<DOC>
<DOCNO> 365396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko47.html </URL>
<DATE> 2005/07/29/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Yamula Baraji hizmete açıldı... 
</HEADLINE>
<TEXT>

     Başbakan Recep Tayyip Erdoğan, Türkiye'nin suyu bol bir ülke olmadığını belirterek, ''Ama suyu israf eden bir ülkeyiz'' dedi. 
     Erdoğan, Yamula Barajı'nın hizmete açılış töreninde yaptığı konuşmada, açılışını yaptıkları barajın bölgeye ve ilçeye çok yönlü faydalar sağlayacağını belirtti. 
     Enerjide bugüne kadar ciddi mesafeler aldıklarını ifade eden Erdoğan, şöyle devam etti 
     ''Yerli kaynak, yabancı kaynak değerlendirmesini yaptığımızda, yarı yarıya ihtiyacı karşılar hale geldik. Fakat hedefimiz, büyük ölçüde, hatta tamamen kendi imkanlarımızla karşılayabilir hale gelmek. Bunun adımlarını atıyoruz. Özellikle hidroelektrik ve termik santrallere çok büyük önem veriyoruz. Şüphesiz devlet olarak yaptığımız yatırımların yanında yap-işlet-devret şeklinde yapılan yatırımlar da var. Burada yapılan yatırım, sadece bir enerji temini, sadece sulama temini veya çevrede iklim değişimi demek değil. Bunun yanında, bu bölgede çevrecilik açısından insanımızın farklı bir ufku oluşacak. Şu an kara topraklar olarak görülen bu yerler, birkaç yıl sonra yeşermeye başlayacak. 10 yıllar sonra ise çok daha farklı bir yapılanmanın oluşmaya başladığını göreceksiniz. Bunu şimdiden görüyor gibiyim. Belki o zaman emeklilik yaşlarımın olduğu günler olacak ama çok daha farklı güzelliğin temsil edildiği bir yer haline gelecek. Emeği geçenleri kutluyorum.'' 
     
     ''YAMULA BARAJI İÇİN CİDDİ GAYRET GÖSTERİLDİ'' 
     Gerek 58, gerek 59. hükümetlerin Yamula Barajı'nın bir an önce bitirilmesi için ciddi manada eğilerek gayret gösterdiğini ve Yamula Barajı'nın artık Türkiye'de bir enerji ve sulama kaynağı olduğunu vurgulayan Erdoğan, şunları anlattı 
     ''Çevrecilik noktasında örnek oluşturan, hatta kısa süre sonra burada turizm ve spor etkinliklerinin olduğunu, artık balıkçılık noktasında bazı çalışmaların yapılmaya başladığını göreceksiniz. Tüm dünyada yaşanan gelişmelere paralel olarak enerjiye olan ihtiyacın attığını düşündüğümüzde, Yamula Barajı'nın ne kadar büyük önem ifade ettiğini anlatmak istiyorum. Şunu da vurgulamadan geçemeyeceğim. Bazıları zannediyor ki, Türkiye suyu bol bir ülke. Kendimizi aldatmayalım. Öyle suyu bol bir ülke değiliz aslında. Ama suyu israf eden bir ülkeyiz. 
     Denizlerimize akan nehirlerimizi gördükçe içimiz kan ağlıyor. Sularımızı nasıl değerlendireceğimizin hesabını iyi yapmamız gerekir. İşte Kızılırmak boşa akar değil, değerlendirilen ırmaklardan birisi olsun. Dicle ve Fırat nehirlerimizi de değerlendirmenin gayreti içindeyiz. Bunun da en önemli adımı Ilısu Barajı olacak.'' 2003 ve 2004 yıllarında sadece Devlet Su İşleri DSİ tarafından bu alanda 124 tesis inşa edildiğini, yaklaşık 260 bin hektar tarım arazisinin sulu tarıma kavuşturulduğunu bildiren Erdoğan, şöyle devam etti 
     ''Yıllık 871 milyon kilovatsaat enerji üretimi sağlandı. 7 milyonu aşkın kişiye Avrupa standartlarında kaliteli içme suyu bu dönemde temin edildi. Bu hizmetler Türkiye'yi bir uçtan bir uca sarmaya devam ediyor. Çorak toprakları suya kavuşturmak için bu çalışmalarımız devam ediyor. İstiyoruz ki halkımız su konusunda sıkıntı çekmesin. Bu gayretlerimizle bütün imkanlarımızı seferber ettik. Suyu bir medeniyet anlamıyla ele almış bulunuyoruz. Keşif bedeli 186 milyon dolar olan Yamula Barajı'nın bölgemize ve ülkemize hayırlı olmasını diliyorum. Her yatırım çevrede biri gelişimin pırıltısıdır. Yamula Barajı da gelişimin, medeniyette bir sıçramanın bir tohumlaması olmuştur.'' Başbakan Erdoğan, konuşmaların ardından Yamula Barajı Hidroelektrik Santrali'nin açılışını yaptı, barajdan su bırakılmasını sağladı. 
     Erdoğan, Yemliha Beldesi'nde çiftçi Memduh Basut'un evine konuk olarak bir süre sohbet etti. Başbakan Erdoğan daha sonra evin önünde bekleyen vatandaşlarla hatıra fotoğrafı çektirdi ve 1.5 yaşındaki Yusuf Yağcı isimli çocuğu sevdi. Basut ailesinin Başbakan Erdoğan'dan beldeye sağlık ocağı ile Yamula Barajı'nın su kanallarının yapılmasını istedikleri öğrenildi. 
     
</TEXT>
</DOC>
