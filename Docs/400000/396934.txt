<DOC>
<DOCNO> 396934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yasam/axyas01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Ata'ya iade-i ziyaret 
</HEADLINE>
<TEXT>


Galatasaray Lisesi'nin öğrenci ve mezunları, Mustafa Kemal Atatürk'ün okullarını ziyaret edişinin 75'inci yılını, 2 Aralık'ta Anıtkabir'e düzenleyecekleri büyük bir geziyle anacak 

Şükran Pakkan 

Mustafa Kemal Atatürk'ün Galatasaray Lisesi'ni ziyaret edişinin 75. yılı, camia tarafından Anıtkabir'e düzenlenecek bir geziyle anılacak. Atatürk'ün özel bir ziyaret gerçekleştirdiği Galatasaray Lisesi'nin öğrenci ve mezunları başta olmak üzere, camiaya bağlı tüm kurumlardan temsilcilerin katılacağı Anıtkabir gezisi, 'iade-i ziyaret' anlamı taşıyor. 

Aynı saatte... 
Galatasaray Lisesi'ne 2 Aralık 1930'da giden Mustafa Kemal Atatürk'ün kabrine düzenlenecek toplu ziyaretle ilgili bilgi veren Galatasaray Lisesi Müdürü Doç. Dr. Gün Kut, "Atatürk'ün lisemizi ziyaret günü olan 2 Aralık'ta, saat 14.30'da, Galatasaray bir bütün olarak öğrencisiyle, mezunlarıyla hep birlikte Anıtkabir'de olacak" dedi. 

'Herkesi bekleriz' 
Ziyaretin Galatarasay camiası için çok önemli ve özel bir anlam taşıdığını ifade eden Kut, Galatasaray'ın çok örgütlü bir topluluk olduğunu vurgulayarak, "Ziyarete tüm gruplardan temsilciler katılacak. İsteyen tüm Galatasaraylılara açık olacak. Herkesin katılımını bekliyoruz. Öğrenci ve mezunlarla kalabalık bir grup olacağız" dedi. 

'Anlamı büyük' 
"Atatürk'ün Galatasaray Lisesi'ni ziyareti, eğitim kurumlarını ziyareti çerçevesinde değildir, özel önem taşır" diyen Kut, şöyle devam etti 
"Atatürk, İstanbul ziyaretine birtakım önemli kurumları almış, o kurumlarda özellikle görünmek ve temaslarda bulunmak istemiştir. Vermek istediği mesaj, Türkiye'de Cumhuriyet devrimleri ve ilkelerinin bu kurumların öncülüğünde Türkiye'de yankı bulacağını vurgulamak olmuştur. Bu yıl ziyaretin 75. yılı. Biz de istedik ki, Galatasaray bütün bir camia olarak Anıtkabir'i ziyaret edip bir iade-i ziyarette bulunalım, saygılarımızı sunalım." 

'Atatürk'ün yakın arkadaşları da GS kökenli' 

Atatürk ile Galatasaray arasındaki ilişkiyi de vurgulamak istediklerini anlatan Doç. Dr. Gün Kut, eğitim kurumlarında kuruluşundan bu yana ülkede verilecek kararlarda pay sahibi olan etkili ve bilgili kişiler yetiştirildiğini vurgulayarak, şöyle devam etti "Cumhuriyet kelimesi, ilk kez dönemin milletvekillerinden Galatasaray Lisesi'nin ilk mezunlarından Abdurrahman Şeref Efendi tarafından telaffuz edilmiştir. Çanakkale Savaşı'nda Atatürk'ün emrindeki komutanlardan Cevat Paşa, Galatasaray kökenlidir. Galatasaray'ın kurum olarak Atatürk ile çok ilginç kesişmeleri olmuştur. GS ilkeleriyle mezun olanlar da Cumhuriyet ve Atatürk devrimlerine sahip çıkmıştır. Atatürk'ün Galatasaray ziyaretinde bunun çok büyük önemi vardır." 


</TEXT>
</DOC>
