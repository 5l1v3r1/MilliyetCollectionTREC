<DOC>
<DOCNO> 363121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo22.html </URL>
<DATE> 2005/07/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Appiah İstanbul'da... 
</HEADLINE>
<TEXT>

     Fenerbahçe'nin yeni transferi Ganalı futbolcu Stephen Appiah, İstanbul'a geldi. 
     İşadamı Celalettin Bilgiç ile birlikte İstanbul'a gelen Ganalı futbolcu, henüz pasaport işlemlerini yapmadan, bir taraftarın verdiği Fenerbahçe formasını giyip, sarı-lacivert atkıyla medya mensuplarına poz verdi. Daha sonra özel bir bölüme alınan Appiah'ın, burada pasaport işlemleri gerçekleştirildi. 
     Oldukça mutlu olduğu gözlenen Ganalı futbolcu, havalimanında yaptığı kısa açıklamada, ''Çok büyük bir kulübe geldim. Taraftarların da büyüklüğünü biliyorum. Onlara layık olmaya çalışacağım'' dedi. 
     Menajerleriyle birlikte İstanbul'a gelen Appiah, daha sonra kulüp binasına gitmek üzere havaalanından ayrıldı. 
     Stephen Appiah'ın İstanbul'a gelişini 50'yi aşkın medya mensubu takip ederken, yaklaşık 25-30 kişilik bir grup Fenerbahçe taraftarı da Ganalı futbolcuya sevgi gösterilerinde bulunup, omuzlara aldı. 
     
</TEXT>
</DOC>
