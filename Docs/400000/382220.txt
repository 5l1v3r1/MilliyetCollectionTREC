<DOC>
<DOCNO> 382220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko10.html </URL>
<DATE> 2005/09/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Shell, Turcas Petrol'le ortak girişim şirketi kurdu 
</HEADLINE>
<TEXT>

     Shell, Koç Holding'le birlikte Tüpraş'a ortak olduktan sonra Turcas Petrol ile ortak girişim şirketi kurarak, Türkiye'deki büyüme adımlarını hızlandırdı. 
     Ortak şirket ile ilgili olarak Turcas Petrol A.Ş. tarafından Borsa'ya gönderilen açıklama şöyle 
     "Turcas ile Shell kurmayı hedefledikleri ortak girişim şirketine ilişkin anlaşmayı imzaladılar. Anlaşma kurulması hedeflenen ortak girişim şirketinin mülkiyet yapısı, faaliyetleri ve yönetimini düzenleyen hükümleri içeriyor. Yeni şirket akaryakıt ve madeni yağlar perakende ve ticari satışlar pazarlama ve dağıtımı alanında faaliyet gösterecek. Anlaşma tarafların ortaklığa katacağı ticari varlıkların ve yükümlülüklerin yanı sıra sağlayacakları hizmetlerin de ayrıntıları üzerinde mutabakat sağlanmasıyla yürürlüğe girecek. Bu aşamanın da 2-3 aylık bir sürede tamamlanması beklenmektedir. Yeni şirket kuruluşu için gerekli bütün anlaşma ve sözleşmeler imzalandıktan sonra ilgili mevzuatın gerekleri yerine getirilecek. Kurulacak ortak girişim şirketinin 70 hissesi Shell'e 30 hissesi ise Turcas'a ait olacak. Bunun yanı sıra Turcas ile azınlık hisselerinin korunmasına ilişkin bazı duzenlemelerin yapılması konusunda da anlaşmaya varılmıştır. Turcas belirli bir tarihte, ya da belirlenen koşullar altında bu tarihten de daha önce, ortak girişim şirketinden çekilebilecek. Buna olanak tanımak için Shell'in belirlenen bir fiyat üzerinden Turcas'ın hisselerini satın alması öngörülüyor." 
     
     ROUTS ANLAŞMA, STRATEJİMİZ DOĞRULTUSUNDA GERÇEKLEŞTİRİLDİ 

     Öte yandan Royal Dutch Shell Plc'nin Petrol Ürünleri İcra Kurulu Başkanı Rob Routs, Turcas Petrol A.Ş ile kurdukları "ortak girişim şirketine" ilişkin anlaşmayı değerlendirirken, "bu anlaşma, aktif portföy yönetimi stratejimiz doğrultusunda gerçekleştirilmiştir" dedi. 
     Turcas Petrol A.Ş'den yapılan açıklamada, Shell Company of Turkey Limited SCT ile kurdukları ortak girişim şirketine ilişkin görüşlere yer verildi. 
     Royal Dutch Shell Plc'nin Petrol Ürünleri İcra Kurulu Başkanı Rob Routs, yapılan anlaşmanın, aktif portföy yönetimi stratejisi doğrultusunda gerçekleştirildiği, Shell'in uzun yıllardır faaliyetlerini sürdürdüğü ve büyümeyi hedeflediği Türkiye'nin, kendileri için stratejik önem taşıyan birkaç pazardan biri olduğu vurgulandı. 
     Anlaşmanın imzalanması dolayısıyla görüşlerini açıklayan Turcas Petrol Yönetim Kurulu Başkanı Erdal Aksoy ise ortak girişim şirketi kurulmasına ilişkin imzalanan bu anlaşmanın, Shell ve Turcas Petrol'ün güçlü yönlerini bir araya getireceğine ve gerek bayilere, gerekse hissedarlara önemli getirileri olacağına inandığını ifade etti. 
     Shell Türkiye Genel Müdürü Canan Ediboğlu da, yeni şirketin Türkiye'de akaryakıt tüketicilerine yeni avantajlar getireceğini kaydederek, "Shell'in bir yandan dünya çapındaki geniş organizasyon yapısından, diğer yandan da Türkiye'deki köklü geçmişinden kaynaklanan güçlü yanları Türkiye'de akaryakıt tüketicilerine ek getiriler şeklinde geri dönecek. Ayrıca bu girişim, gerek Shell'e gerekse Turcas Petrol'e sürdürülebilir, istikrarlı bir büyüme platformu sunacak" dedi. 
     
</TEXT>
</DOC>
