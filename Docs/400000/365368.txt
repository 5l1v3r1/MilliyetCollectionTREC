<DOC>
<DOCNO> 365368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko19.html </URL>
<DATE> 2005/07/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İspanyol otel zincirlerinden Barcelo Group, Türkiye'de büyüyecek 
</HEADLINE>
<TEXT>

     İspanyol otel zincirlerinden Barcelo Group, Türkiye'deki yatırımlarını artırmayı planlıyor. 
     Geçen Nisan ayında Barcelo Eresin Topkapı Oteli'nin işletmesini devralan grup, Türkiye'deki otel sayısını iki yıl içinde 5'e çıkarmayı hedefliyor. 
     Barcelo Eresin Topkapı Genel Müdürü Enrique Acrich Ecker, Barcelo Hotels Resorts ve grubun Türkiye'deki yatırım planlarını, düzenlediği bir toplantıyla açıkladı. 
     Ecker, grubun 15 ülkede yaklaşık 140 işletmeyle faaliyet gösterdiğini belirterek, geçen yılki cirolarının 1 milyar 123 milyon avro civarında gerçekleştiğini, 2010 yılına kadar oda sayılarını 57 bine yükseltmeyi ve yüzde 15 büyümeyi amaçladıklarını bildirdi. 
     Türkiye'de de genişlemeyi hedeflediklerini kaydeden Ecker, bu genişlemeyi yeni bir otel inşa ederek değil, mevcut otelleri kiralayarak ya da işletme anlaşmaları imzalayarak gerçekleştirmeyi planladıklarını söyledi. 
     Ecker, Avrupa'ya yakın uçuş mesafesi, AB adaylığı süreci ile artması düşünülen ekonomik ve siyesi istikrar ile buna bağlı olarak kültürel, ekonomik ve politik alışveriş imkanlarının, Türkiye'nin avantajları olduğunu kaydetti. 
     Türkiye turizmine ivme kazandırmak için yoğun kampanyalarla Türkiye'nin daha çok tanıtılması gerektiğini dile getiren Ecker, diğer ülkelerle rekabette dezavantaj olan yüzde 18'lik KDV oranının düşürülmesinin ve düşük bütçeli havayolu şirketlerinin Türkiye pazarına girmesinin yararlı olacağını söyledi. 
     
     İKİ YILDA 5 OTEL 
     Enrique Acrich Ecker, grubun Türkiye'deki büyüme hedeflerinden bahsederken de, geçen yıl işletmesini devraldıkları Barcelo Eresin Topkapı'nın karlılığından mutlu olduklarını belirterek, ''Çünkü geldiğimiz yıl itibariyle Türkiye turizminde büyük bir artış oldu. 12 senelik bir anlaşma imzaladık. Tabii güzel ve kötü günlerimiz olacak'' şeklinde konuştu. 
     Bodrum'da işlettikleri otellerin kontratlarının bu yıl biteceğini kaydeden Ecker, ''Türkiye'deki işlettiğimiz otel sayısını iki yıl içerisinde 5'e çıkarmayı hedefliyoruz'' dedi. 
     Yeni oteller için arayış içinde olduklarını da ifade eden Ecker, ''Bu oteller için iki ekibimiz Türkiye'deki otel sahipleriyle görüşüyorlar'' diye konuştu. 
     Ecker, şehir otelleri için İstanbul, Ankara ve İzmir gibi büyük şehirlerde, resortlar için de Kemer, Belek, Marmaris ve Bodrum üzerinde durulduğunu belirtti. 
     
</TEXT>
</DOC>
