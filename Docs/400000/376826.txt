<DOC>
<DOCNO> 376826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur15.html </URL>
<DATE> 2005/09/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"Farları yak" diye uyarmak isterken... 
</HEADLINE>
<TEXT>

     Gaziantep’te, farları yanmayan traktörün sürücüsünü uyarmak isteyen bir kişinin, traktörün altında kalarak hayatını kaybettiği bildirildi Gaziantep-Adıyaman Karayolu’nun 20. kilometresinde meydana gelen kazayla ilgili soruşturma başlatılırken, Hacı Ali Yıldırım’ın ölümüyle sonuçlanan olayın nasıl geliştiği, kızkardeşi Neslihan Yıldırım tarafından Cumhuriyet savcısına ifade edildi. 
     Neslihan Yıldırım, ağabeyi Hacı Ali Yıldırım ve eşi Yılmaz Yıldırım’la Gaziantep’ten Besni’ye giderken, farları yanmayan bir traktör bulunduğunu fark ettiklerini, otomobili kullanan eşinin traktöre çarpmamak için son anda şerit değiştirdiğini bildirdi. 
     Traktörü geçtikten bir süre sonra ağabeyi Hacı Ali Yıldırım’ın ’Biz kurtulduk, başkaları kaza yapmasın, traktör sürücüsünü uyaralım’ diyerek otomobilden indiğini belirten Neslihan Yıldırım, "Ağabeyim sürücüsüne durmasını işaret ettiği traktörün altında kalarak öldü. 
     Bunun üzerine olaya eşim Yılmaz müdahale ederek traktörü durdurmaya çalıştı, ancak, traktör sürücüsü ve yanındaki 2 kişi eşimi darp ederek olay yerinden uzaklaştı" diye konuştu. 
     
</TEXT>
</DOC>
