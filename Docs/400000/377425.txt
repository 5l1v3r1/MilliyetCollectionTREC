<DOC>
<DOCNO> 377425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/magazin/amag.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlaç verip tecavüz etti' 
</HEADLINE>
<TEXT>


Gamze Özçelik, "Bana tuzak kurdu. İçkime ilaç katıp tecavüz etti" diyerek eski sevgilisi Gökhan Demirkol hakkında adliyede suç duyurusunda bulundu 


YAŞAR ÇAKMAK ELVAN EZBER 

Internet sitelerinde, "tecavüz sırasında baygın yatarken" görüntüleri yayımlanan kadın olduğu öne sürülen oyuncu Gamze Özçelik, dün Kadıköy Adliyesi'ne giderek, eski basketbolcu sevgilisi Gökhan Demirkol hakkında suç duyurusunda bulundu. Özçelik'in, Demirkol'un içkisine ilaç kattıktan sonra tecavüz ettiğini söylediği öne sürüldü. Demirkol, aranıyor. 


'Bana tuzak kurdu' 
Yaklaşık 10 gün önce ortaya çıkan ve magazin basınına bomba gibi düşen görüntülerin kendisine ait olmadığını ısrarla savunan Özçelik, dün savcılığa suç duyurusnda bulundu. Akşam saatlerinde avukatıyla Kadıköy Cumhuriyet Savcılığı'na başvuran Özçelik'in, "Eski sevgilim Gökhan Demirkol bana tuzak kurdu. İçkime ilaç katıp tecavüz etti. Sonra da cep telefonu ile görüntüleyerek internet sitelerine göndermiş" dediği öne sürüldü. 
Özçelik akşam saatlerinde de İstanbul Emniyet Müdürlüğü Asayiş Şube Müdürlüğü Gasp Büro Amirliği'ne gitti. Özçelik'in, polise olayı şöyle anlattığı öne sürüldü 

'Cezalandırılmasını istiyorum' 
"Gökhan'la ilişkimizde sorun yaşıyorduk. Ayrılmak üzereydik. Bir akşamüstü bu konuyu konuşmak üzere bir araya geldik. Bir şeyler içtik. Sonrasını hatırlamıyorum. Bu görüntüleri çektiğinin bile farkında olmadım. Bana böyle bir adilik yapabileceği aklımın ucundan bile geçmemişti. Benim yaşadıklarımın başkalarının başına gelmemesi için susmak yerine gerçeği itiraf etmeye karar verdim. Yakalanarak cezalandırılmasını istiyorum." 
Polis, Demirkol'un yakalanması için araştırma başlattı. Özçelik, olaydan sonra evlenmeyi düşündüğü sevgilisi Mehmet Mutlu ile önceki gün ayrılmıştı. 

134. madde kapsamında 

Yetkililer, yakalanacak kişinin, TCK'nın "Özel hayatın gizliliğine ilişkin" maddesinin kayda alınarak ihlal edilmesini" kapsayan 134. maddesinden işlem göreceğini belirtti. Adli makamlar ise zanlının aynı madde doğrultusunda kaydettiği görüntü veya sesleri ifşa eden kişilerin 3 yıla kadar hapse çarptırılacağını, bu fiilin basın yoluyla işlendiği takdirde cezanın yarı oranında artırılacağını vurguladı. Tecavüz suçunun kanıtlanması halinde 12 yıla kadar hapis istenebilir. 


</TEXT>
</DOC>
