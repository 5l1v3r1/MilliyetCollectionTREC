<DOC>
<DOCNO> 372545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo34.html </URL>
<DATE> 2005/08/24/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
4 büyük kulübün temsilcisi, Kulüpler Birliği Vakfı toplantısına katılmadı 
</HEADLINE>
<TEXT>

     Kulüpler Birliği Vakfı, Ankara'da Gençlerbirliği Kulübü ve vakıf başkanı İlhan Cavcav başkanlığında toplandı. 
     16 maddelik gündemle Altınpark Belediye Evi'nde yapılan toplantıya, 11 kulübün temsilcisi katıldı. 
     Toplantı sonunda, Kulüpler Birliği Vakfı Genel Sekreteri Av.Yunus Egemenoğlu, yaptığı açıklamada, Turkcell Süper Ligi'nde yer alan 18 kulübün başkanlarına gönderdikleri çağrıya yalnızca 11 kulübün katıldığını belirterek, ''Galatasaray, Beşiktaş, Trabzonspor ve Fenerbahçe kulüplerinin yöneticileri toplantımıza hiçbir mazeret göstermeksizin katılmadılar. Denizlispor, Kayseri Erciyesspor ve Çaykur Rizespor ise mazeretleri nedeniyle toplantıda yer alamadılar'' dedi. 
     
     İDDAA'NIN KULÜPLER PAYINDA AZALMA TEHLİKESİ 
     Egemenoğlu, müşterek bahis ve şans oyunlarından alınmakta olan şans oyunu vergi tutarlarının yeniden belirlenmesine ilişkin kararın yürürlüğe girmesi nedeniyle, İddaa'dan kulüplere verilen payın bir hayli düşeceğini dile getirerek, şöyle konuştu 
     ''Hasılatın dağıtımı incelendiğinde zaten yüzde 18 KDV tutarının alındığı görülecektir. Eski Doğu bloku ülkelerinde vergiye sıkı sıkı bağlı devletlerde dahi yüzde 30'luk bir vergi oranı bulunmaktayken, Türkiye'de kulüplerimiz olmadan oynanamayacak olan İddaa oyunundan hem yüzde 18 KDV, hem de yüzde 10 şans oyunları vergisi alınmak istenmesi kabul edilemez bir tutumdur. Üstüne üstlük bir de halen yüzde 10 olan Kredi Yurtlar Kurumu payının artırılmak istenmesi kulüplerin gelirini tamamıyla ortadan kaldırmaya yönelik bir çalışmadır. Şayet, İddaa'da Kredi Yurtlar Kurumu fonu artırılırsa, İddaa kulüpler adına sona erebilir. Bu konuda kulüplerin daha fazla pay alması için gerekli çalışmaları yapacağız.'' 
     
     NAKLEN YAYIN GELİRİ SAVAŞI KIZIŞIYOR 
     Egemenoğlu, Futbol Federasyonu'nun mali genel kurulunda yayın hasılatının dağıtımına ilişkin almış olduğu kararın iptali konusunda 4 büyük kulübün açmış olduğu davanın sürdüğünü ifade ederek, şöyle konuştu 
     ''Oysa ki mevcut federasyonun naklen yayın gelirlerinin kulüplere dağılımına ilişkin almış olduğu kararın eski sistemden bir farkının olmadığı görüldü. Biz de birlik olarak 4 büyük kulübün açmış olduğu davanın sonucuna göre yasal haklarımızı yasal çerçeve doğrultusunda sonuna kadar arayacağız. Konu hakkında Futbol Federasyonu yetkilileri ve ilgili bakanla görüşerek yapılan yalnışların bir an önce düzeltilmesini isteyeceğiz. Naklen yayın gelirleri konusunda 4 büyük kulübe karşı yasal haklarımızı sonuna kadar savunacağız.'' Kulüpler Birliği Vakfı ayrıca, kurulan internet sitesinin geliştirilmesi, Antalya'da ocak ayında yapılan devre arası kampları sırasında geleneksel hale getirilmek üzere bir futbol turnuvası düzenlenmesi, 216 sayfadan oluşan tüm profesyonel takım ve futbolcularıyla ilgili almanak hazırlanması, televizyondan yayınlanan Avrupa Ligleri maçlarının, Türkiye Ligi maç saatleri dışına konulmasının talebi, spor kütüphanesi oluşturulması konularında gerekli çalışmaların yapılmasını da karara bağladı. 
     
</TEXT>
</DOC>
