<DOC>
<DOCNO> 380521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun28.html </URL>
<DATE> 2005/09/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Almanya'da koalisyon görüşmelerinde gündem Türkiye 
</HEADLINE>
<TEXT>

     Almanya'da pazar günü yapılan seçimlerden sonra partiler arasındaki koalisyon ön görüşmeleri devam ediyor. Birlik partileri CDU CSU ile Hür Demokrat Parti FDP arasında yapılan görüşmede Türkiye'nin AB üyeliği de gündeme geldi. 
     Hıristiyan Demokrat Birlik Partisi CDU Genel Başkanı Angela Merkel ve Alman Hıristiyan Sosyal Birlik Partisi Genel Başkanı CSU Edmund Stoiber, bugün FDP Genel Başkanı Guido Westerwelle ve Meclis Grubu Başkanı Wolfgang Gerhard ile görüştü. 
     Merkel, görüşmeden sonra yaptığı açıklamada, seçimlerden birinci parti olarak çıktıklarına dikkati çekerek, ''Seçmenler hükümeti kurma görevini bize verdi. Bu görevimizi de devlet siyaseti sorumluluğu anlayışı içinde yerine getireceğiz. Bunun için Yeşillerle de görüşeceğiz'' dedi. 
     Bir azınlık hükümeti kurulmasına karşı olduklarını söyleyen Merkel, azınlık hükümetinin Alman siyasi geleneğinde bulunmadığını belirterek, bu tür hükümet fikrine tamamen karşı olduklarını, istikrarlı bir hükümet kurmak istediklerini ve bunun için de ön görüşmelere devam edeceklerini bildirdi. 
     Merkel, Birlik Partileri CDU CSU ve FDP'nin oylarının, SPD Yeşiller koalisyonunu oylarından 1,2 milyon daha fazla olduğunu belirterek, ''SPD, seçmenin verdiği bu kararı artık kabul etmelidir'' dedi. 
     Merkel, FDP ile anlaştıkları konuların yanı sıra anlaşamadıkları konular bulunduğunu ifade ederek, parti genel sekreterlerinin görüşmeleri sürdüreceğini kaydetti. 
     Yeşiller'le yarın bir ön görüşme yapacaklarını belirten Merkel, bu görüşmenin içeriğini de FDP'ye bildireceklerini söyledi. 
     CSU Genel Başkanı Stoiber de istikrarlı bir hükümete ihtiyaç bulunduğunu belirterek, ''Bu zor görev bunun için uzun süre birbirimizle konuşmalıyız'' dedi. 
     Stoiber, SPD'nin de seçimi kaybettiğini kabul etmesi gerektiğini ifade ederek, seçmenin sandık başında kararını verdiğini ve bunun birtakım hukuk oyunlarıyla değişmeyeceğini söyledi. 
     Yeşillerle aralarında büyük farklar bulunduğunu ifade eden Stoiber şöyle dedi 
     ''Bu zor bir görüşme olacak. Ancak ön görüşmeler gerekli. Meclisteki tüm partiler birbirleriyle görüşmeli'' dedi. 
     Hür Demokrat Parti Genel Başkanı Guido Westerwelle de görüşmeden sonra yaptığı açıklamada, seçim sonuçlarına göre Birlik partilerinin hükümeti kurma görevini aldığının kendileri için çok açık olduğunu belirterek, ''Birlik Partileri ile anlaştığımız noktalar var. Ancak vatandaşlık hakları, iç güvenlik ve toplum siyaseti konularında da anlaşmazlıklarımız var. Bu konularda genel sekreterlerimiz bir araya gelerek görüşecek'' dedi. 
     Westerwelle, parti renklerinden ''trafik ışığı koalisyonu'' olarak adlandırılan SPD FDP Yeşiller koalisyonuna karşı olduklarını belirterek, bu tür koalisyona seçimlerden önce karşı olduklarını açıkladıklarını, seçimlerden sonra da aynı kararda olduklarını, böyle bir koalisyonun gelecekte de olmayacağını söyledi. 
     Birlik partileriyle yaptıkları görüşmede Türkiye'nin AB müzakereleri konusunu da ele aldıklarını ifade eden Westerwelle ''Türkiye-AB müzakerelerinin ucu açık yürütülmesi gerekir. Sonu belli olan bir konuda müzakere yapılmaz'' diye konuştu. 
     
</TEXT>
</DOC>
