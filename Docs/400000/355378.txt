<DOC>
<DOCNO> 355378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun06.html </URL>
<DATE> 2005/06/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Uzan İngiliz basınında Kibirli, hırçın ve bolca küfürbaz 
</HEADLINE>
<TEXT>

     Hilal YILMAZ Londra DHA 

GENÇ Parti GP Genel Başkanı Cem Uzan'ın, 2000 yılında İngiltere veliahtı Prens Charles'ın kurucusu olduğu vakfa yaptığı bağış, İngiliz Evening Standard gazetesine konu oldu. Gazete, Cem, çok akıllı bir adam değildi, ama eşi Alara'yla kıyaslayınca o bir Einstein'dı. ''ifadelerine yer verdi. 
     Londra'nın akşam gazetesi Evening Standard’ın magazin ekinde yer alan haberde, Cem Uzan'ın İngiliz sosyetesine girmek ve Prens Charles'la yakınlık kurabilmek için, 400 bin sterlin bağışta bulunduğu belirtildi. Habere üç sayfa ayıran Evening Standard gazetesi, Prens Charles'ın 2000 yılında vakıf yararına verdiği resepsiyona katılan Cem Uzan ile eşi Alara Uzan'ın büyük boy fotoğraflarını da yayınladı. Ortalığı Karıştıran Türk’ başlığını kullanan dergi, Cem Uzan'ın şöhret uğruna her şeyi göze aldığını, Prens Charles ve Camilla Parker Bowles ile aynı masada oturabimek için tam 400 bin sterlin bağışta bulunduğunu yazdı. 2000 yılında Prens Charles Vakfı yararına düzenlenen resepsiyonda, Charles ile Camilla ilk kez bir arada basın karşısına çıkmış ve birlikteliklerini açıklamışlardı. 
     
     ÇOK AKILLI BİR ADAM DEĞİLDİ’ 

     Evening Standard, o dönemde Uzan'ın iki bankası, bir enerji şirketi, daha önce Asil Nadir'e ait olan bir adası, beş televizyon istasyonu, yedi radyo istasyonu, bir gazetesi, bir telefon şirketi, futbol takımı, jeti, helikopteri, bir çok yatı ve sahtecilikle anılan bir adı olduğunu yazdı. Uzan'ın, İngiliz halkla ilişkiler uzmanı Lord Bell'in tavsiyesi üzerine Prens Charles'ın vakfına bağış yaptığını belirten dergi, Uzan'ın önce bir miktar bağışta bulunduğunu ancak kendisinden daha fazla bağış yapmış olan Amerikalı birinin olduğunu duyunca fiyatı arttırdığını ve o gece Prens Charles'la yan yana oturmak için her taktiği uyguladığını yazdı. Haberde Bell'in, Amacımız Cem'i şöhretli insanlarla tanıştırmaktı. Cem çok çekici, sık ve oldukça utangaç biriydi. Yüksek bir mevkiye sahip olmak istiyordu. Bana göre dolandırıcı bir hali yoktu. Çok akıllı bir adam değildi, ama Alara'yla kıyaslayınca o bir Einstein'dı.'' sözlerine de yer verildi. O gecenin ardından Uzan'ın Hürriyet gazetesine yaptığı bir açıklamada, Prens Charles'la arkadaş’ olduklarını ifade ettiğini yazan gazete, Prens Charles'ın daha önce de Cem Uzan'ı Buckhingam Sarayı'ndaki bir davete çağırdığını belirtti. 
     
     İSTEDİĞİ ŞEYİ ELDE EDEMEDİĞİNDE HIRÇINLAŞIR, KÜFÜR EDERDİ’ 

     Evening Standard, Uzan'ın Türkiye'deki hükümdarlığının nasıl son bulduğunu da ayrıntılarıyla anlattı. Uzan'ın Türkiye'de başlayıp, İngiltere ve Amerika'ya uzanan yolculuğunu anlatan dergi, genç iş adamının politikaya atılış serüvenini, hakkında çıkan dolandırıcılık suçlamalarını ve İmar Bankası'ndan kaynaklanan borçlarına karşılık TMSF tarafından tüm mal varlığına el konulmasının ardından ailesinin nasıl yurtdışına kaçtığını yazdı. Dergi, Kemal Uzan ve Hakan Uzan'ın halen Interpol tarafından arandığını belirtti. Evening Standard, Uzan'ın sahibi olduğu Star Tv çalışanlarından birinin, Cem'de, küçük yaşta bir çok şeye sahip olmanın verdiği bir kibirlilik vardı. Yaptığı işlerden hiç korkmuyordu. Kendisinden aşağıda olan kişilere karşı kendini beğenmiş ve kibirli davranırdı. İstediği şeyi elde edemediği zaman hırçınlaşır ve bolca küfür ederdi.'' yorumunu da yayınladı. 
     
     VAKFA BAĞIŞTA BULUNANLARA GENİŞ ÇAPLI ARAŞTIRMA 

     Dolandırıcıkla suçlanan birinin Prens Charles'a ait bir vakfa bağış yapıp yapamayacağını tartışan Evening Standard gazetesi, Kraliyet Ailesi'nin basın işleriyle ilgilenen Clarence House yetkililerinin Uzan vakasının ardından, bağışta bulunan kişiler hakkında daha dikkatli olmaya başladığını belirtti. Dergi Prens Charles'ın sözcüsü Sir Tom Shebbeare'ın, Yeni tüzük kurallarına göre bağışta bulunan kimseler hakkında geniş çaplı araştırma yapıyoruz.'' sözlerine yer verdi. 
     
     BİR DAHA CİDDİYE ALINMAYACAK’ 

     Uzan'ın Amerika ve İngiltere adaletinden kaçmayı başardığını belirten gazete, bu zamana kadar biriktirdiği servetin O'na uzun süre lüks bir yaşam sağlamaya yeteceğini ancak bir daha asla Prens Charles'ın arkadaşıyım’ dediği zaman ciddiye alınmayacağını yazdı. 

     
</TEXT>
</DOC>
