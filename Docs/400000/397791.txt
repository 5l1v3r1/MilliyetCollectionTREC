<DOC>
<DOCNO> 397791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmaniyeli kızların en mutlu günü 
</HEADLINE>
<TEXT>


Milliyet'in "Baba Beni Okula Gönder" kampanyası çerçevesinde yaptırılan Osmaniye Cumhuriyet Kız Öğrenci Yurdu hizmete açıldı 

Pınar Aktaş - Osmaniye 

Milliyet gazetesinin kız çocuklarının okula kazandırılması amacıyla sürdürdüğü "Baba Beni Okula Gönder" Kampanyası çerçevesinde yapımı üstlenilen 17 yurttan biri olan Osmaniye Cumhuriyet Kız Öğrenci Yurdu, Kadın ve Aileden Sorumlu Devlet Bakanı Nimet Çubukçu'nun da katıldığı bir törenle hizmete açıldı. 
Osmaniye Mareşal Fevzi Çakmak Mahallesi'ndeki Kız Yurdu'nun açılış törenine Milliyet Gazetesi Genel Yayın Yönetmeni Sedat Ergin, Çağdaş Yaşamı Destekleme Derneği Başkanı Prof. Dr. Türkan Saylan, Milliyet Adana Temsilcisi Muzaffer Bal ve Baba Beni Okula Gönder Proje Koordinatörü Nilgün Yorgancılar da katıldı. 
Törende konuşan Saylan, "Biraz destek verdiğiniz zaman kızların da pırıl pırıl okuduklarını görüyorsunuz. İşte 'Baba Beni Okula Gönder Kampanyası' böyle çıktı" dedi. Sivil toplum kuruluşları ve iş dünyasının desteğiyle kız yurtlarının sayısının her gün arttığına dikkati çeken Saylan, şunları söyledi 

'Kuma olmayacak' 
"Osmaniye'de bu kız yurdundan eminim ki Atatürk'ün kız çocukları mezun olacak ve Türkiye'nin dört bir yanına dağılarak Cumhuriyet'in sonsuza kadar çağdaş düzeyde gelişmesini sağlayacaklar. Ve artık onlar kuma olmayacak, berdel edilmeyecek, onlar dayak yemeyecekler ailelerinden ve onlar öldürülmeyecekler." 
Vali İsa Küçük de nisan ayında Milliyet ve ÇYDD'nin yaptığı çalıştayda ortaya atılan fikirlerden yurdun ortaya çıktığını anlatarak, Ergin ve Saylan'a teşekkür etti. 

Çubukçu'dan teşekkür 
Çubukçu da kampanya nedeniyle Milliyet'e teşekkür ederek şöyle konuştu 
"Türkiye'de eğitim imk nından yararlanmayan tek çocuk kalmayıncaya dek sürecek kampanyalara verilen desteğin çığ gibi büyüdüğünü görüyoruz. Devlet, sivil toplum örgütleri, özel sektör, medya, aydınlar, sanatçılar ve her kesimden vatandaşların aynı hedefe kilitlendiği bu süreç hem kızlarımızın hayatını, hem de Türkiye'nin çehresini değiştiriyor." 

Yurt 7 ayda tamamlandı 

Milliyet Genel Yayın Yönetmeni Sedat Ergin, 23 Nisan'da önemli bir toplumsal sorumluluk projesi olan kampanyayı açıkladıklarını, bu çağrıdan 7 ay sonra Osmaniye'de kız yurdu açılışında bulunmaktan mutluluk duyduğunu söyledi. Kampanya sürecinde vatandaşların, sivil toplum kuruluşlarının ve kamu yöneticilerinin Milliyet'i yalnız bırakmayacaklarına dair güvenleri olduğunu belirten Ergin, şöyle dedi 

'Örnek vali' 
"Güvenimizde bizi haklı çıkartan, bize şevk veren en değerli katkılardan biri Osmaniye'den, örnek vali İsa Küçük'ten geldi. Kendisine şükranlarımızı sunuyoruz. Kendisi mesaiyle, yarattığı eserle kamu yöneticiliğinde çıtayı bir hayli yükseğe çekmiş durumda..." 
Kampanya çerçevesinde bugüne kadar burs ve yurt için 20 milyon YTL kaynak yaratıldığını açıklayan Ergin, 17 kız yurdundan hizmete girenlerde bine yakın kız çocuğunun okula gitme şansı yakaladığına dikkati çekti. 

250 kıza yuva olacak 

Yurt, 2300 metrekare kullanım alanına sahip. 21 odası bulunan yurt 250 kişi kapasiteli. 9 büyüklüğünde depreme dayanıklı, merkezi ısıtma sistemli yurtta yemekhane, revir ve çamaşırhanenin yanı sıra her odada banyo bulunuyor. 65 öğrencinin yerleştirildiği yurt, 850 bin YTL'ye mal oldu. Bunun 483 bin YTL'si il genelindeki memurların maaşlarını ödemek kaydıyla bankaların verdiği promosyondan karşılandı. 367 bin YTL'si İl Özel İdaresi bütçesinden ayrıldı. Yurdun tefrişini MEB gerçekleştirdi. Milliyet çocuklara giyecek hediye ederken, Polaris 150 öğrenciye bot armağan etti. 

Kampanya'ya 'hediye' 

GÖKHAN KARAKAŞ İstanbul 
Milliyet'in "Baba Beni Okula Gönder" kampanyasına bir destek de Sağlık Eğitim Vakfı SEV İlköğretim Okulu öğretmen ve öğrencilerinden geldi. Öğrenciler, Öğretmenler Günü kutlamaları çerçevesinde öğretmenlerine alacakları hediyelerin paralarını kampanyaya bağışladı. Okul Aile Birliği Başkanı Aylin Sevdin, öğretmen ve öğrencilerin adeta seferber olduğunu söyledi. 



</TEXT>
</DOC>
