<DOC>
<DOCNO> 371049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/axgun01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa geliyor 
</HEADLINE>
<TEXT>


16. Benedikt, selefi Papa 2. John Paul'den 26 yıl sonra aynı gün Türkiye'yi ziyaret edecek 

Utku Çakırözer 

Papa 16. Benedikt'in kendisine yapılan daveti kabul ettiği ve Cumhurbaşkanı Ahmet Necdet Sezer ile Başbakan Recep Tayyip Erdoğan'ın programlarının uygun olması durumunda 28 - 30 Kasım'da Türkiye'yi ziyaret edeceği bildirildi. 
16. Benedikt'in selefi Papa 2. John Paul de, Türkiye'yi 28 - 30 Kasım 1979'da ziyaret etmişti. 
Fener Rum Patriği Bartolomeos'un davetinin ardından temmuzda Türkiye'nin resmi davetini alan Vatikan, önceki gün Ankara'ya yanıt verdi. Papa'nın Türkiye'nin davetine sıcak baktığını belirten Vatikan, ziyareti 28 - 30 Kasım arasında gerçekleştirmek istediklerini iletti. 
Vatikan'ın mesajının Cumhurbaşkanlığı ve Başbakanlığa iletildiği, programların uygun olması durumunda gezinin Papa'nın tercih ettiği tarihte gerçekleşeceği öğrenildi. 

Ayine katılacak 

16. Benedikt, Ankara'daki Katolik cemaati ile de bir araya gelecek. 30 Kasım'da İstanbul'a geçecek olan Papa, Fener Rum Patriği Bartolomeos'u ziyaret ederek Patrikhane'de St. Andrew Günü Ayini'ne katılacak. 

İlk resmi ziyaret 

Ziyaretin, Papa'nın "devletten devlete" yapacağı ilk resmi temas olacağının altını çizen kaynaklar, "Önceki Papa 2. Jean Paul de 3. seyahatini Türkiye'ye yapmıştı. Papa'nın ziyareti Türkiye'ye büyük prestij kazandıracak" dedi. 



</TEXT>
</DOC>
