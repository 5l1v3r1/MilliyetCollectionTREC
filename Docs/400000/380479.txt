<DOC>
<DOCNO> 380479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/bila.html </URL>
<DATE> 2005/09/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sezer'in etnik çatışma uyarısı 
</HEADLINE>
<TEXT>


Cumhurbaşkanı Ahmet Necdet Sezer, Gaziantep Üniversitesi'nin açılış töreninde yaptığı konuşmayla, son günlerde tartışılan "Kürt sorunu" konusunda tavrını açıklamış oldu. 
Sezer, bu tartışmalar sürerken, Türkiye'de yaşanan gösteri ve çatışmaları da gelecek açısından "büyük tehlike" olarak niteledi. 
Cumhurbaşkanı, son günlerde tırmanan terör olaylarını, kimi tanımlamalar yapılarak, sokak gösterileriyle gündemde tutulmak istenen etnik gruplaşmaları üzüntüyle izlediğini vurguladıktan sonra, altı çizilmesi gereken şu saptamayı yaptı 
"Türkiye ne yazık ki birlik ve kardeşliğin, toplumsal barışın yerini gerginliğin ve çatışmanın aldığı, geleceğimiz yönünden tehlike oluşturan bir ortama çekilmek istenmektedir." 
Cumhurbaşkanı Sezer'in, bu sözleriyle bir "Türk-Kürt çatışması"ndan duyduğu kaygıyı ifade ettiği açık. 
Böyle bir olasılık ve tehlikeyi Cumhurbaşkanı'nın belirtmesi, özel bir önem ve ağırlık taşıyor. 
Sezer'in yaklaşımı, TBMM'- nin olağanüstü toplantısında CHP lideri Baykal, DYP lideri Ağar ve ANAP lideri Mumcu'nun yaptıkları konuşmalarla da örtüşüyor. 
Cumhurbaşkanı da muhalefet liderleri gibi "etnik sorun tanımı"na kapalı. 

Erdoğan'ın konumu 
Bu tablo içinde Başbakan Erdoğan nerede duruyor 
"Kürt vardır ve daha fazla demokrasi ile çözülecektir" diyen Başbakan, Diyarbakır'da yaptığı konuşmada, Milli Güvenlik Kurulu bildirisini yorumlarken ve daha sonraki açıklamalarında, "tek devlet, tek bayrak, tek millet, tek vatan" vurgusu yapmayı sürdürdü. 
"Kürt sorunu ve çözümü"ne bir daha değinmedi. 
Oysa, Başbakan Erdoğan'ın, "Kürt sorunu çıkışı", başta DEHAP olmak üzere bazı kesimlerde beklentiler yaratmıştı. Bu çıkışı destekleyen açıklamalar ve gazete ilanları yayımlandı. Ancak, Başbakan konuya bir daha dönmedi. 
Buna karşılık, Avrupa Parlamentosu'nun davetleri ve düzenlemeleriyle gerçekleşen toplantı ve konferanslarda, konuşan DEP eski milletvekili Hatip Dicle, "Kürtlerin ulusal varlığının kabul" edilmesi gerektiğini savundu. Diyarbakır Belediye Başkanı Osman Baydemir, talep listesi sundu. 
Bu yaklaşımlarla, Cumhurbaşkanı ve muhalefet liderlerinin yaklaşımları arasında açık bir karşıtlık, çatışma olduğu tartışma götürmez. 
Başbakan Erdoğan da "teklik" vurgusu yapmayı sürdürerek, Sezer ve liderlerle aynı cepheye ağırlık koydu ama yaptığı "Kürt sorunu çıkışı"nın yarattığı beklenti de Avrupa Birliği AB sözcüleri tarafından desteklendi. 
Başbakan Erdoğan'ın 'Kürt sorunu" ve hemen arkasından "teklik" çıkışları belirsizlikler yarattı. 
Başbakan'ın, "Kürt sorunu, daha fazla demokrasi ile çözüm" konusuna bir daha dönmesi ve yaklaşımını açıklığa kavuşturması her kesim için yararlı olacaktır. 
TBMM'nin bu konuyu görüşmek üzere olağanüstü yaptığı toplantı, uygun bir zemin oluşturuyordu. Ancak, Başbakan, bu toplantıya katılıp görüşlerini daha da açık hale getirmeye gerek görmedi. 

3 Ekim korkusu 
Muhalefetin terördeki tırmanmayı, etnik gerginlikleri tartışması, Meclis'i bu konuyla ilgili olarak toplaması Başbakan ve AKP sözcüleri tarafından 3 Ekim'i engellemeye dönük girişimler olarak algılandı. 
Bu tutum, iktidarın da, bu konuları gündemin üst sıralarına taşımama Meclis'i toplamama gayretlerinin "3 Ekim zarar görürse" korkusuyla hareket ettiğini düşündürüyor. 
Oysa, sorun 3 Ekim'de müzakereler başlayınca ortadan kalkacak değil. Aksine daha fazla tartışılır olacak. Hatta, 3 Ekim eşiği geçildikten sonra ana gündem maddelerinden biri haline gelecek. 



</TEXT>
</DOC>
