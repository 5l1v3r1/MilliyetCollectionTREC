<DOC>
<DOCNO> 367808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun12.html </URL>
<DATE> 2005/08/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Barzani Haklarımızdan taviz vermeyeceğiz 
</HEADLINE>
<TEXT>

     Erbil DHA 

IRAK Kürdistan Demokrat Partisi IKDP lideri ve ’Kürdistan Bölgesel Başkanı’ Mesud Barzani, Kürtlerin yeni Irak anayasasında haklarından taviz vermeyeceğini belirterek, "Eğer Irak’ın bir parçası olmamazı istiyorlarsa haklarımızı garanti etmeliler. Kürtlerin taleplerinin reddedilmesi Irak’ın birliğini tehdit eder" dedi. 
     Mesud Barzani, Irak’ın başkenti Bağdat’ta geçici Irak anayasası ile ilgili görüş ayrılıklarının giderilmesi için pazar günü yapılması beklenen zirve öncesinde Bağdat’a hareket etmeden önce bugün Erbil’de Kürt parlamentosunu olağanüstü topladı. Barzani burada yaptığı konuşmada, anayasa ’pazarlıklarında’ esnek davranacaklarını belirtmekle birlikte haklarından taviz vermeyeceklerini bir kez daha vurguladı. 
     Irak’tan ayrılmayı düşünmediklerini ifade eden Barzani, "Ama Kürtlerin taleplerinin reddedilmesi Irak’ın birliğini bozar" demektenten de geri kalmadı. 
     Kürtlerin anayasa taslağının 15 Ağustos’a yetişmesini istediğini ifade eden Barzani, Irak’ın kimliği, İslamın rolü, peşmergelerin durumu, ’Kürdistan’ın Kuzey Irak sınırları ve geçici anayasadaki Kerkük’le ilgili 58’nci madde konularında görüş ayrılıkların anayasanın hazırlanmasını zorlaştırdığını söyledi. 
     Barzani, Kürt parlamenterlere, "Bağdat’ta nihai kararımızı vermeyeceğiz. Son sözü Kürdistan Parlamentosu söyleyecek. Bu Kürtler için altın bir fırsat. Eğer bizim için önemli olanları gerçekleştiremezsek ikinci bir şansımız olmayacak" dedi. Kürt lider anayasada İslam kimliğini ve Irak’ın Arap ulusu olarak nitelendirilmesini de kabul etmeyeceklerini kaydetti. 
     
</TEXT>
</DOC>
