<DOC>
<DOCNO> 386464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur34.html </URL>
<DATE> 2005/10/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Attila İlhan toprağa verildi 
</HEADLINE>
<TEXT>

     Ünlü şair ve yazar Attila İlhan, İstanbul’da toprağa verildi. 
     Teşvikiye Camii’ndeki cenaze töreninde Attila İlhan’ın kardeşi Çolpan İlhan ve yeğeni Kerem Alışık, taziyeleri kabul etti. 
     Cenaze namazı sırasında caminin imamı, cemaate Attila İlhan’ın vasiyetini hatırlatarak, "cenaze götürülürken alkışlanmamasını" istedi. 
     Siyaset, sanat ve edebiyat dünyasından binlerce kişinin katıldığı cenaze töreninde, büyük izdiham yaşandı. 
     Törene katılanlar, cami avlusuna sığmayıp çevredeki caddeyi doldurdular. 
     CHP Genel Başkanı Deniz Baykal, ANAVATAN Genel Başkanı Erkan Mumcu, DSP Genel Başkanı Zeki Sezer, Yurt Partisi Genel Başkanı Sadettin Tantan, BBP Genel Başkanı Muhsin Yazıcıoğlu, İP Genel Başkanı Doğu Perinçek, HÜRPARTİ Genel Başkanı Yaşar Okuyan, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, CHP Genel Sekreter Yardımcısı Mehmet Sevigen, DYP Genel Başkan Yardımcısı Celal Adan, CHP İstanbul Milletvekili Berhan Şimşek, eski milletvekili Mehmet Gül, eski bakanlardan Meral Akşener ile bazı ilçe belediye başkanlarının da katıldığı cenaze töreninde, ayrıca edebiyat ve sanat dünyasından Yaşar Kemal, Ayşe Kulin, Selim İleri, Kürşat Başar, Server Tanilli, Selami Şahin, Yavuz Bingöl, Ali Sunal, Tarık Akan, İzzet Günay, İlhan Gencer, Hadi Çaman, Halit Kıvanç, Nejat Yavaşoğulları, Talat Bulut, Ekrem Bora, Sevda Ferdağ ve Selda Alkor ile 1. Ordu Komutanlığı’nı temsilen 5 subay hazır bulundu. 
     Törene, başta Cumhurbaşkanı Ahmet Necdet Sezer olmak üzere çok sayıda kişi tarafından çelenk gönderildiği görüldü. 
     Törenin ardından Attila İlhan’ın Türk Bayrağı’na sarılı naaşı, gözyaşları arasında omuzlarda cenaze arabasına taşındı. 
     İlhan’ın cenazesi, daha sonra götürüldüğü Aşiyan Mezarlığı’nda defnedildi. 
     Öte yandan CHP Genel Başkanı Baykal, Teşvikiye Camii’nde basın mensuplarının soruları üzerine, Attila İlhan’ın büyük bir şair ve yazar olduğunu, şiirini geniş kitlelere ulaştırdığını söyledi. 
     İlhan’ın, şiirin estetiğine zarar vermeden büyük bir ustalıkla yazdığını ifade eden Baykal, Attila İlhan’ın sanatçı yönü kadar ulusal bir yönünün de bulunduğunu bildirdi. Deniz Baykal, "Attila İlhan, Türkiye’nin ulusal gücüne sahip çıkan bir insandı. Türkiye’ye yapılanlara direnen, sağlam bir siyasetçiydi" dedi. 
     BBP Genel Başkanı Muhsin Yazıcıoğlu da, Attila İlhan’ın büyük bir şair ve yazar olduğunu kaydederek, "Milli bağımsızlığı, milli şuur ve vicdanı, biz onun kitaplarından okuyarak öğrendik. Yeni nesil de, onun kitaplarını okuyarak daha bilinçli ve şuurlu yetişecektir" diye konuştu. 
     
</TEXT>
</DOC>
