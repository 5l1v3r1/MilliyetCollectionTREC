<DOC>
<DOCNO> 375683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun08.html </URL>
<DATE> 2005/09/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dünya ABD'ye yardım için ayakta... 
</HEADLINE>
<TEXT>

     ABD’nin Meksika Körfezi kıyılarını vuran, özellikle New Orleans’ta büyük bir yıkıma yol açan Katrina kasırgasının ardından zengin veya yoksul birçok ülke, felaketzedelere yardım için harekete geçti. Yıllardır Birleşmiş Milletler’e BM yoğun eleştirilerde bulunan Başkan George W. Bush liderliğindeki ABD yönetimi, kasırga felaketinin ardından BM’nin teklif ettiği yardımı kabul etti. 
     Yardım teklifinin kabul edilmesi üzerine Washington’a gönderilen bir BM ekibinin ABD tarafından felaket bölgesinde yürütülen yardım ve kurtarma çalışmalarına nasıl yardımcı olunacağı konusunda incelemeler yaptığı kaydedildi. 
     BM’den yapılan açıklamada da, BM’nin yardım teklifinin ABD tarafından kabul edildiği belirtilirken, BM yardım personelinin uluslararası yardımların koordine edildiği USAID Fırtına Operasyonları Merkezi’nde üsleneceği ifade edildi. 
     
     KİMLER VAR 
     Yüzlerce, belki de binlerce kişinin ölümüne yol açan kasırganın ardından felaketzedelere yardım kampanyasına, ABD’nin müttefiklerinin yanı sıra kara listesinde yer alan ülkeler de katılıyor. 
     Dünya genelindeki yardım kampanyalarında en büyük bağışçı ülke olan ABD, felaketzedelere yapılacak her yardımın kabul edileceğini açıklarken, destek teklifinde bulunan ülkeler listesinde, uluslararası yardımlarla ayakta duran Afganistan ile Washington’un kara listesinin ön sıralarında yer alan Fidel Castro liderliğindeki Küba ile Venezuela’nın yer alması dikkat çekiyor. 
     Yardım teklif eden bazı ülkeler ve teklifleri şöyle 
     AVUSTRALYA Avustralya Dışişleri Bakanı Alexander Downer, 10 milyon Avustralya Doları tutarında yardım yapılacağını açıkladı. 
     ÇİN Felaketzedeler için 5 milyon dolarlık yardım teklifinde bulundu. Gerekli görülmesi halinde, kurtarma ekibi, sağlık çalışanları gönderilebileceği açıklandı. 
     JAPONYA Felaketzedelere aktarılması amacıyla Amerikan Kızılhaçı’na 200 bin dolar verileceğini, 300 bin dolar değerinde yardım yapılacağını bildirdi. 
     SİNGAPUR Singapur Silahlı Kuvvetleri, yardım tedarik çalışmalarına katkıda bulunmak için Louisiana’ya 3 adet Chinook helikopteri gönderdi. 
     TAYLAND New Orleans’a 100 kadar doktor ve hemşire göndermeyi teklif etti. 
     AFGANİSTAN Katrina kasırgasından etkilenenlere yardım amacıyla 100 bin dolar yardım teklifinde bulundu. 
     GÜNEY KORE Yardım teklifine ABD’nin cevap vermesini bekliyor. 
     SRİ LANKA Amerikan Kızılhaçı’na 25 bin dolar gönderdi. 
     KANADA Yardım taşıyan 3 savaş gemisi ile sahil güvenlik gemisinin, 1000 kişilik personelle birkaç gün içinde Louisiana’ya doğru yola çıkması bekleniyor. 
     KÜBA Küba Devlet Başkanı Castro, 1100 doktor ile 26 ton ilaç göndermeyi önerdi. 
     MEKSİKA Su, yiyecek ve ilaç taşıyan 15 TIR gönderiyor. Ordu, gemi, helikopter ve askeri araç göndermeyi teklif etti. 
     VENEZUELA Ucuz petrol, insani yardım ve sağlık çalışanları göndermeyi teklif etti. 
     AB VE NATO ABD’nin ilk yardım teçhizatı, battaniye, su tankeri ve 500 bin gıda paketi çağrısına cevap verdi. 
     İNGİLTERE 500 bin gıda paketi gönderiyor. 
     FRANSA Başbakan Dominique de Villepin, yardım göndermeye hazır olduklarını açıkladı. 
     ALMANYA 25 ton gıda taşıyan iki adet Airbus uçağı gönderildi. 
     ABD, pompa, su, su filtresi, jeneratör, battaniye ve tıbbi yardım talebinde bulundu. 
     İTALYA Yardım ve tahliye uzmanları göndermeyi teklif etti. Yardım taşıyan iki kargo uçağı hazırlandı. 
     HOLLANDA Resmi bir başvuru olması halinde, kurbanların kimliklerinin tespiti için ekip gönderebileceğini açıkladı. New Orleans’a, acil yardım teçhizatı taşıyan bir firkateyn gönderiyor. 
     RUSYA Kurtarma çalışmalarına yardım önerdi. ABD’nin cevabını bekliyor. 
     İSPANYA Yakıt göndermek için ABD’nin resmi başvurusunu bekliyor. 
     İSVEÇ Su arıtma cihazı, sağlık malzemesi ve barınak göndermek için hazır bekliyor. 
     İRAN İnsani yardım gönderebileceğini açıkladı. 
     İSRAİL Yardımın koordinasyonunu sağlamak amacıyla sağlık çalışanları gönderiyor. 
     KATAR 100 milyon dolarlık yardım önerdi. 
     SUUDİ ARABİSTAN Amerikan Kızılhaçı’na 5 milyon dolar bağışladı. 
     KUVEYT 500 milyon dolar değerinde petrol ürünü ve insani yardım teklifinde bulundu. 
     KIZILHAÇ Merkezi Cenevre’de bulunan Kızılhaç, 10’dan fazla ülkeden, 80 kişilik felaketle mücadele uzman ekibi gönderiyor. 
     BM ABD’nin, yardım tekliflerini kabul ettiğini açıklayan BM, personel ve yardım göndermeye hazır bekliyor. 
     
</TEXT>
</DOC>
