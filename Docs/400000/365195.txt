<DOC>
<DOCNO> 365195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas06.html </URL>
<DATE> 2005/07/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
610 metrelik 'pastadaki mum' gibi gökdelen... 
</HEADLINE>
<TEXT>

     ABD'nin en yüksek binası, New York'ta değil, Chicago'da olacak... 610 metrelik gökdelenin mimarı, Haliç için de bir köprü tasarlayan İspanyol mimar Calatrava... 
     ABD'nin en yüksek gökdeleni Chicago'ya yapılacak. Göl kenarında inşa edilmesi planlanan 610 metrelik gökdelen, 'pastadaki mum' gibi görünecek. Chicago merkezli Fordham Co. şirketinin yaptıracağı binanın tasarımı ise İspanyol mimar Santiago Calatrava'ya ait. 
     2008 yılında bitirilmesi beklenen 610 metrelik devin 444 metresi otel ve daireler, kalan kısmı ise giderek incelen helezonik bir külah olacak. Gökdelen New York'ta yıkılan ikiz kulelerin yerine yapılacak 541 metrelik 'Özgürlük Kulesi'nden de yüksek olacak. Halen dünyanın en yüksek binası ise Tayvan'daki 509 metrelik 'Taypey 101 Kulesi'. 
     
      Cam cephesi 'bir pelerin gibi' kıvrılan binanın İspanyol mimarı Calatrava, İstanbullular için oldukça tanıdık. Calatrava, İstanbul Metrosu Haliç Geçişi içinde bir köprü projesi hazırlamıştı. Eski Büyükşehir Belediye Başkanı Ali Müfit Gürtuna döneminde hazırlanan proje beğenilmiş ancak çok pahalı bulunduğundan uygulanamamıştı. Tasarımın, Büyükşehir Belediye Başkanı Topbaş'ın tasarladığı köprüye ilham verdiği iddia edilmişti 
     Kariyerine köprü tasarımıyla başlayan yaşındaki mimarın eserleri arasında Valencia Opera Binası, Lizbon Oriente Tren İstasyonu, Barcelona Roda Köprüsü de bulunuyor. 
     
</TEXT>
</DOC>
