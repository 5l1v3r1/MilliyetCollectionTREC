<DOC>
<DOCNO> 367796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/yazar/yilmaz.html </URL>
<DATE> 2005/08/07/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TGRT'de 'kozmetik' satış 
</HEADLINE>
<TEXT>

Atlantic Records'un patronu Ahmet Ertegün, 1994'ten sonra medya sektörüne de giren kozmetik devlerinden Estee Lauder'in oğlu Ronald Lauder ile birlikte TGRT'ye talip oldu 

İhlas Grubu, TGRT'deki hisselerini, Amerika'da müzik dünyasının baronu Ahmet Ertegün üzerinden kozmetik devi Estee Lauder'e satıyor. Geçtiğimiz yıl 97 yaşında ölen kozmetik kraliçesi Estee Lauder'in küçük oğlu Ronald Lauder, Atlantic Records'un sahibi Ahmet Ertegün ile Galatasaray Balosu'na da katıldı. Baloda "TGRT'yi Ertegün aldı" sözleri havada uçuşurken, ikiliye yakın kaynaklar, "Ertegün 88 yaşında, yeni bir yatırım heyecanına kapılmaz. Medyada yabancıya yüzde 25 sınırı getirildiği için Ertegün devrede. TGRT'nin asıl ortağı Ronald Lauder" bilgisini aktarıyorlar. 
Aynı kaynaklar, Ertegün ile AKP Milletvekili Egemen Bağış'ın yakınlığı üzerinde de duruyorlar. Gerçi Başbakan Tayyip Erdoğan'ın son iki ABD gezisinde "onuruna" yemek veren Ertegün ile "gönül muhabbeti", aracıya ihtiyaç bırakmıyor. 

Ertegün'ün AKP'li konukları 
Son 47 yıldır ABD'de yaşayan Ertegün ile Bağış'ın dostluğu, seçim öncesine uzanıyor. Bağış, AKP milletvekili olmadan önce Türk-Amerikan Dernekleri Federasyonu'nun başkanlığını yapmıştı. Ertegün'ün Bodrum'daki villasında kalan AKP'li konukları arasında Bağış'ın yanı sıra Ömer Çelik de yer alıyor. 
Ertegün'ün çevresinde Erdoğan'a beslediği sempatiyi bilmeyen yok gibi... Erdoğan'ın da Ertegün'ün ABD'de Türkiye lobisine yaptığı katkıları övgü dolu sözlerle ifade ettiği kayıtlarda bulunuyor. Geriye kalıyor, ABD sermayesinin Türkiye'ye gelmesinde Ertegün'ün rolü. 

Ekip bile hazır 
TGRT'nin 200 milyon dolara Estee Lauder ve Ertegün girişimi ile el değiştirmesi, TV dünyasında da heyecanla karşılandı. Ertegün'ün büyük olasılıkla TGRT ekibinin başına, New York'ta evi bulunan gazeteci Tevfik Yener'i getirebileceği söyleniyor. Ayrıca TGRT spikerlerinden Jülide Ateş'in de Amerika'da staj görmesini sağlayan Ertegün'ün kanala ilgisi yeni değil. 
Galatasaray Balosu'nda Lauder çok dikkat çekmemişti. Çünkü Ertegün'ün diğer yanında dünya jet sosyetesinin ünlü isimlerinden, İtalyan Prensesi İra van Fürstenberg gibi 1960-1970'lerin seks-komedi türü filmlerinin aktrisi vardı. 
Lauder'in TGRT'ye talip olması çok şaşırtıcı değil. Ronald Lauder, 1994 yılında Bermuda adalarında kurduğu CME Orta Avrupa Medya Grubu şirketi ile medya dünyasına girmişti. Gazetemizin TV sayfası yazarı Sina Koloğlu'nun verdiği bilgilere göre Lauder'in basın geçmişi şöyle 

Doğu Avrupa'da yayıldı 
Sosyalist blokun yıkılmasından sonra devlet tekelinde olan zor durumdaki televizyonlar Macar kökenli işadamı Lauder'in ilgisini çekti. Markiza TV Slovak , POP TV Sloven , PRO TV Romanya'nın bir numaralı televizyonu , STUDİO 1 1 Ukrayna televizyonlarını satın aldı. Böylece yaklaşık 69 milyon izleyiciye hitap eden bir TV tekeli kurdu. Çek Cumhuriyeti'nde ise NOVA TV'yi satın almak istedi. Ancak televizyon yönetimini paylaşmak istemeyince Çek hükümeti ile mahkemelik oldu. Dört yıl süren dava 2001'de Lauder aleyhine sonuçlanırken, 2003'te çıkan yeni bir kararla Çek hükümeti Lauder'e 330 milyon euro ödemeye mahk m edildi. 

Erdoğan yabancıya umut verdi 
TGRT'nin Erdoğan'ın Amerika'daki dostları tarafından satın alınmasında bazı paralellikler de dikkat çekiyor. 
Ertegün, haziran ayı başında yaptığı New York ziyaretinde Erdoğan onuruna bir yemek vermişti. Bu yemekte New York Belediye Başkanı Bloomberg ve senatörlerin yanı sıra, ABD eski dışişleri bakanlarından Henry Kissinger da bulunmuştu. Erdoğan bu gezinin üzerinden bir ay bile geçmeden yeniden Amerika'ya "Sun Valley" "Güneş Vadisi" toplantısına gitti. Burada ağırlıklı olarak iş dünyasına seslenen Erdoğan, Türkiye'ye dönüş yolunda gazeteciler ile yaptığı sohbette, "Ben yurtdışındayken arkadaşlar medyada yabancı payını sınırlayan kanunu Meclis'ten geçirmişler düzelteceğiz" demişti. Erdoğan bu sözleri söylerken Star TV'ye talip olan yabancı yatırımcıların adı geçiyordu, ancak Ertegün sürpriz bir isimdi... 

İlk özel beş televizyon kanalından biri Türkiye'de özel televizyonculuğun resmi olarak başladığı 1993 yılından bu yana yayında olan TGRT Türkiye'nin ilk beş özel televizyon kanalından biri. TGRT 1998 Eylül ayında kurum kimliğini ve ekranını, günün değişen ve gelişen koşullarına uygun bir şekilde yeniledi. Bu değişim ve yaptığı transferlerin ardından 1999 yılında, Avrupa PROMAX'da Uluslararası TV Yayıncıları Birliği tarafından "case study" panelinde, marka ve yeniden konumlandırma kategorisinde, RTL ve Sat 1'in de aralarında olduğu dört büyük Avrupa kanalıyla birlikte ödüllendirildi. TGRT, aynı yıl Türkiye'de de yılın kanalı seçildi. TGRT'nin Türkiye'nin tüm bölgelerine yayılmış 800 civarındaki vericisi bulunuyor. Ayrıca uydu aracılığıyla tüm Türkiye ve Ortadoğu, Avrupa, Kuzey Afrika, Türk Cumhuriyetleri, Kuzey Amerika ve Avusturalya'dan izlenebiliyor. 

Ronald Lauder Musevi lobisinin önemli ismi Ronald Lauder diplomat olarak ABD eski başkanlarından Ronald Reagan tarafından NATO'da görevlendirildi ve Avusturya'ya gönderildi 1986 . Lauder burada Macar Yahudileri ile ilgilendi ve ABD'ye dönüşünde "Ronald S. Lauder Vakfı"nı kurdu. Avusturya, Almanya ve Çek Cumhuriyeti'nde Yahudi eğitimi veren vakıf, yaz kampları ve okullar da açtı. Lauder aynı zamanda Amerikan Musevi Dernekleri Başkanlığı'nı yapıyor. Bu nedenle ürünleri Araplar tarafından boykot edilen Lauder'in, TGRT'ye talip olması ilgi çekiyor. 
Lauder'in adına, bir başka jeostratejik yatırımda da rastlıyoruz. Benyamin Netanyahu'nun İsrail başbakanlığı döneminde 1996 - 1999 , Suriye sınırından geçecek bir boru hattı aracılığıyla Türkiye'den su aktarma projesine destek vermişti. Bu projeyi finanse edeceği açıklanan isim de Ronald Lauder'den başkası değildi. Netenyahu'nun, Lauder'in aynı yıllarda Viyana'da yaptırdığı Avrupa'nın en önemli Yahudi ilkokulu olarak anılan "Lauder Chabad"ın açılışını yapması, ikilinin dostluğunun belgesi olarak anıldı. 

Ertegün Bodrum'da tatilini geçiriyor YAŞAR ANTER Bodrum DHA 
Ahmet Ertegün, TGRT'yi satın alacağı yönündeki haberlerle ilgili olarak, spekülasyona yol açmaması için gerekli açıklamayı önümüzdeki günlerde yapacağını söyledi. 
Yılın büyük bölümünde ABD'de olan ve yaz tatilini Bodrum'daki villasında geçiren iş adamı Ahmet Ertegün, Maria isimli yatı ile günübirlik mavi yolculuğa çıktı. Ahmet Ertegün, kaptanı ve Bodrum'daki danışmanı Tuğrul Küçükşahin aracılığıyla yaptığı açıklamada, son günlerde internet ve bazı gazetelerde çıkan TGRT'yi satın alacağı yönündeki haberlerle ilgili olarak, kesinleşmiş herhangi bir şey olmadığını, önümüzdeki günlerde bu konuyla ilgili gerekli açıklamalarda bulunacağını ve kimseye kesin olarak bir şey söylemediğini belirtti. 



</TEXT>
</DOC>
