<DOC>
<DOCNO> 398404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko07.html </URL>
<DATE> 2005/11/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
TOKİ, yeni projelerde frene bastı... 
</HEADLINE>
<TEXT>

     Toplu Konut İdaresi TOKİ , projelendirilen konutların sayısı 250 binin üzerine çıkınca, işleri biraz yavaşlatma kararı aldı. 
     Alınan bilgiye göre, Kasım ayı itibariyle TOKİ'nin, inşaatını bitirdiği veya yapımını sürdürdüğü konut sayısı, 149 bin 144'e ulaştı. Gelecek yılın Ocak ayının ilk yarısına kadar da 20 projede 37 bin 783 konutun ihale tarihleri belirlendi. Bugüne kadar ayrıca, 109 projede 65 bin 230 konutun proje değerlendirmesi yapılıyor. 
     Böylece, TOKİ'nin inşaatına yaptığı, yürüttüğü veya projelendirdiği konut sayısı 252 bin 157'ye ulaşmış oldu. Bu yıl sonuna kadar 150 bin konutun yapımına başlanması ve 56 bin konutun tamamlanmasını planlayan TOKİ, projeler itibariyle 2007 yılı için hedeflenen 250 bin rakamının üzerine çıkılması nedeniyle yeni projeler konusunda temkinli davranmaya başladı. 
     
     ARANAN NÜFUS ŞARTI ARTIRILDI 

     Bu amaçla konut üretiminde, gecekondu dönüşüm projeleri ve örgütlü taleplere öncelik verilecek. Konutların satış olanaklarını artırmak amacıyla da konut projesi uygulanacak yerlerde aranan nüfus şartı 20 binden 40 bine çıkarıldı. TOKİ, ilke olarak gecekondu dönüşüm projeleri hariç örgütlü talep gelmemesi halinde nüfusu 40 binin altında yerlerde konut üretmeyecek. 
     Konut inşaatlarının çok hızlı artması nedeniyle Türkiye'de inşaat sektöründe bazı sıkıntılar ortaya çıkmıştı. Çimento fiyatlarının artan talebe bağlı olarak çok yükselmesi dışında, vinç operatörü gibi uzman elaman, kule vinç, çelik hasır kalıp sıkıntısı yaşanmıştı. İnşaat sektöründe yetişmiş elemanların ücretleri de önemli oranda artarken, arsa fiyatlarında spekülasyona varan önemli yükselmeler olmuştu. 
     TOKİ, inşaat sektöründe yaşanan gelişmeleri de dikkate alarak şu anda yeni ihalelerden çok mevcut işlerin tamamlanmasına ağırlık verdi. Kış sezonu nedeniyle, geçici kabullere ve kontrollere öncelik verilirken kabullerin artması nedeniyle aylık hak edişler de 220 milyar YTL'ye kadar çıktı. 
     Devam eden ve ihaleye çıkılan konut sayısının 180 binin üzerine çıktığına işaret eden yetkililer, ''İhaleler bu hızla devam etseydi, yıl sonu itibariyle 200 bine ulaşırdık'' dediler. 
     Bu yıl 56 bin konutun tamamlanmasını planlayan TOKİ, gelecek yıl 50 bin, 2007'de de 50 bin konutun tamamlanmasını hedefliyor. 
     TOKİ, 2007 itibariyle projelendirilen ve inşaatına başlanan konut sayısında 250 bine ulaşmayı programlamıştı. 
     Şimdiye kadar 74 ilde proje uygulayan TOKİ'nin, henüz, Sinop, Bartın, Zonguldak, Kırklareli, Edirne, Muğla, Antalya, Iğdır gibi illerde hiç inşaat yapmadığı, ancak bu illerde de konut projelerinin değerlendirildiği, bazı illerdeki projelerin ihale aşamasına getirildiği belirlendi. 
     
     EMNİYETE 3.008 LOJMAN 

     Diğer taraftan TOKİ satmakta zorlandığı veya satma ihtimali az konutları Emniyet Genel Müdürlüğü'ne lojman olarak verme konusunda bir anlaşma yaptı. 
     25 Kasım Cuma günü imzalanan protokol uyarınca ilk aşamada 24 ilde 3 bin 8 konut Emniyete lojman olarak kullanılmak üzere devredildi. 
     TOKİ Başkan Vekili Erdoğan Bayraktar, A.A muhabirine yaptığı açıklamada, toplam bedeli 158 trilyon lira olan konutların karşılığında, Emniyet Genel Müdürlüğü'nden aynı değerde değişik illerden bulunan arsaların alınacağını söyledi. 
     Böylece kamu kaynaklarının boşa gitmesinin önlendiğini kaydeden Bayraktar, uygulamanın devam edeceğini bildirdi. 
     Çoğu Doğu ve Güneydoğu'da bulunan konutların bir bölümünün tamamlandığı, bir bölümünün de inşaat seviyesinin oldukça yüksek olduğunu kaydedildi. 
     
</TEXT>
</DOC>
