<DOC>
<DOCNO> 374381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko28.html </URL>
<DATE> 2005/08/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Almanya Yüksek petrol fiyatından ABD ve ''Hedge'' fonları sorumlu 
</HEADLINE>
<TEXT>

     Almanya, petrol fiyatlarının yüksekliğinden dolayı ABD'ye ve ''hedge'' fonlara çattı. 
     Ekonomi Bakanı Wolfgang Clement, Almanya radyosuna verdiği demeçte, fiyatların yüksekliğinde rafineri kapasitesini uzun zamandır genişletmeyen ABD'nin kısmen sorumlu olduğunu söyledi. 
     Fiyatlardaki yükselişten petrol şirketlerinin değil, ABD yönetiminin ekonomi politikasının sorumlu olduğunu savunan Alman Bakan, ABD hükümetinin yaklaşımını değiştirip petrol işleme kapasitesini artırmak yönünde harekete geçmesini umduğunu belirtti. 
     ABD'nin petrol üretim ve arıtım tesislerini vuran Katrina kasırgasının durumu daha da kötüleştirdiğini kaydeden Clement, kendi tesisleri hasar gören ABD'nin Avrupa'dan daha fazla petrol almaya yöneleceğini bunun da fiyatlar üzerinde baskıyı artıracağını ifade etti. 
     
     HEDGE FONLARIN ROLÜ 

     Almanya Ekonomi Bakanı Clement, yüksek fiyatlardan dolayı ''hedge'' fonları da suçladı. 
     Hedge fonların yaptığı spekülasyonların da fiyat artışlarında etkili olduğuna inandığını söyleyen Clement, 70 dolara ulaşan petrolün varil fiyatında, hedge fonların spekülasyonların payının 18 dolara ulaştığı tahmininde bulundu. 
     Clement, hedge fonların spekülasyonlarının uluslararası gözetime tabi tutulması çağrısında bulundu. 
     
     HEDGE FONLAR 

     ''Korunaklı'' fon da denebilecek olan ''hedge'' fon terimi, zengin yatırımcıların toplamı yüz milyarlarca dolara ulaşan paralarını normalin üstü karlarla nemalandırmak amacıyla küresel alanda piyasadan piyasaya dolaştıran yatırım şirketlerini adlandırmak için kullanılıyor. 
     En ünlü örneğini ''para sihirbazı'' denen ünlü yatırımcı George Soros'un şirketinin oluşturduğu hedge fonlar, sıradan şirketler için izin verilmeyen bir çok parasal işlemi yapmalarına izin veren özel ve gevşek bir mevzuata tabi olmaları sayesinde, ülkeler, piyasalar ve sektörler arasında hızla dolaşan muazzam miktarlarda ''sıcak para'' hareketlerine hükmediyor. 
     Yüksek kar olanakları gördüğü alanlara hızla girip, kar oranlarının düşme işaretinin görüldüğü anda geldiği hızla geri çekilen bu fonlar, pek çok ekonomist tarafından küresel ekonomideki en büyük risk ve kriz etmeni olarak görülüyor. 
     Uzmanlar, etkileri yıllarca hissedilen 1997-98 Asya Rusya mali krizlerinde hedge fonların denetimsiz spekülasyonlarının başlıca etmen olduğunda birleşiyor. 

     
</TEXT>
</DOC>
