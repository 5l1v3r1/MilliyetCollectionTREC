<DOC>
<DOCNO> 366130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo17.html </URL>
<DATE> 2005/08/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
UNIVERSIADE 2005'te 1400 hakem görev yapacak... 
</HEADLINE>
<TEXT>

     İzmir'de 11-21 Ağustos tarihleri arasında 23. kez gerçekleştirilecek Dünya Üniversiteler Yaz Spor Oyunları'nda UNIVERSIADE 2005 İzmir bini yerli, 400'ü ise yabancı olmak üzere toplam 1400 hakem görev alacak. 
     İzmir'den 550 hakemin katılacağı müsabakalarda, hakemlik lisansına sahip 100 spor meslek yüksekokulu öğrencisi de görev yapacak. 
     UNIVERSIADE 2005 İzmir Spor Komisyonu Hakem Koordinatörü Faruk Akman, AA muhabirine, branş başkanlıklarının, ihtiyaç olan hakem sayısını ilgili federasyona bildirmeleri üzerine görevlendirmelerin yapıldığını söyledi. 
     Yerli hakemlerde yabancı dil bilme şartının arandığını belirten Akman, Celal Bayar, Ege ve Dokuz Eylül üniversitelerinin Spor Meslek yüksekokullarında öğrenim gören ve aynı zamanda hakemlik lisansına sahip yaklaşık 100 kişinin de, oyunlarda hakemlik yapacağını kaydetti. 
     
     YABANCI HAKEMLER OTELDE KALACAK 
     Akman, yerli hakemleri İnciraltı Öğrenci Yurdu'nda, yabancı hakemleri ise 3 ve 4 yıldızlı otellerde misafir edeceklerini dile getirdi. 
     Akman, yaklaşık 9 bin sporcunun katılacağı UNIVERSIADE 2005 İzmir'de hakem sorunun yaşanmayacağını sözlerine ekledi. 
     
</TEXT>
</DOC>
