<DOC>
<DOCNO> 353756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur15.html </URL>
<DATE> 2005/06/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Koyunları çalmak için köpekleri zehirlediler 
</HEADLINE>
<TEXT>

     Kayseri’de çoban köpeklerini zehirleyen hırsızlar, ahırdaki koyunları çaldılar. 
     Kocasinan İlçesi’ne bağlı Buğdaylı Köyü’nde Ali Şahin’e ait besi ahırına gelen hırsızlar, önce dışarıda bulunan 4 çoban köpeğinin önüne zehir katılmış tavuk eti bıraktılar. 
     Zehirli tavukları yiyen köpeklerin etkisiz hale gelmesinden yararlanan hırsızlar, kapı kilidini kırarak içerde bulunan 97 koyunu dışarı çıkartıp Mancusun Köyü yakınlarına kadar sürü halinde götürdüler. 
     Hırsızlar, çaldıkları koyunlardan 87 adedini bir kamyona yükleyip olay yerinden uzaklaştılar. Yer kalmadığı için kamyona yüklenmeyen 10 koyun ise çobanlar tarafından başı boş halde bulundu. 
     Ali Şahin, AA muhabirine yaptığı açıklamada şunları söyledi 
     "Bir hafta önce buraya gelen birisi kendini avukat olarak tanıtarak koyun satın almak istediğini söyledi. Şüphelendiğimiz bu kişi, diğer ahırlara da uğramış. Hırsızlar zehirli tavuk yedirip köpekleri öldürünce rahatlıkla ahıra girmişler. Koyunları bir kamyona yüklemişler. Kendini avukat olarak tanıtan kişinin eşkalini jandarmaya bildirdik." Yetkililer, olayla ilgili soruşturmanın sürdürüldüğünü kaydetti. 
     
</TEXT>
</DOC>
