<DOC>
<DOCNO> 394771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko27.html </URL>
<DATE> 2005/11/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Moskova'daki Vestel Fabrikası'nda yangın çıktı... 
</HEADLINE>
<TEXT>

     Zorlu Holding'e bağlı Vestel Şirketler Grubu İcra Kurulu Başkanı Ömer Yündül, Moskova'daki fabrikada çıkan yangının kontrol altına alındığını öğrendiklerini bildirdi. 
     Yündül, yangının fabrikanın plastik imalathanesinde henüz belirlenemeyen bir nedenle çıktığını söyledi. Moskova'daki tesislerle sürekli irtibat halinde olduklarını anlatan Yündül, edindikleri ilk bilgilere göre can kaybı meydana gelmeyen yangının kontrol altına alındığını öğrendiklerini kaydetti. 
     Yündül, fabrikada bin kişinin istihdam edildiğini belirterek, şöyle konuştu 
     ''Vestel Şirketler Grubu olarak 2 yıl önce Moskova'nın 100 kilometre kuzeyinde TV üretim fabrikası kurduk. Bu fabrikada tam bin işçiye istihdam sağlıyoruz. 
     Yangın da fabrikanın plastik imalat bölümünde çıktı. Aldığımız bilgilere göre yangın kontrol altına alındı. Zararın ne kadar olduğunu bilmiyorum. Fabrikamız yangına veya büyük afetlere karşı sigorta altındadır. Can kaybı meydana gelmemesi tesellimizdir. Temennimiz üretime yönelik bir sıkıntı yaşamamızdır.'' Aleksandrov kasabası yakınında bulunan Vestel fabrikasında çıkan yangında, çalışanların tahliye edildiği ve can güvenliği tehlikesi bulunmadığı kaydedildi. 
     
</TEXT>
</DOC>
