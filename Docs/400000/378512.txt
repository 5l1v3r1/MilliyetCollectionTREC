<DOC>
<DOCNO> 378512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/ekonomi/aeko.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek fiyat beklentisi 'Girişim'i endişelendirdi 
</HEADLINE>
<TEXT>


Özelleştirme yetkilileri, 'Tüpraş ile aslında Erdemir ihalesi de yapıldı' diyor. Şirkete talip olan Ortak Girişim ise Tüpraş'ta fiyatın yüksek çıkmasının Erdemir ihalesinde de yüksek fiyat beklentisi yaratmasından endişeli 

EKONOMİ SERVİSİ 

Türk Telekom'dan sonra Tüpraş ihalesinde de ihale fiyatının 'beklenti'lerin üzerine çıkması, özelleştirmelerde fiyat çıtasını yükseltirken, Erdemir'de "yatırım ve bunun için teminat mektubu ile istihdam garantileri" nedeniyle Tüpraş'taki kadar yüksek bir fiyat artışı yaşanmayabileceğine işaret ediliyor. 
Özelleştirme İdaresi Başkanlığı ÖİB yetkilileri, Tüpraş ihalesinde ortaya çıkan rekabet ortamını değerlendirirken, "Tüpraş ihalesinde sadece Tüpraş'ın değil Erdemir'in de ihalesini yaptık" diyerek, özelleştirmede fiyat çıtasının yükseldiği yorumlarına katıldı. 

Talipleri düşündürüyor 
Ancak bu durum, ÖİB'yi sevindirse de Erdemir'e talip olan şirketleri düşündürmeye başladı. Tüpraş ihalesinden sonra, duruma ilk tepki veren şirket de yerli şirketlerin oluşturduğu Ortak Girişim Grubu OGG oldu. Grubun önemli firmalarından Kibar Holding'in Yönetim Kurulu Başkanı Ali Kibar'ın "Erdemir'in yüzde 49'una, yüzde 100 parası verilmesinden endişeliyim" şeklindeki açıklamasından sonra, dün de OGG'den yeni değerlendirmeler geldi. ASO ve OGG İcra Kurulu Başkanı Zafer Çağlayan, 'Fiyat pompalamasına dikkat etmeli. İhale öncesi beklentinin artması sıkıntı yaratabilir' uyarısı yaptı. 

Sabancı yok 
Tüpraş ihalesine giren Zorlu, OYAK ve Koç, Erdemir için ön yeterlilik alan 13 firma arasında. Ancak, Tüpraş'ı alan Koç'un bu ihaleye girmeyebileceği, ihaleden eli boş dönen Oyak'ın ise Erdemir'de ısrarlı olacağı tahmin ediliyor. Dün, ÖİB Başkanı Metin Kilci'yi ziyaret eden Sabancı Holding Yönetim Kurulu Başkanı Güler Sabancı, Erdemir'e teklif vermeyeceklerini söyledi. 
Son teklif verme tarihi 26 Eylül olarak belirlenen Erdemir'in hisse senetleri dün de yüzde 5.59 prim yaptı. 

Zafer Çağlayan Ankara Sanayi Odası Başkanı ve OGG İcra Kurulu Başkanı 
'Türkiye kazansın isteriz ama...' EYLEM TÜRK 
"Rakam konusunda acelemiz yok. Tüm senaryoları hazırlıyoruz. Tüpraş çok iyi fiyata gitti. Bu ülkenin ferdi olarak son derece memnunum. Bu işte Erdemir'den önce Türkiye'nin kazanmasını istiyoruz. Kazanmak için her türlü çabayı gösteriyoruz. Tamamen ihaleye odaklandık. Böyle bir dönemde fiyatları abartmamak lazım. Beklentileri yükseltirsek o fiyata alıcı çıkmayabilir. 
Hiçbir yerin fiyatı diğerine ölçü değil. Tüpraş tamamen ayrı bir sektör. İlla Tüpraş'ta böyle oldu diye diğerinde de böyle olacak demek yanlış. İhale öncesi beklentiyi artırırsak, ihale sürecinde de sıkıntı olur. Şirket elde kalabilir. Her şeyin bedeli var. Çok yüksek fiyata gidecekse varsın gitsin, bizim düsturumuz önce ülkemizin kazanması. Fiyat pompalamasına dikkat etmek gerekir. Aramızda hiçbir panik, telaş yok." 

Ali Kibar Kibar Holding Yönetim Kurulu Başkanı 
'Fiyat, Tüpraş gibi çılgınca artmaz' "Erdemir'deki fiyat seviyesinin Tüpraş'taki kadar çılgınca artmayacağını düşünüyorum. Şirketin değerlemesini yapıyoruz. Petro - kimya çok farklı bir alan. Tüpraş'taki dinamikler burada yok. Burada o tür bir çılgınlık beklemiyorum doğrusu. İhalede fiyat yükseldikçe, o yatırımın fizibilitesi uzuyor. Tüm samimiyetimle belirtiyorum ki, son iki günde gerçek ihale fiyatlarını tartışacağız." 

Serdar Koçtürk Kibar Holding Yönetim Kurulu Üyesi, OGG İcra Kurulu üyesi 
"Ali Bey'in söyledikleri bence açık ve yeterli. Şunu diyor bu şirkette normalde fiyat çıkmaz. Çıkarsa bir niyet var orada. Eğer ihalede birileri aşırı bir fiyat verirse, onun faturasını devlet vergi olarak, azınlık hissedarlar da temettü olarak, kayıp olarak karşılayacak." 
Bülent Engin OGG ortağı, İçdaş Genel Müdürü 
'Erdemir'i ucuza almayı marifet saymayız' "Tüpraş'ın değeri tesis değeri olarak değil Türkiye'deki pazar beklentisinin değeri olarak hesaplanacak. İnsanların bir takım hesapları var ve bu ölçülerde değerlendirme yapacaklardır. Tüpraş, ülkenin özsermayesi. Özelleştirme öncesi bir yorum yapmak yanlış olur. Ancak ucuza almayı marifet saymayız. Tüpraş'ın bir beklenirken iki değerinde satılması o pazarın yarattığı değerin sonucu." 


</TEXT>
</DOC>
