<DOC>
<DOCNO> 376176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur29.html </URL>
<DATE> 2005/09/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Diyarbakır polisi provokatör avı başlattı 
</HEADLINE>
<TEXT>

     Bozüyük'ten sonra Diyarbakır'da PKK lehine yapılan eylemlerle ilgili olarak polis, provokatörleri yakalamak için televizyon görüntülerini incelemeye aldı. 
     Ekipler, görüntüleri inceleyerek polise direnenleri tespit etmeye çalışacak. 
     Kent merkezinde dün gece çıkan olaylardan sonra polis, nokta operasyonlar düzenledi. Polis ekipleri göstericilerin bulunabilecekleri her yeri aradı. 
     Diyarbakır'ın Urfa yolu ile Ofis semtindeki olayların provokasyon yapan bir grup tarafından çıkarıldığı belirlendi. 
     
     22 kişinin sorgusu sürüyor 

     Olaylar sırasında yaralanan altı polis ile iki kişi taburcu edildi. Gözaltında tutulan 22 kişinin ise sorgusu sürüyor. 
     Sanıklar, 'bölücü örgüt propagandasını yapmak, polise taşlı saldırıda bulunmak ve devlet malına zarar vermek' suçlarından adliyeye çıkarılacak. 
     Olaylar sırasında MHP il binası, işyerleri, araçlar ve banka ATM'lerinde meydana gelen hasar da tespit edilecek. 
     
     Kentte dün yaşananlar 

     Geçtiğimiz pazar günü Abdullah Öcalan'a destek için Gemlik'te yapılması planlanan eyleme katılmaya giden grubun, dün akşam Diyarbakır'a geri dönmesi yine gerginlik yaşanmasına yol açtı. 
     Kantar Kavşağı mevkiinde, çok sayıda kişi tarafından karşılanan gruptan bazı kişiler, yürüyüş yapmak istedi. İzinsiz yürüyüş yapan kişiler, Karayolları Bölge Müdürlüğü'ne ait binada bekleyen çevik kuvvet ekibine taş attı. 
     Bunun üzerine polis, tazyikli su ve biber gazı sıkarak göstericileri dağıtmaya çalıştı, göstericilerin dağılmaması üzerine havaya uyarı ateşi açtı. 
     Göstericilerden bazılarının attığı molotof kokteylleri, bir polis aracının yanmasına neden oldu. Yangın, itfaiye ekiplerinin müdahalesiyle söndürüldü. 
     Terör örgütü PKK lehine sloganlar atan ve terör örgütü elebaşı Abdullah Öcalan'ın posterlerini taşıyan göstericilerin taş atması sonucu, birçok aracın camları kırıldı. 
     Diyarbakır Valisi Efkan Ala, Diyarbakır'da meydana gelen olaylarda 6 polis ve 2 vatandaşın hafif şekilde yaralandığını söyledi. Olaylarda 6 kişi de gözaltına alındı. 
     Bursa’nın Gemlik ve Bilecik’in Bozüyük ilçeleriyle, Mersin ve Van’da da PKK yanlısı göstericiler olay çıkarmıştı. 
     
</TEXT>
</DOC>
