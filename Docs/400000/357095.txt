<DOC>
<DOCNO> 357095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur06.html </URL>
<DATE> 2005/06/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Karadenizliler kanser merkezi istiyor... 
</HEADLINE>
<TEXT>

     Karadeniz müziğinin ve Türkiye’nin sevilen sesi Kazım Koyuncu’nun, kanser nedeniyle yaşamını yitirmesi, Çernobil’de yaşanan nükleer kazanın etkilerinin yeniden tartışılmasına neden oldu. 
     Nükleer Karşıtı Platform yaptığı açıklamada, 1986 yılında Çernobil’de yaşanan nükleer kazanın ardından Türkiye’nin yoğun biçimde radyasyon etkisi altında kaldığını savundu. 
     
     BİLİM ADAMLARI UYARMIŞTI 
     Bilim adamları tarafından olayın meydana geldiği tarihten 15 yıl sonra Doğu Karadeniz’de yoğun miktarda kanser 
     vakalarının görüleceği yönünde uyarılar yapıldığını anımsatan platform, uyarılara rağmen konuyla ilgili o günden bu yana hiçbir çalışma yapılmadığını dile getirdi. 
     
     ÜCRETSİZ KANSER ARAŞTIRMA MERKEZİ TALEBİ 
     Doğu Karadeniz’in tüm kentlerinde kanser araştırma merkezleri kurulması gerektiğini vurgulayan Platform, bu merkezlerde kanser ya da kanser tehlikesi içinde olan herkesin ücretsiz olarak tedavi edilmesini istedi. 
     
     DÖNEMİN YETKİLİLERİ HAKKINDA SORUŞTURMA AÇILMALI 
     Platform, 1986’dan bu yana Doğu Karadeniz’de yaşanan kanser vakalarının artışıyla ilgili araştırmalar yapılmasını ifade ederek, araştırmaların da, içinde Tabipler Odası’nın bulunacağı bağımsız kurumlarca yürütülmesi gerektiğini kaydetti. 
     Platform, kanser vakalarındaki artışın kanıtlanması durumunda, dönemin yetkilileri hakkında soruşturma açılması gerektiğini vurguladı. 

ANKA 
     
</TEXT>
</DOC>
