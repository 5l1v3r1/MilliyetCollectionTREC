<DOC>
<DOCNO> 385206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/ydilmen.html </URL>
<DATE> 2005/10/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gözüm ve kulağım 
</HEADLINE>
<TEXT>



Açıkcası gözüm maçta, kulağım hem Danimarka'da, size entresan gelecek hem de Ukrayna'daydı. Danimarka ne olur ne olmaz ümidi ile kazanıp bize rahat nefes aldırırken, Ukrayna - Arnavutluk maçı ne alaka diyenlere şu notu verebilirim. Arnavutluk'un önümüzdeki yıllarda torba değiştirmesi için bir puana ihtiyacı vardı. Son iki maçta bunu almalıydı. Allah'tan bizden önce Ukrayna'dan bu puanı çıkardılar. Neyse bizim maça dönelim. 
Milli takımın iki forveti Hakan ve Fatih Tekke yok. Gökdeniz yok. Ama Real Sociedadlı Nihat ve Alman Ligi gol kralı Halil var. Kenarda da Galatasaraylı Necati, Anderlechtli Serhat, İbrahim Akın ve Nuri. Yani forvet oyuncularımızda problem yok. Aklımızı kurcalayan tek şey ilk kez beraber oynamalarıydı. Bu yüzden Almanya maçı çok önemliydi ve iyi de oldu. Gördük ki, Tümer - Halil ikilisi müthiş oturdu. Yıllardır aynı takımda oynar gibi pas alışverişleri yaptılar. Göbekteki ikili Selçuk ve Hüseyin de uyum içinde. Arkadaki ikili Alpay ve İbrahim maç boyunca çok dikkatli ve iyiydi. Kaledeki ikili diyemeyeceğim biri, kendine güveni gelmiş, hata yapmıyor. İki tane de nefis kurtarış yapıyor. İlk yarım saat Almanlar'ı darmadağın ettik. Son 10 dakikaya kadar da Almanlar oyuna hakimdi. Son 10 dakika tekrar oyuna hakim olmamız gol yememize rağmen sevindirici. Fizikli Arnavutluk'a karşı aynı yapıdaki Almanlar iyi bir prova verdi. Aynı tip savunma oyuncuları olduğu için gördük ki, çapraz koşular yapan forvetlerimiz Arnavutluk'ta etkili olacak. Araya oynayan Tümer de iş yapacak gibi gözüküyor. Hamit Altıntop en iyi maçlarından birini çıkardı. Fatih Terim'in de Nuri'yi oyuna son bölümde sokması adeta Türkiye'deki genç oyuncuların hepsine verilen mesajdı. Zaten çocuk da babası yaşındaki kaleciye golünü attı. Hakem de şahaneydi. 



</TEXT>
</DOC>
