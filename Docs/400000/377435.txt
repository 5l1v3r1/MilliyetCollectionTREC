<DOC>
<DOCNO> 377435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/siy04.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Zirvesi'nde Pamuk'tan bahset 
</HEADLINE>
<TEXT>


YASEMİN ÇONGAR Washington 


Yazar Orhan Pamuk hakkında, "Türklüğü alenen aşağılama" suçundan 3 yıla kadar hapis cezası istemiyle açılan dava, "New York Times" gazetesinin dünkü başyazısında eleştirildi. 
Pamuk'un İsviçre'de söylediği, Türkiye'de "30 bin Kürt ve 1 milyon Ermeni'nin öldürüldüğü" şeklindeki sözler nedeniyle suçlanmasının, "AB kriterlerini ihlal ettiğini" vurgulayan "Türk Kimliği" başlıklı başyazıda şu ifadeler yer aldı 
"Başbakan Erdoğan, gelecek hafta Birleşmiş Milletler'e hitap ederken, Türkiye'nin AB'ye kabul edilmesine ilişkin müzakereleri yavaşlatan konulardan biri olan Kıbrıs'ın tanınması meselesine değinecek. Oysa aynı zamanda, önde gelen Türk romancısı Orhan Pamuk'un Türk kimliğini 'alenen aşağılama' iddiasıyla suçlandığını da gündeme getirmeli. Pamuk hakkındaki suçlamalar, Türkiye'nin AB'ye kabul edilmesinin ön koşullarından olan ifade özgürlüğü standartlarının ihlalidir." 


</TEXT>
</DOC>
