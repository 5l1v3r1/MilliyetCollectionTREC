<DOC>
<DOCNO> 373764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko01.html </URL>
<DATE> 2005/08/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Döviz büroları kriz günlerini arıyor... 
</HEADLINE>
<TEXT>

     2001 krizinin ardından Türk parasının değerlenme sürecine girmesi döviz bürolarına kriz günlerini aratmaya başladı. Kriz dönemine göre işlem hacimleri önemli 
     ölçüde azalan döviz büroları son iki yılı da zararla kapattılar. Özellikle, İstanbul, İzmir ve Muğla gibi iller dışındaki illerde bir çok döviz bürosu kapandı. 
     ANKA’nın Hazine Müsteşarlığı’ndan edindiği verilere göre 2001 kirizinde 24.5 milyar dolara kadar yükselen döviz bürolarının toplam işlem hacmi, 2002 yılında 18.1 milyar dolar, 2003 yılında 18.6 milyar dolar ve geçen yıl da 21.4 milyar dolar olarak gerçekleşti. Sektör temsilcilerinin son günlerde yaptığı açıklamalar döviz bürolarının işlem hacminde bu yıl da önemli düşüşler yaşandığını ve 30-40 büronun kapandığına işaret ediyor. 
     Türk parasına dönüş eğilimiyle birlikte döviz cinsinden tasarruf ve nakit döviz tutma eğiliminin azalması ve dövizle yapılan işlemlerdeki düşüş döviz bürolarının bir yandan işlem hacimlerini azaltırken bir yandan da zarar etmelerine yol açtı. 
     Hazine Müsteşarlığı’nın verilerine göre döviz büroları geçen yıl 10 milyar 698 milyon dolarlık döviz alıp 10 milyar 712 milyon dolarlık satış yaptılar. Oysa "yetkili müessese" olarak da isimlendirilen döviz büroları krizin yaşandığı 2001 yılında 12 milyar 680 milyon dolar döviz satıp 12 milyar 675 milyon dolarlık da döviz almıştı. Büroların döviz alımları 2002 yılında 9 milyar 83 milyon dolara geriledi, 2003 yılında ise 9 milyar 293 milyon dolar oldu. 2002 yılındoa 9 milyar 83 milyon dolar olan döviz satışları ise 2003 yılında 9 milyar 325 milyon dolar olarak gerçekleşti. 
     
     ZARAR EDİYORLAR 
     Alım satımını yaptıkları dövizin alım vce satım fiyatı arasındaki farktan hem de Türk parasının değer kaybettiği dönemlerde döviz kurunda yaşanan artıştan para kazanan döviz büroları, Türk parasının değerlendiği, diğer bir ifadeyle kurların düşüş sürecinde olduğu 2003 ve 2004 yıllarını zararla kapattılar. 2001 yılını 23.9 trilyon, 2002 yılını da 10.5 trilyon lira karla tamamlayan döviz büroları 2003 yılında 12.4 trilyon geçen yıl da 41.3 trilyon lira zarar ettiler. 
     
     ANADOLU’DAKİ BÜROLAR KAPANIYOR 
     2001 yılından sonra, İstanbul, İzmir ve Muğla gibi iller dışındaki illerde bir çok döviz bürosu kapandı. 
     Ankara’da 2001 yılında 71 olan döviz bürosu sayısı geçen yıl 66’ya indi. Ancak İstanbul’daki büroların sayısı aynı dönemde 296’dan 306’ya kadar yükseldi. İstanbul ve Ankara’dan sonra en fazla döviz bürosu bulunan illerden İzmir’de bu dönemde dört, Muğla’da 6 ve Antalya’da 1 yeni döviz bürosu açıldı. Bunların doışında kalan illerdeki döviz bürolarının sayısı ise 312’den 290’a indi. 2001 yılında toplam 778 olan döviz bürosu sayısı ise geçen yıl sonunda 773’e geriledi. Sektör temsilcileri bu yıl da bir çok döviz bürosunun kapandığını ileri sürüyor. 
     
</TEXT>
</DOC>
