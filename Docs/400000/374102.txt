<DOC>
<DOCNO> 374102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy05.html </URL>
<DATE> 2005/08/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Diyarbakır'da AKP'ye "Kürt sorunu" üyeleri... 
</HEADLINE>
<TEXT>

     AKP Diyarbakır il başkanı Abdurrahman Kurt, Başbakan Recep Tayyip Erdoğan’ın ziyareti ve verdiği "Kürt sorunu" mesajının karşılık bulduğunu belirterek, "Üye kayıtlarımızda yoğun artış var. Bundan önce DEHAP dışında hiçbir partinin giremediği mahallelere girmeye başladık" dedi. 
     AKP’li Başkan Kurt ANKA’ya yaptığı açıklamada, Başbakan Erdoğan’ın aydınlarla görüşmesinde ve ardından Diyarbakır’a yaptığı ziyarette verdiği mesajların Diyarbakır’da karşılık gördüğünü söyledi. Erdoğan’ın mesajları yerine konuşma yaptığı alanın boşluğunun öne çıkarılmasından rahatsız olduklarını belirten Kurt, "Başbakan TOKİ’nin anahtar teslim töreninde konuştu. Bizden de miting istenmedi. Başbakanın programını biz yapmadık. O yüzden o alan bizim için trafik kazasıydı" dedi. 
     Başbakan Erdoğan’ın mesajlarının etkisinin alandaki ilgisizlikle ölçülmemesi gerektiğini belirten Kurt, "Ben il başkanı olarak açıkça söylüyorum. Başbakanımızın mesajları burada yerini bulmuştur. Biz bunu memnuniyetle gözlüyoruz, hissediyoruz, yaşıyoruz. Örnek vermek gerekirse, partimize olan üye kayıtlarında yoğun bir artış yaşanıyor. Bu mesajlardan sonra biz teşkilat olarak bugüne kadar Diyarbakır’da açıkça söylemek gerekirse DEHAP dışında hiçbir partinin giremediği mahallelere girmeye başladık. Artık o mahallelerde insanlar bizi seve seve misafir ediyorlar, ellerinde ne varsa ikram etmeye çalışıyorlar" diye konuştu. 
     
     ARTIK AKP’YE GÜVEN VAR 
     Başkan Kurt Erdoğan’ın mesajlarının asıl karşılığını Diyarbakır’da bulunan 120 il başkanının yayınladıkları "Erdoğan’a destek" deklarasyonu olduğunu söyledi. Kurt, "Bu tüm Diyarbakır’ı temsil eden ortak deklarasyon ilimizin tarihinde bir ilktir. Deklarasyonda yelpazenin sağından soluna kadar tüm siyasi görüş temsilcileri yer almıştır. 
     Ayrıca bir başka ilk bugüne kadar hep bizimle muhalif olan İHD’nin de bu deklarasyona imza atmasıdır. İHD’nin de içinde olduğu bu deklarasyon PKK’nın ateşkes kararından daha önemlidir Diyarbakır için. Artık Diyarbakır’da AKP’ye güven var" dedi. 
     
     MESAJIN DEVAMI GELMELİ 
     Kurt, Başbakan Erdoğan’ın mesajının karşılığı bulmasına karşın devamının da gelmesi gerektiğini, bölgede bu yolda beklentiler olduğunu söyledi. Bu beklentilerin gerçekleşmesi için AKP il örgütü olarak kendilerinin de bir "diyalog yemeği" verdiklerini bildirdi. Bundan sonraki adımlar için kendilerinden öncülük beklendiğini kaydeden Kurt, "Ancak bundan sonrası için öncülüğü parti olarak biz yapmamalıyız. 
     Öncülüğü yapacak olan sivil toplum örgütleridir. Biz sivil toplum örgütü liderlerine de söyledik. Artık konu onlara malolmuştur. Biz diyalog yemeğini de artık bundan sonraki adımlara Diyarbakırlıların öncülük etmesi gerektiğini söylemek için verdik" şeklinde konuştu. 
     
     ERDOĞAN’A RAPOR VERECEĞİZ 
     Kurt, Erdoğan’ın ziyaretinin ardından teşkilat olarak yoğun bir çalışma başlattıklarını, ev ev, mahalle mahalle halkla görüştüklerini belirterek, ziyaretlerinde edinecekleri izlenimleri ayrıntılı rapor haline getirerek Başbakan Erdoğan’a ileteceklerini bildirdi. 
     
</TEXT>
</DOC>
