<DOC>
<DOCNO> 387542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/yyilmaz.html </URL>
<DATE> 2005/10/18/ </DATE>
<TIME>  </TIME>
<AUTHOR> Nilay YILMAZ  </AUTHOR>
<HEADLINE>
İlahlara bir kurban daha 
</HEADLINE>
<TEXT>


Zalim Yorumcu CAN DARK 
Önden çekişli - turbo ligimizde, sürprizi az bir haftayı daha geride bıraktık. Galatasaray ve Fenerbahçe zirve yarışında rakiplerini giderek geride bırakmaya başladılar. Hoş, rakipleri olarak Sivas ve çift Kayseri ikizlerini görmeye başlamış olmaları da gayet mümkündür ya 
Tromso'ya ummadığı bir şekilde yenilip rakibini bile şok eden Eric'in Aslanları, Kayseri Inter'in kardeşi olan temsilcisine, bir başka deyişle Anti-vefa Erciyesspor'a karşı yine bir 90 golüyle galip geldi. Bu kadar " " dakika golüyle maç kazanmak, ilerleyen haftalara "-" olarak yansırsa, "Biz söylemiştik zaten" demeyeceğiz, söz Suskun Kral Uzun Hakan'ın Ramazan ayında gol atmasına ayrıca sevindik, zira kendisi haftayı boş geçseydi "Hakan şükür oruçlu muydu" başlıklı yeni bir Hakan Şükür geyikleri etkinliği başlayacaktı. Artık bu tür boş muhabbetlerden gına gelmiş bünyelerimiz, belki de bu sefer tamamen çökecekti. Velhasıl bu haftanın en güzel gelişmesi Uzun Hakan'ın gol atmasıdır, buna emin olunuz. Öte yandan attıkları golden sonra sevinmeyi uzun tutan Galatasaraylı futbolcular, bunun ödülünü aynı dakikada yedikleri golle aldılar. Akılları bir an için "gol atan kazanır" isimli çocukluk maçlarına gitti diye de düşünmeden edemedik. Bir Belçika manisiyle bağlamanın tam vaktidir o zaman Arkadaşlar hayırlı işler, karşınızda Cenk İşler 
"Kadıköy'de Ankaragücü'nü geçen Fenerbahçe, Shalke'ye de böyle oynarsa..." şeklinde başlayacak her muhabbete verilecek Fenerbahçe cevabı tektir, klasik, vazgeçilmez bir klişedir O maç bambaşka... Bakalım, görelim. Bu arada Bilal Anelka , "Ben daha dişimi göstermedim, yüzde 60 kapasiteyle oynuyorum" demiş. Elhak doğrudur, dişini görmemiz için biraz olsun gülmesi gerekiyor. Zaten dişini görmesek de elini-kolunu gördük, şimdilik yeter. 

Beşiktaş durulmuyor 
Beşiktaş, Samsun galibiyetinden sonra beklenen istikrarsız çizgisini bozmadı ve Kayseri'ye puan verdi. Sahada birbiriyle konuşmayan futbolcular, transfer döneminde gayet güzel konuşabiliyorlar. Ey Baba Hakkı'nın ruhu geldiysen üç kere seslen Ayıp - Yazık - Günah. 
Son dakika haberi Ve beklenen oldu. Türkiye futbol kamuoyu bir yerli hocayı daha "vizyonsuz-misyonsuz" bularak yerinden etti. İçerden, dışardan bir türlü durulmasına izin verilmeyen sular, bizi aşan incelikli oyunlar sonuca ulaştı. Süper büyük vizyonlu spor kamuoyumuza hayırlı uğurlu olsun 
İYİ HAFTALAR 

Brian Clough, bana hayatımın en güzel günlerini verdi. 
Bir Nottingham taraftarı 


Haberiniz var mı 

2004-2005 sezonunda 11'er vuruşla en fazla penaltı atış hakkı kazanan takımlar, Beşiktaş ve Gaziantepspor oldu. Beşiktaş, kazandığı 11 penaltı vuruşundan 9'unu gole çevirdi, Gaziantepspor ise 8 gole ulaşabildi. Buna karşılık Beşiktaş ile birlikte penaltıdan en fazla golü, 10 penaltının 9'unda isabet kaydeden Fenerbahçe attı. 8 atış hakkı elde eden Sakaryaspor'un ise bunlardan 5'ini kaçırması dikkat çekti. Çaykur Rizespor, kazandığı 2 penaltıyı da golle sonuçlandırmasına karşın, penaltıdan en az gol atan takımdı. Çaykur Rizespor'un dışında penaltı kaçırmayan bir diğer ekip de 3 vuruşta 3 gol bulan Kayserispor oldu. 

O işler o kadar kolay değil Sergen Bey 

Önceki gece Telegol'de Serhat Ulueren'in, Sergen Yalçın'la yapmış olduğu röportaj yayınlandı. 'Kendine baksa Real Madrid'de bile oynar' repliğiyle Türkiye futbol tarihine geçen Sergen, Ulueren'in sorularına verdiği yanıtlarla kendine ne kadar çok güvendiğini gösterirken, bizlere "o işler o kadar kolay değil Sergen Bey" dedirtmekten de geri kalmadı. 
"Ben kendim istedikten sonra benim herhangi bir yerde yedek kalma ihtimalim kendi açımdan söz konusu bile değildir" diyerek durumunu çok güzel özetleyen Sergen Yalçın, "Ben yurtdışında oynamayı pek fazla düşünmedim açıkçası. Çünkü ben Türkiye'de rahatım, burda mutluyum, burda istediğim gibi bir hayat yaşıyorum" diyerek profesyonel bir adam olmadığını, rahatının her şeyden önce geldiğini de gösterdi bizlere. Kendi tercihidir bir şey diyemeyiz, hatta biraz istikrarlı olsa, hırslarından arınmış amatör ruhundan dolayı takdir de ederiz kendisini. Ancak Goethe "Başarı yüzde on yetenekle, yüzde doksan çalışmayla elde edilir" der. Yeteneğine sözümüz yok da, tembelliğiyle zikzak şampiyonu ilan edilen Sergen'in Ulusal Takım'da olması gerektiğini düşünmesi biraz komik oldu. 
Lafını hiç esirgememesi de güzel bir huy, lakin o her şeyi küçümseyen tavrı biraz itici geldi bize. Ne diyor kendileri "Teknik direktörlükle ilgili bir şey söylemiyorum. O zaten kolay bir meslek. Türkiye'de herkes teknik direktörlük yapıyor, futbolu bırakan. Zor bir şey değil yani, teknik direktörlük yapmak..." Tembelliğiyle nam salmış Sergen Yalçın, 24-25 kişiyi idare etmenin çok basit bir iş olduğunu düşünüyor anlaşılan. En basit anlamıyla 24 saat futbol düşünen ve bunun için yaşayan biri olmanın lazım geldiği teknik direktörlük için, gerekli tek şeyin sabah 8'de kalkmak olduğunu sanan yetenekli futbolcumuz "Gerekirse kalkarım. Böyle bir şey gerekmiyorsa da kalkmam yani" deyiverince, biz de ona sadece ve sadece "Bu işler sana göre değil, sen atlarla futbolcuları karıştırdın galiba" diyerek bu konuyu kapatıyoruz. 



O kadar da değil 
Beşiktaş takımında 24 kişilik kadroya "Haftaya kiminle oynayacaksınız" diye sorsan iddia ediyorum çoğu bilmez. 
Rıdvan Dilmen - 100 Futbol, NTV 

Geçen gün öyle demiyordun ama 
İşte futbolcu bu. Bir takıma hayat verecek. Ben her zaman yazdım ve söyledim. Hakan varsa maç gidiyor, heyecanlanma, korkma dedim. 
Turgay Şeren - Akşam 

Beşiktaş'tan puan almayan var mı 
Gururluyuz, Beşiktaş'tan İstanbul'da puan aldık. 
Kayserispor Başkanı Recep Mamur 

Eee, sonra 
Fenerbahçe'nin Dereağzı'ndaki şahane tesislerini de ziyaret ederek ikindi namazını kılmak için Fenerbahçe'de, Fenerbahçe Camii'ne gittim. Oradaki Fatih hoca da, hem yakın arkadaşım, hem de daima Fenerbahçesi'nin başarısını dile getiren muhterem bir din adamıdır. 
Hulki İlgün - Fanatik 

Boğazında kalmasın da 
Norveç çıksaydı Carew'in takımı bizi yıkıp geçerdi. Slovakya çıksaydı o üstün fizikleri ile bizi duman ederdi. İsviçre gibi bir lokum çıktı. 
Kazım Kanat - Sabah 

Mesela kim 
Bugün Beşiktaş Teknik Direktörü olmak için kolunu, bacağını kesecek insanlar var. 
Sinan Engin - Ve Gool, TV 8 

Daha yaratıcı olmalısın 
Hazır stadın inşaatı tamamlanmışken, Başkan Yıldırım ve yönetim kurulu üyelerinden bu konuyu gündeme almalarını öneriyorum. Mesela, Fenerbahçe ARENA, ya da Fenerium Stat.. Daha uluslararası bir isim olmaz mı 
Ercan Saatçi - Hürriyet 

Üzerlerine alınmamışlar zaten 
Kayseri Erciyesspor'un 6 numaralı oyuncusu Serge Die, harika bir maç çıkardı... Fransa'nın Nice takımından seneliği 300 bin Euro'ya gelmiş. Arayan buluyor demek ki hem ucuz hem de kaliteli futbolcuyu. Yok, size bir şey demedim Galatasaray yönetimi, kendi kendime konuşuyorum... 
Kanat Atkaya - Hürriyet 



</TEXT>
</DOC>
