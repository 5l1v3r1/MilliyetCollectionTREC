<DOC>
<DOCNO> 351275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko02.html </URL>
<DATE> 2005/06/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye'nin petrol umudu artıyor... 65 yeni kuyu daha açılacak... 
</HEADLINE>
<TEXT>

     Halen açılmış 3 bin 154 petrol kuyusundan yılda yaklaşık 572.5 milyon dolar değerinde ham petrol üreten Türkiye, bu yıl dördü denizde olmak üzere toplam 65 kuyu daha açacak. 
     Enerji ve Tabii Kaynaklar Bakanı Hilmi Güler, ANAP Iğdır Milletvekili Dursun Akdemir’in "Türkiye’de ham petrol üretimine" ilişkin soru önergesini yanıtladı. Türkiye’de 28 Şubat 2005 tarihi itibarıyla açılmış 3 bin 154 adet petrol kuyusu bulunduğunu dile getiren Güler, 2004 yılı sonu itibarıyla ise 861 milyon 19 bin 2 varil petrol üretimi yapıldığını bildirdi. 
     
     4’Ü DENİZDE 65 KUYU 
     Türkiye genelinde 4’ü deniz petrol arama kuyusu olmak üzere 2005 yılında toplam 65 kuyu açılacak. 2005 yılında kuyu açacak şirketler ve sahaları ise şöyle 
     "-TPAO 12 adedi ortak sahalarda olmak üzere, 10 adet Kırklareli, 7 adet Tekirdağ, 4 adet İstanbul, 6 adet Adıyaman, 4 adet Şanlıurfa, 3 adet Siirt, 6 adet Batman, 4 adet Diyarbakır, 3 adet Adana, 2 adet Düzce, bir adet Hatay, bir adet Muş, bir adet Erzurum, bir adet Zonguldak, bir adet Samsun. 
     -Aladdin Middle East Şti. 2 adet Siirt. 
     -Petrako ve Merty şirketleri ortak olarak Edirne’de bir adet. 
     -Madison Turkey Inc. şirketi Sinop’ta bir adet. 
     -Krysttal Co. Pte-Omax Int. Ltd. ve Zorlu Ptrogas şirketleri ortak olarak Hatay ve Adana’da birer adet. 
     -Polmak Sondaj Sanayi A.Ş. Gaziantep’te bir adet." Açılacak bu kuyulara ek olarak TPAO Batı Karadeniz’de Türk karasuları içinde Madison Oil Turkey Inc. ve Static Energy Turkey Inc. Şirketleriyle ortak olarak 3 adet, Doğu Karadeniz’de ise Türk karasuları dışında Artvin’in Hopa ilçesi açıklarında BP Exploration Türkiye B.V. şirketi ile ortak olarak bir adet olmak üzere 4 adet deniz petrol arama kuyusu açacak. 
     
     YERLİ ÜRETİM TÜKETİMİN YÜZDE 8.60’I 
     Güler, Türkiye’de 2004 yılında üretilen ham petrolün toplam tüketimin ancak yüzde 8.60’ını karşıladığını bildirdi. Güler, 2004 yılı petrol fiyatının ortalaması alındığında Türkiye’de üretilen ham petrolün değerinin ise yaklaşık 572 milyon 523 bin 384 dolar olduğunu ifade etti. 
     
     HAM PETROLE 6 MİLYAR DOLAR ÖDEDİK 
     Türkiye ayrıca, 2004 yılında ham petrol ithalatına 6 milyar 74 milyon 589 bin 413 dolar, petrol ürünleri ithalatına ise 3 milyar 654 milyon 817 bin 197 dolar ödedi. 
     Türkiye, ürettiği petrol ürünleri ihracatından ise 1 milyar 167 milyon 517 bin 817 dolar girdi sağladı. 
     
</TEXT>
</DOC>
