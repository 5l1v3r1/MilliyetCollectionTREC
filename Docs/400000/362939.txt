<DOC>
<DOCNO> 362939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo01.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Son prova tutmadı 1-1 
</HEADLINE>
<TEXT>


Beşiktaş, Almanya'daki son hazırlık maçında da umduğunu bulumadı. Rıza Çalımbay, E.Frankfurt önünde iki ayrı sistem denedi. İlk yarıyı Van Lent'in golüyle yenik kapayan Kartal, Youla ile beraberliği zor kurtardı 

ORHAN YILDIRIM 


Almanya'daki son hazırlık maçını Eintracht Frankfurt ile oynayan Beşiktaş, 1-1 berabere kalırken, Teknik Direktör Rıza Çalımbay, kafasında kurguladığı iki farklı sistemi deneme fırsatı buldu. İlk yarıdaki üçlü savunma, 45 dakikayı 1-0 yenik kaparken, ikinci devre 4-4-2'ye dönen Kartal, beraberliği Youla'nın golüyle buldu. Öte yandan Beşiktaş kafilesini stada götüren otobüsün şöförü stadı bulamadı. Şehirde iki tur attıktan sonra, çevredekilere sorularak saha bulunabildi. 

Maçın karnesi 
HAKEMLER Helmut Fleischer Hallstadt, Thorsten Schiffner, Micheal Veupler 
EİNTRACHT FRANKFURT Proll 6 - Köhler 6 Lexa Dk.57 5 , Rehmer 6 Cimen Dk.57 5 , Vasoski 6 , Spycher 5 - Huggel 6 , Cha 5 Jones Dk. 57 5 , Preub 6 , Ochs 5 - Meier 6 Weissenberger Dk.62 5 , Van Lent 7 Copando Dk.74 5 
BEŞİKTAŞ Cordoba 5 - Mustafa 5 İbrahim Toraman Dk.46 5 , Kürşat 6 Koray Dk.46 6 , Çağdaş 5 Gökhan Dk.46 6 - Ali Güneş 7 Ali Tandoğan Dk.46 7 , Okan 5 Ahmed Hassan Dk.52 6 , Sergen 5 Veysel Dk.46 6 , Güven 5 Tayfur DK.46 5 , İbrahim Üzülmez 6 Adem Dk.61 6 - Pancu 6 Ümit Dk.64 5 , Youla 6 İbrahim Kaş Dk.82 
GOL Van Lent Dk. 30 , Youla Dk.79 
SARI KART Kürşat, Ümit 

Kartal'a sıradaki gelsin 

Ailton'un işini bitiren Beşiktaş, Javad'ın Menajeri Mehmet Uludoğan ile anlaştı, Pas'ın iznini bekliyor 


Ailton'u transfer ederek büyük sükse yapan Beşiktaş, ön liberoda da işi bir an önce bitirmek istiyor. Ay sonuna kadar kadrosunu tamamlamayı hedefleyen Beşiktaş, ilk etapta İran'ın Pas takımında oynayan Javad'ın transferini sonuçlandırmak için yoğun baskı uyguluyor. 
İranlı futbolcunun Menajeri Mehmet Uludoğan, Beşiktaş Yönetimi ile anlaştığını belirterek, oyuncunun büyük olasılıkla Beşiktaş forması giyeceğini açıkladı. 

Denizli'ye büyük baskı 
Siyah - Beyazlılar ise Pas'ın Teknik Direktörü Mustafa Denizli'yi ikna edebilmek için yoğun bir çalışma içine girdi. 2. Başkan Murat Aksu, Denizli ile sürekli temas kurarak işi bitirmeye çalışıyor. Mustafa hocanın, "Javad'ı devre arasında gönderelim" önerisinde bulunduğu da öğrenildi. Bu futbolcunun olmaması durumunda Giunti'nin transferi gerçekleşecek. Mustafa Denizli'nin yardımıcısı Ali Gültiken, Beşiktaş'ın kiralamak istediği Javad'a övgü yağdırdı. Gültiken, futbolcunun her iki ayağını da iyi kullandığı vurguladı, "İyi bir yetenek. Ön libero olmasına karşın oyuna katılımı mükemmel. Oyun kuruyor, iyi paslar atıyor, goller buluyor. Bunlara ilaveten serbest atışlarda da çok başarılı" dedi. 

Hoşçakal Ailton 

Brezilyalı futbolcunun Beşiktaş'a transferi Alman basınında geniş yer aldı. Golcü, "İki yıl sonra her şey sona erecek, rodeoya gideceğim" dedi 


Ailton'un Beşiktaş'a transferi, Alman basınında geniş yer buldu. Berlin'de yayınlanan B.Z gazetesi, "Ailton Türk oluyor" başlığını kullanarak, haberde Türkçe olarak "Allahaısmarladık Schalke " sözüne yer verdi ve Brezilyalı oyuncunun Osmanlı kıyafetiyle gösteren fotoğrafı kullandı. 
Bild'e konuşan Ailton ise, "Geleceğimi düşünmek zorundayım. Bu, her iki taraf için de iyi bir anlaşma. Schalke benim için bir kaç milyon alacak, ben de son büyük sözleşmemi imzalayacağım. 2 yıl sonra her şey tümüyle sona erecek. Brezilya'ya döneceğim ve rodeoya gideceğim" dedi. Berliner Kurier gazetesi ise "Hoşçakal Ailton gidiyor" başlığıyla verdiği haberde, Schalke 04 Teknik Direktörü Ralf Rangnick'in, "Onun için gelecek yıl 1 sent bile alamazdık" demecine yer verdi. 

Şimdi de Ahmet Dursun 

Beşiktaş, akşam oynadığı Eintracht Frankfurt maçı öncesinde sabah hafif bir antrenman yaptı. Topla çalışan oyuncularını serbest bırakan Teknik Direktör Rıza Çalımbay, saha kenarındaki yüksek atlama minderinin üstüne çıkıp stres attı. Çeşitli sakatlıklar yaşayan Kürşat, Tümer ve İbrahim Akın'dan sonra, adale sorunu bulunan Ahmet Dursun da dün saha kenarında takımdan ayrı düz koşu yaptı. Sakatlıktan kurtulan Kürşat ise arkadaşlarıyla birlikte çalışmalara katıldı. Herhangi bir sorununun kalmadığını ifade eden başarılı futbolcu, açığını kapatarak lige tam olarak hazır hale geleceğini söyledi. 

Tümer dinlenecek 

Teknik Direktör Rıza Çalımbay'ın en çok önem verdiği isimlerin başında yer alan Tümer Metin, dün Bayern Münih'in Doktoru Wolfarth'a muayene oldu. Sol ayak tabanında ezilme bulunan oyuncu, Antrenör Bülent Albayrak ile birlikte kontrole gitti. Tümer'e dinlenmesi için bir hafta süre verilirken, futbolcu üç gün Münih'te tedaviye alınacak. 

Hasret bugün sona eriyor 

Siyah - Beyazlılar'ın 30 Haziran'da Avusturya'nın Seefeld kasabasında başlayan kampı bugün sona erecek. 11 Temmuz'da Almanya'nın Bad Wörishofen kasabasına geçen Beşiktaş kafilesi, dün yapılan maçtan sonra Münih Havalimanı'na geldi. Geceyi burada geçiren Kartal bu sabah İstanbul'a dönecek. Siyah - Beyazlılar, yarınki antrenmanın ardından iki gün izne çıkacak. Pazartesi günü topbaşı yapacak olan takım, 29 Temmuz'da da Tahir'in jübilesi için Altay ile maç yapacak. 

Siyah - Beyaz'a özel gece 

Beşiktaş'ta yeni sezonda kullanılacak formalar ve diğer ürünlerin tanıtımı da, 2 Ağustos Salı gecesi BJK İnönü Stadı'nda yapılacak. Düzenlenecek geceye tüm misafirlerin Siyah - Beyaz kıyafetlerle katılacağı belirtildi. Kombine kart sahiplerinin organizasyona davet edilecekleri, ayrıca gecenin BJK TV'den naklen yayınlanacağı açıklandı. 


</TEXT>
</DOC>
