<DOC>
<DOCNO> 383228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/guncel/gun02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşlarının öğretmeni oldu 
</HEADLINE>
<TEXT>


Mardin Kızıltepe'deki Kuyucak Köyü İlköğretim Okulu'na atanan sözleşmeli öğretmen şartları beğenmeyip istifa edince, öğretmenlik görevi 5. sınıfta okuyan Rukiye'ye kaldı 

ABDULHALUK BARIK Mardin DHA 

Mardin'in Kızıltepe ilçesinde bulunan köy evinden bozma Kuyucak Köyü İlköğretim Okulu'nun birleştirilmiş sınıfında okuyan toplam 40 öğrenci, sözleşmeli öğretmenin istifasıyla ortada kaldı. Bunun üzerine öğretmenlik görevi, 5. sınıfta okuyan Rukiye Koçhan'ın üzerine kaldı. 
Ders kitaplarındaki konuları arkadaşlarına okuyarak ve anlatarak yararlı olmaya çalışan Koçhan, köylerine gelecek öğretmeni dört gözle beklediklerini söylerken, ayrıca köylerine en az 2 derslikli bir okul yaptırılması ve 2 öğretmen atanmasını istiyor. 
Eğitim - Sen Mardin Şube Başkanı İrfan Öztürk, "Başta Kuyucak olmak üzere çevre köylere de kadrolu öğretmen ataması yapılmalıdır. Okulların fiziki koşulları düzeltilmelidir" dedi. 

Evden bozma okul 
İlçe Milli Eğitim Müdürü Mehmet Aksoy ise, eğitim yılının başlamasının ardından sözleşmeli öğretmenlerin görev yerlerini beğenmeyerek geri döndüklerini doğruladı. Aksoy, köy evinde bozma okulda eğitim görüldüğünü ve fiziki şartları nedeniyle öğretmenlerin gelmediğini de belirtti. 
Aksoy, Kuyucak köyünde 2 derslikli bir okul yapımı için girişimleri olduğunu dile getirerek, şöyle konuştu 
"Eğer bu köyde güzel bir okul yaptırsaydık öğretmen istifa etmezdi. Bu hafta Kuyucak köyüne ücretli bir öğretmen atanması için girişimde bulunacağım." 


</TEXT>
</DOC>
