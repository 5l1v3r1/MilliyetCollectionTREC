<DOC>
<DOCNO> 381147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun41.html </URL>
<DATE> 2005/09/24/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İran'dan UAEK'da kabul edilen AB'nin tasarısına sert eleştiri... 
</HEADLINE>
<TEXT>

     İran, Uluslararası Atom Enerjisi Kurumu’nda UAEK kabul edilen AB’nin karar tasarısını "yasadışı" ve "kabul edilemez" olarak niteledi. 
     Isna öğrenci ajansının haberine göre, İran Dışişleri Bakanlığı Sözcüsü Hamid Rıza Asefi, yaptığı açıklamada, "Bu karar tasarısı yasadışı ve kabul edilemez. İran cevabını, bu tasarıyı inceledikten ve Viyana’daki heyetimiz geri döndükten sonra verecektir" dedi. 
     Asefi, "Avrupalıların bu karar tasarısını yönetim kurulunda oybirliği ile onaylatmaya çalıştıklarını, ancak bunda başarısız olduklarını ve oylamaya sunmak zorunda kaldıklarını" belirtti. 
     Fransa Dışişleri Bakanı Philippe Douste-Blazy de açıklamasında, AB’nin karar tasarısının UAEK Yönetim Kurulu’nda kabul edilmesinden dolayı duyduğu memnuniyeti dile getirerek, bu karar tasarısının uluslararası toplumun "kaygılarını" dile getirdiğini, ancak "görüşme olasılığını"da açık bıraktığını kaydetti. 
     Bu arada, İngiltere Dışişleri Bakanı Jack Straw, UAEK toplantısında alınan kararla ilgili olarak, İran’ın nükleer faaliyetlerindeki güven boşluğunu ve UAEK’nun endişelerini gidermeye yönelik bir fırsata sahip olduğunu belirtti. 
     Straw, İran’ın, nükleer silah kapasitesi elde etmeye çalıştığı yönündeki endişeleri giderdiğinde, AB ve bir bütün olarak uluslararası toplumla daha iyi ilişkiler kuracağını kaydetti. 
     AB Ortak Güvenlik ve Dış Politika Yüksek Temsilcisi Javier Solana da, AB’nin karar tasarısının UAEK Yönetim Kurulu’nda kabul edilmesinden memnuniyet duyduklarını açıkladı. 
     Solana, ayrıca İran konusunun çözümüne ilerde müzakereler yoluyla kapı açılmasından memnun olduklarını kaydetti. 
     ABD yönetimi de, İran’a yönelik AB karar tasarısının UAEK Yönetim Kurulu’nda kabul edilmesini memnuniyetle karşıladığını açıkladı. 
     ABD Dışişleri Bakan Yardımcısı Nicholas Burns, bu kararın İran’ın nükleer stratejisinde başarısızlık, İran’ı tecrit etmeye yönelik uluslararası çabalardaysa önemli bir adım olarak değerlendirdi. 
     Uluslararası Atom Enerjisi Kurumu UAEK Yönetim Kurulu, İran’ın nükleer programına ilişkin AB grubunun hazırladığı "yumuşatılmış karar tasarısı"nı kabul etmişti. 
     UAEK’nın Viyana’daki merkezinde yapılan oylamada, 35 üye ülkeden 22’si kabul, 12’si çekimser ve 1 ülke de karşı oy kullanmıştı. 
     
</TEXT>
</DOC>
