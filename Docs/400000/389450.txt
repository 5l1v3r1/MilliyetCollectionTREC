<DOC>
<DOCNO> 389450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun25.html </URL>
<DATE> 2005/10/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ermenistan'ın Türkiye-AB duyguları 'çelişkili' 
</HEADLINE>
<TEXT>

     Ermenistan Cumhurbaşkanı Robert Koçaryan, ''Türkiye-AB müzakere sürecinin başlamasıyla ilgili duygularının çelişkili olduğunu'' söyledi. 
     Koçaryan, Euronews televizyonuna yaptığı açıklamada, bu çelişkili duyguların ''AB ile müzakerelerin Türkiye'de ciddi toplumsal reformlar yapılacağı anlamına geldiğini, ancak AB'nin görüşme yaptığı Türkiye'nin komşusuna ambargo uyguladığı'' düşüncesinden kaynaklandığını ifade etti. 
     Soykırım iddialarını yineleyen Koçaryan, Türkiye'nin AB üyeliği için soykırım iddialarını kabul etmesinin önkoşul olması yönündeki Avrupa Parlamentosu kararını memnunlukla karşıladıklarını, ancak bu kararın Avrupa Komisyonu için bağlayıcı olmamasından üzüntü duyduklarını söyledi. 
     İşgal altında tutulan Yukarı Karabağ ile ilgili soruna da değinen Koçaryan, müzakere sürecine Karabağ Ermenilerinin de katılmasından yana olduklarını kaydetti. 
     Koçaryan, barışçı çözüm için yapılan görüşmeler sürecinin olumlu yönde ilerlediğini de savundu. 
     
</TEXT>
</DOC>
