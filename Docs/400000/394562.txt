<DOC>
<DOCNO> 394562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy27.html </URL>
<DATE> 2005/11/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan'dan ''şeyh'' açıklaması Mektubu gönderen şahsı tanımıyorum 
</HEADLINE>
<TEXT>

     Bilal Yakınbaş AA 

Başbakan Recep Tayyip Erdoğan, bugün bir gazetede ''kendisine mektup göndererek uyarıda bulunduğu'' ifade edilen şahsı tanımadığını bildirdi. 
     Erdoğan, Katar'daki temasları sırasında bugünkü gazetelerde yer alan söz konusu haberle ilgili bir soru üzerine değerlendirmelerde bulundu. 
     Söz konusu mektubu yazan şahsın, tanıdığı, bildiği biri olmadığını ifade eden Erdoğan ''Bu olsa olsa, halka ilişkiler biriminden her halde Bilgi Edinme Yasası çerçevesinde ilgili birimlere göndermek suretiyle olmuş. Ondan sonra da servis yapılmış'' dedi. 
     Söz konusu haberde, mektubun ilgili birimlere sevkiyle ilgili tarihin bulunduğunun belirtilmesi üzerine Erdoğan, haberi Katar'da öğrendiğini kaydetti. Bu durumu önemsemediğini ifade eden Başbakan Erdoğan, ''Bir profesör kendisini şeyh ilan etmiş. Ne ilan ederse etsin, bu beni ırgalamaz. Ben işime bakıyorum'' dedi. 
     Bir gazetecinin ''Uzan'lar konusunda sizi uyarmış'' sözleri üzerine de Erdoğan, ''Onun uyarısına ihtiyacım yok, öyle rüyayla amel etmem ben'' dedi. 
     ''İhmal olup olmadığı'' yönündeki soru üzerine de Erdoğan, Bilgi Edinme Yasası çerçevesinde hareket edilerek, ilgili birimlere gönderilen mektubun, ardından da basına servis yapılmasını ''çirkin'' bulduğunu'' kaydetti. 
     ''Bunun hükümetle uzaktan yakından alakası olmadığını'' vurgulayan Erdoğan, kendisine ayda ortalama 12 bin mektup geldiğini dile getirerek, ''Bu da, bunlardan bir tanesi, herhalde bunun servis yapılması uygun görülmüş'' diye konuştu. 
     Bu olayı kayda değer görmediğini söyleyen Erdoğan, ''Benim açımdan rahatsız edici olabilir de. Bunu ben şahsen kayda değer bulmuyorum. Oradaki memurun neyi önemli, neyi önemsiz görmesi çok önemli. Bana çok mektup geliyor kızımı evlendiriyorum, oğlumu evlendiriyorum bana yardım edin diye. Bu tür şeyler alınıp sosyal yardımlaşmaya yönlendiriliyor. Bu da o olaylardan bir tanesi'' dedi. 

     
</TEXT>
</DOC>
