<DOC>
<DOCNO> 391717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko19.html </URL>
<DATE> 2005/11/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kredi kartı borcunu ödemeyenlerin sayısı arttı... 
</HEADLINE>
<TEXT>

     Kredi kartı borcunu ödemeyenleri gösteren Negatif nitelikli ferdi kredi ve kredi kartları sayısı, Eylül ayında, bir önceki aya göre yaklaşık yüzde 7 oranında artış gösterdi. 
     Merkez Bankası verilerine göre, Ağustos ayında toplam 29 bin 332 adet olan negatif nitelikli ferdi kredi ve kredi kartları toplamı, Eylül ayında 31 bin 379'a çıktı. 
     Bu çerçevede borcunu ödemeyenlerin sayısı, Eylül ayında yüzde 12.2 artarak 27 bin 557'den 30 bin 917'ye çıkarken, borcunu gecikmeli olarak ödeyenlerin sayısı da yaklaşık yüzde 74 gerileyerek 1,775'den 462'ye indi. 
     
     FERDİ KREDİ 
     Alt kalemler göz önüne alındığında, negatif nitelikli ferdi kredilerin sayısı Eylül ayında, bir önceki aya göre yaklaşık yüzde 15.1 artarak 1,770'den 2,037'ye çıktı. 
     Bu çerçevede Eylül ayında, borcunu ödemeyenlerin sayısı 1,616'dan 1,961'e çıkarken, borcunu gecikmeli olarak ödeyenlerin sayısı 154'den 76'ya indi. 
     Eylül ayında negatif nitelikli kredi kartları sayısı ise yaklaşık yüzde 6.4 artarak 27 bin 562'den 29 bin 342'ye çıktı. Borcunu ödemeyenlerin sayısı 25 bin 941'den 28 bin 956'ya yükselirken, borcunu gecikmeli ödeyenlerin sayısı 1,621'den 386'ya geriledi. 
     
     2005 YILI 9 AYLIK TOPLAM 
     Ayrıca bu yılın 9 ayında, negatif nitelikli ferdi kredi ve kredi kartları toplamı 251 bin 175 olarak belirlendi. Bunun 218 bin 708'i borcunu ödemeyenlerden, 32 bin 467'si de gecikmeli olarak ödeyenlerden oluştu. 
     2000 yılından bu yana negatif nitelikli ferdi kredi ve kredi kartı adetlerinin toplamı 685 bin 544 olurken, bunun 5 bin 890'ı borcunu ödemeyenleri, 131 bin 654'ü de borcunu gecikmeli olarak ödeyenleri içerdi. 
     Asgari bildirim limit uygulamasına 2001 yılından itibaren başlanan ferdi kredi ve kredi kartlarında, 2005 yılı asgari bildirim limiti ana para tutarı da 250 YTL olarak belirlendi. 
     Bu arada bildirimler kayıt sayısı bazında olduğundan, bir kişinin birden çok kaydı bulunabiliyor. 
     
</TEXT>
</DOC>
