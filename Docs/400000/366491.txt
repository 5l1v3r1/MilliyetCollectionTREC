<DOC>
<DOCNO> 366491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur19.html </URL>
<DATE> 2005/08/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kurşun kurbanı Alistair'in dedesinden silah atan vekillere dava 
</HEADLINE>
<TEXT>

     İzmir’in Foça İlçesi’ndeki bir kafede ailesinin yanında bebek arabasında uyuduğu sırada seken bir kurşunun göğsüne isabet etmesi sonucu ölen 2.5 yaşındaki Alistair Grimasson’un avukat dedesi, Bireysel Silahlanmaya Tepki Platformu Başkanı Tuncer Eşsizhan, "Bireysel silahsızlanma çabalarımız halk tarafından kabul gördü" dedi. 
     Eşsizhan, AA muhabirine yaptığı açıklamada, torunu Alistair’in ölümünden sonra halkı silahlardan uzaklaştırmak için çok sayıda imza kampanyası düzenlediklerini, 500 bin civarında imza topladıklarını söyledi. 
     AK Parti milletvekilleri Enver Yılmaz ve Eyüp Fatsa hakkında 1 milyar 100 milyon lira tutarında manevi tazminat davası açtığını ifade eden Eşsizhan, şöyle konuştu 
     "Milletvekillerinin yapması gerekenleri biz yapıyoruz. 
     Alistair’in gözü arkada kalmasın, kanı yerde kalmasın diye dava açtım. 
     Biz mağdur bir aileyiz. Ben torunumu ilgisiz bir silahtan çıkan kurşunlardan kaybettim. Yaşadığım büyük acıya rağmen, acımızı bağrımıza gömdüm. Toplumda silahlanmanın geldiği boyut gözler önünde. 
     Herkesin belinde ruhsatlı ve ruhsatsız silah var. Dedik ki bizim yaşadığımız acıyı başka aileler de yaşamasın. Alistair’den özür dilemiş olalım. Güvenli bir toplumda yaşama şansı tanıyalım dedik." 
     
     PLATFORM 
     Bireysel Silahlanmaya Tepki adıyla bir platform kurduklarını ifade eden Eşsizhan, şöyle konuştu 
     "Çabalarımız halk tarafından da kabul gördü. Silaha karşı antipati oluştu. Önüne gelen silah taşıyamaz oldu. Emniyet silah ruhsatı verirken daha dikkatli davrandı. Güzel bir noktaya geldik. Tam bu noktada milletin vekillerinin, yasaya uygun ve örnek davranış sergilemesi gereken kişilerin, ne olursa olsun halkın arasında sorumsuzca silah sıkmaları, bu çalışmalarımızı gölgeledi. Biz halkı silahlardan uzaklaştırmaya çalışırken, onlar özendirdi." "Savunmasız sivil toplumun ihtiyacı" adına manevi tazminat davası açtığını bildiren Eşsizhan, şunları kaydetti 
     "Milletvekillerinin bu davranışlarının savunulacak hiçbir tarafı yok. Bizim yaptığımızı onların yapmaları gerekirdi. AK Parti milletvekilleri Enver Yılmaz ve Eyüp Fatsa’ya 1 milyar 100 milyon lira manevi tazminat davası açtım. Davayı kazanırsam parayla karanfil alıp seçmenlerine göndersinler diye Sayın milletvekillerine göndereceğim." 
     
</TEXT>
</DOC>
