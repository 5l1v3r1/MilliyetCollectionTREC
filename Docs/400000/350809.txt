<DOC>
<DOCNO> 350809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur26.html </URL>
<DATE> 2005/06/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Öğretmen ve eşini ATM'den para çekerken otomobil ezdi 
</HEADLINE>
<TEXT>

     Samsun’da bir bankanın ATM cihazından para çekerken, yoldan çıkan otomobilin çarpması sonucu ölen İngilizce öğretmeni, karne günü okulunu yasa boğdu. Genç kadının, aynı olayda yaralanan, 4 ay önce evlendiği öğretmen eşi de kaldırıldığı hastanede yaşam mücadelesi veriyor. 
     Atakum Beldesi’nde dün akşam saatlerinde eşiyle ATM cihazından para çekerken, yoldan çıkan bir otomobilin çarpması üzerine ağır yaralı olarak kaldırıldığı hastanede hayatını kaybeden Milli Piyango Anadolu Lisesi İngilizce Öğretmeni Münevver Ceylan Sancı’nın 30 ölümü, yakınlarını ve öğrencilerini çok üzdü. 
     Bu sabah karne heyecanıyla okula gelen öğrenci ve öğretmenler, haberi duyunca büyük şaşkınlık yaşadı. Bazı öğretmen ve öğrenciler, olaya inanmakta güçlük çekerken, bazıları da gözyaşlarını tutamadı. 
     Okul Müdürü Ayşegül Özkaraduman, 4 yıllık öğretmen olan Sancı’nın, öğrenciler ve öğretmen arkadaşları tarafından çok sevildiğini belirterek, "Böylesine bir günde aramızdan ayrılması, bizi inanılmaz bir acıya boğdu" diye konuştu. 
     Bu arada, olay nedeniyle okulda düzenlenecek karne dağıtım töreni iptal edildi. 
     Münevver Ceylan Sancı’nın aynı olayda yaralanan, kendisi gibi öğretmen olan 4 aylık eşi İsmail Sancı 31 ise kaldırıldığı 19 Mayıs Üniversitesi Tıp Fakültesi Hastanesi’nde yaşam mücadelesi veriyor. 
     Doktorlar, Tekkeköy İlçesi 19 Mayıs İlköğretim Okulu’nda görev yapan genç adamın hayati tehlikeyi atlatamadığını söylediler. 
     Öte yandan, Münevver Ceylan Sancı’nın cenazesi, toprağa verilmek üzere Vezirköprü İlçesi’ne gönderildi. 
     
     KAZA 

     Atakum Beldesi Atatürk Bulvarı’nda, Kansu Taşdemir 22 
     yönetimindeki 55 SS 473 plakalı otomobil, önce yol kenarında park halinde bulanan 55 SN 630 ve 55 AK 548 plakalı otomobillere, daha sonra bir bankanın ATM cihazından para çekmek için sıra bekleyen Münevver Ceylan Sancı, eşi İsmail Sancı ile Gülşen Gülbahar’a çarpmıştı. Kazada, Münevver Ceylan Sancı hayatını kaybetmiş, İsmail Sancı ile sürücü Kansu Taşdemir ile Gülşen Gülbahar yaralanmıştı. 
     
</TEXT>
</DOC>
