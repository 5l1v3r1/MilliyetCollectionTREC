<DOC>
<DOCNO> 350771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo23.html </URL>
<DATE> 2005/06/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Devlet Bakanı Şahin, ameliyata hazırlanan Fatih'e moral verdi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, sol kasık fıtık ameliyatı olmak için İzmir'e gelen A Milli Takım'ın ve Trabzonspor'un golcü futbolcusu Fatih Tekke'yi ziyaret ederek, moral verdi. 
     Özel Ege Sağlık Hastanesi'nde Doç. Dr. Levent Köstem'e muayene olan Fatih Tekke, daha sonra ameliyat olmak üzere Özel Altınordu Hastanesi'ne geçti. 
     Fatih Tekke burada, Devlet Bakanı ve Başbakan Yardımcısı Şahin, İzmir Valisi Yusuf Ziya Göksu, Gençlik ve Spor Genel Müdürü Mehmet Atalay ve Gençlik ve Spor İzmir İl Müdürü Sabri Sadıklar ile görüştü. 
     Bakan Şahin, oyuncunun ağrılarına rağmen milli maçlarda, ''Gerekirse bu forma için, bayrak için ölürüm'' diyerek yerini aldığını ve bu davranışı nedeniyle kendisiyle gurur duyduklarını söyledi. 
     
     BASIN AÇIKLAMASI 
     Fatih Tekke, görüşmeden önce basın mensuplarının da sorularını yanıtladı. 
     Türkiye'de yalnızca iyi sonuçlar alındığında alkış alındığını, kötü sonuçlardaysa hemen eleştirilerin geldiğini söyleyen Tekke, şöyle dedi 
     ''Değerleri daha yukarıya çekmek gibi bir alışkanlığımız yok. Grubun en fazla gol atan forvetiyim. Ancak Trabzonsporlu olduğumuzdan mıdır, bilmiyorum yine de eleştiriliyorum. Maalesef değerleri yüceltici bir yaklaşım sergilenmiyor. Bu gelecek nesiller açısından da güven verici değil.'' Gazetecilerin sorularına karşın Hakan Şükür konusunda yorum yapmayan Fatih Tekke, milli takım teknik direktörlüğü konusundaysa ''Bu sorular benim yanıtlayacağım sorular değil'' dedi. 
     
     OPERASYON 
     Fatih Tekke'ye uygulayacakları operasyon konusunda bilgi veren genel cerrah Semih Doğan, oyuncunun sol kasık fıtığından endoskopik yöntemle ameliyat edileceğini kaydetti. 
     Semih Doğan, oyuncunun yarın normal yaşantısına dönebileceğini, 10 gün sonra da düz koşulara başlayabileceğini ifade etti. 
     
</TEXT>
</DOC>
