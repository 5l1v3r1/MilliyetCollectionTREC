<DOC>
<DOCNO> 360302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yasam/yas05.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarının yaz mesaisi 22 ölü 
</HEADLINE>
<TEXT>


Tatilciler yollara döküldü, kazalar arttı. Yurt genelinde dün 22 kişi trafiğe kurban giderken, 99 kişi de yaralandı 

HABER MERKEZİ 

Sıcaklarla birlikte tatilcilerin yollara döküldüğü Türkiye'de, trafik canavarı dün "yaz mesaisi" yaptı. Yurt genelinde dün 19.00'a kadar meydana gelen trafik kazalarında 22 kişi hayatını kaybetti, 99 kişi de yaralandı. Diyarbakır'ın Lice ilçesinde meydana gelen kazada ise Sarım Çayı'nda boğulan 15 yaşındaki Bişar Aytek'in cesedinin aranması sırasında fenalaşan belediye işçisi Erkan Kartop, hastaneye kaldırılmak istendi. 
Kartop'un bindirildiği ambulans, çocuklarının boğulduğu haberini duyan Aytek Ailesi'ni taşıyan minibüsle olay yerine yakın bir yerde çarpıştı. 
Ambulansta bulunan işçi Kartop hayatını kaybetti, sürücü Hüseyin Durmaz ile Erkan Yoldaş ise yaralandı. Yaralılar, kaldırıldıkları Lice Devlet Hastanesi'nden Diyarbakır Dicle Üniversitesi Tıp Fakültesi Hastanesi'ne sevk edildi. Olayla ilgili soruşturma başlatılırken, arkadaşlarının ölüm haberini alan işçiler şoke oldu. 


</TEXT>
</DOC>
