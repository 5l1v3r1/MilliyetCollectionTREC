<DOC>
<DOCNO> 354778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy08.html </URL>
<DATE> 2005/06/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Koray Aydın Yüce Divan'da... Bakan Koç'tan şaşırtan ifadeler 
</HEADLINE>
<TEXT>

     Eski Bayındırlık ve İskan Bakanı Koray Aydın'ın ''ihalelerde usulsüzlük yaptığı ve haksız mal edindiği'' iddiasıyla Yüce Divan'da yargılanmasına devam edildi. 
     Davanın bugünkü duruşmasına, Sanık Aydın ve avukatı katıldı. 
     Duruşmada, Kültür ve Turizm Bakanı Atilla Koç'un da aralarında bulunduğu 6 kişi tanık olarak dinlenildi. 
     Tanıkların ifadelerinin ardından Yüce Divan'a başkanlık yapan Anayasa Mahkemesi Başkanvekili Haşim Kılıç, ara kararı açıkladı. 
     Buna göre, ''Vurgun Davası'' sanıkları Sedat Aban, Sadrettin Dinçer ve Fethi Soydan'ın hazırlık ifadelerinin yer aldığı video kayıtları istenecek. 
     Mahmut Yıldız ve Zeki Ergezen ise tanık olarak dinlenilmeyecek. 
     Eski Bayındırlık ve İskan Bakanlığı Müsteşarı Ali Helvacı ve 3 kişi daha gelecek duruşmada tanık olarak dinlenilecek. 
     Koray Aydın'ın ortak olduğu şirketlerden malzeme alan firmalar tespit edilecek ve bu firmaların temsilcileri tanık olarak çağrılacak. 
     Duruşma, 26 Temmuz 2005 tarihine bırakıldı. 
     
     KÜLTÜR VE TURİZM BAKANI KOÇ'TAN GÜLDÜREN İFADELER 

     Eski Bayındırlık ve İskan Bakanı Koray Aydın'ın Yüce Divan'da yargılandığı davada, Kültür ve Turizm Bakanı Atilla Koç da tanık olarak dinlenildi. 
     Atilla Koç, TBMM Yolsuzlukları Araştırma Komisyonu'nda üye olarak görev yaptığını, hazırlanan raporun ardından Aydın hakkında Soruşturma Komisyonu kurulduğunu anlattı. 
     Soruşturma Komisyonu'na verdiği ifadede bir ihaledeki usulsüzlüğü anlattığı anımsatılarak, bu olayla ilgili somut bilgi ve belgesi olup olmadığının sorulması üzerine Koç, şunları söyledi 
     "Bir ihalede önce bir firma ihaleyi kazanmış, ardından bu ihale bakan talimatıyla iptal edilip ikinci bir firmaya yüzde 50 daha fazla bir fiyatla verilmiş. Bu firma da birinci firmaya işi taşeron olarak vermiş. Burada sözü edilen para çok yüksek bir para. Söylendiğine göre, bu ihaleden düşen payla o bakan boşandığı eşine ve yeni eşine gayrimenkul almış". 
     Koç, "Bu hangi ihale, firmaların ismini verebilir misiniz" sorusu üzerine, "Firma ismi veremem. Hakaret davası açılır diye çekindim. Bunu ispatlayamam. Ancak anlattıklarımın birinci kısmı, yani ihalenin iptal edilip, başka bir firmaya verilmesi doğru. Diğer anlattıklarım dedikodu" diye konuştu. 
     Atilla Koç, Yüce Divan Başkanı Haşim Kılıç'ın, "Diyeceğiniz başka bir şey var mı" sorusuna da "Yalnız benim bu anlattıklarım bu bakanla ilgili değil" karşılığını verdi. 
     Koç'un tanıklığından sonra söz alan sanık Koray Aydın, Koç'un bahsettiği ihale ile kendisinin ilgisinin olmadığını, bunu Koç'un da ifade ettiğini belirterek, "Ben zaten tek evliyim. Mutlu da bir evliliğim var" dedi. 
     Vurgun Davası sanık olan diğer tanıklar Kadir Aslan, Abdullah Başkurt ve Ali Çakmaklı ise emniyette verdikleri ifadelerin baskı altında alındığını öne sürerek, bakanlıktan ihale almak için sanık Koray Aydın ile görüşmediklerini savundular. 
     Tanık Eski MHP Trabzon Milletvekili Nail Çelebi de Koray Aydın'dan herhangi bir ihale talebinin olmadığını, sadece seçim bölgesi Trabzon ile ilgili isteklerde bulunduğunu söyledi. 
     Tanık Hızır Saral ise firma olarak bakanlığın birçok ihalesine katıldıklarını, 450 deprem konutunun ihalesinin önce kendilerinde kaldığının açıklandığını, ancak daha sonra bir evraklarının eksik olduğu gerekçesiyle ihalenin kendilerine verilmediğini ifade etti. Saral, konuyu görüştüğü Aydın'ın "yapacağı bir şeyin olmadığını" söylediğini belirtti. 
     
</TEXT>
</DOC>
