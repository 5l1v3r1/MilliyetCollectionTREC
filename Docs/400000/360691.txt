<DOC>
<DOCNO> 360691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun49.html </URL>
<DATE> 2005/07/13/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Filistin yönetimi, kaçırılan yabancılardan özür diledi... 
</HEADLINE>
<TEXT>

     Filistin yönetimi, bugün silahlı kişilerce kaçırılan, daha sonra serbest bırakılan Avusturyalı Volker Mitterhammer ile İngiliz Mike Rabicano’dan özür dileyerek, olayı kınadı. 
     Mitterhammer ve Rabicano, serbest bırakılmalarının ardından Gazze’deki Filistin Kurtuluş Örgütü FKÖ merkezine gelerek, Filistinli yetkililerle basın toplantısına katıldılar. 
     El Fetih’in Gazze yöneticisi Abdullah Afrenci, Mitterhammer ile Rabicano’dan Filistin Devlet Başkanı Mahmud Abbas adına özür diledi. 
     Afrenci, bu olayın siyasi bir yön taşımadığını, kişisel bir olay olduğunu söyledi. Afrenci, kaçırılma olayını "kötü bir davranış, büyük bir hata ve kabul edilemez" olarak nitelendirdi ve kınadıklarını açıkladı. 
     Avusturyalı Mitterhammer de, basına kaçırılmalarıyla ilgili bilgi verdi. Mitterhammer, silahlı 2 kişinin yanlarına gelerek kendilerini zorla bir arabaya bindirmeye çalıştıklarını, olayı önce soygun sandığını, kendisini kaçıranlara para vermeye çalıştığını anlattı. 
     İngiliz Mike Rabicano ise herhangi bir açıklama yapmadı. 
     Gazze’deki bir su projesinde çalışan Avusturyalı ve İngiliz görevliler, Filistin El Bureyc mülteci kampından silahlı kişilerce kaçırılmıştı. 
     Filistin polisi, yabancıların cezaevinde bulunan üyelerinin serbest kalmasını sağlamak isteyen bir çete tarafından kaçırıldığını belirtmişti. 
     
</TEXT>
</DOC>
