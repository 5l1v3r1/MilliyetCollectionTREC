<DOC>
<DOCNO> 369599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonyas03.html </URL>
<DATE> 2005/08/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yeryüzünden 80 metre aşağıda göl... 
</HEADLINE>
<TEXT>

     Konya'nın Karapınar İlçesi'nde, yeryüzü seviyesinden 80 metre aşağıda, çevresi yeraltı şehirleriyle çevrili eşsiz coğrafi yapısıyla Çıralı Göl, görenleri hayran bırakıyor. 
     Karapınar'a 26 kilometre uzaklıktaki Çıralı Göl, yerli ve yabancı turistlerin yanı sıra fotoğraf meraklılarının da ilgisini çekiyor. 
     Yeraltındaki kalker türü kayaçların zamanla eriyerek boşluk oluşturması ve bu boşlukların çökmesi sonucu oluşan Çıralı Göl, yeryüzü seviyesinden 80 metre kadar aşağıda bulunuyor. 
     Göl çevresinde bulunan yeraltı şehirleri ve mağaralarda Roma dönemine ait yerleşim izine rastlanması, eski dönemlerde Hıristiyanların korunma amaçlı kullandığı bu yerleri inanç turizmi açısından da önemli kılıyor. 
     Birbirlerine koridorlarla bağlı mağara ve yeraltı şehirlerinin girişlerindeki göl manzarası büyük ilgi çekiyor. Ağız çapı 375, derinliği ortalama 35 metre olan Çıralı Göl'ün 500 bin metre küp su kapasitesi bulunuyor. 
     Oluşumuyla ilginç bir coğrafi yapıya sahip olan göl, özellikle doğa tutkunu yabancı turistlerin ilgi odağı haline geldi. Dünyanın dört bir yanından gelen turistler, Çıralı Göl kenarına kurdukları kamplarda doğayla baş başa kalmanın keyfini çıkarıyor. Gölün serin sularında yüzen turistler, ilçeden memnun şekilde ayrılıyor. 
     İlçe Kaymakamı İbrahim Taşyapan, Karapınar'ın, farklı coğrafi doğa güzellikleri açısından diğer yörelere oranla daha zengin olduğuna işaret ederek, ''Türkiye'de tarihi ve doğal güzellikleri böylesine iç içe olan başka bir göl yok. İyi bir tanıtımla, Çıralı Göl, Türkiye turizmine büyük katkı sağlayabilir'' dedi. 
     
</TEXT>
</DOC>
