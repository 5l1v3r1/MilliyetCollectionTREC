<DOC>
<DOCNO> 364693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko24.html </URL>
<DATE> 2005/07/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Büyük kuruluşların yarıdan fazlası İstanbul dışından... 
</HEADLINE>
<TEXT>

     Türkiye'nin en büyük 500 sanayi kuruluşunun yarıdan fazlası, İstanbul dışındaki illerin sanayi odalarına kayıtlı olarak faaliyet gösteriyor. 
     İstanbul Sanayi Odası'nın 500 büyük sanayi kuruluşu listesine göre, üretimden satış rakamları bazında ilk 10'da 2, ilk 100'de 34, ilk 500'de 264 özel şirket İstanbul dışından yer aldı. 
     Adapazarı'nda üretim tesisleri bulunan Toyota Otomotiv, İstanbul dışındaki en büyük özel sanayi kuruluşu oldu. 
     Ankara'ya kayıtlı ERDEMİR, Türk Traktör, MAN Türkiye, Baymina Enerji, Aselsan ve Park Termik, İskenderun'dan İskenderun Demir Çelik, Kocaeli'den Hyundai Assan, Kroman Çelik ve Tezsan Galvanizli Yapı, Bursa'dan Bosch Sanayi, Borçelik Gemlik , Yeşim Tekstil, Karsan Otomotiv ve Döktaş Orhangazi , İzmir'den BMC, İzmir Demir Çelik, Erege Metal Demir Çelik, Tariş Pamuk ve Pınar Süt, Karabük'ten KARDEMİR, Manisa'dan Vestel Beyaz Eşya, Gaziantep'ten Isko-Dokuma ve Sanko Tekstil, Balıkesir'den Banvit ilk 100'e isimlerini yazdıran şirketler oldular. 
     284.2 trilyon liranın üzerinde üretimden satış rakamlarına sahip ilk 100'de Adana'dan sonu ''SA'' ile biten Advansa Sasa Polyester, Temsa ve Bossa yer aldı. 
     Şeker fabrikaları Konya ve Kayseri'nin en büyük sanayi kuruluşlarını oluşturdu. 
     
     FINDIK İHRACATI İLK 100'E 2 ŞİRKETİ SOKTU 
     Fındık ihracatı, Türkiye'nin ilk 100 sanayi kuruluşu arasına 2 şirketi soktu. 
     Trabzon'daki Oltan Gıda Mad. İhr. İth. ve Tic. Ltd., 439 trilyon liralık satışla 57. sıradan listeye girerken, Karadeniz'in en büyük özel sanayi kuruluşu unvanını da elde etti. Bir önceki yıla göre 38 basamak çıkan Oltan Gıda, 286.7 milyon dolarlık ihracata imza attı. 
     Ordu'da faaliyet gösteren Poyraz Karlıbel Fındık Entegre San. ve Tic. A.Ş. de geçen yıl 100 basamak yükselerek 94. sıraya yerleşti. Poyraz Karlıbel, 138.2 milyon dolarlık ihracat gerçekleştirdi. 
     Bir tekstil kenti olarak bilinen Denizli'yi en büyük 500'de ilk sırada Er-Bakır Elektrolitik Bakır Mamulleri A.Ş. temsil etti. 
     Şirketler incelendiğinde İstanbul dışında üretim tesisleri bulunan bazı şirketlerin, yönetim merkezlerinin bulunduğu İstanbul'a kayıtlı olduğu da dikkat çekiyor. 
     
</TEXT>
</DOC>
