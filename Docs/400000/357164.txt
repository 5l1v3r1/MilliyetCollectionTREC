<DOC>
<DOCNO> 357164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko02.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meşru satış için zarar formülü 
</HEADLINE>
<TEXT>


Başbakan Yardımcısı Şener, önceki dönemlerde 'özelleştirmeyi meşrulaştırmak için önce kurumun zarar ettirildiğini' söyledi 

ANKARA Milliyet 

TBMM Plan ve Bütçe Komisyonu'nda, özelleştirmelerde karşılaşılan sorunlar ve farklı yorumları gidermeyi amaçlayan yasa tasarısı görüşüldü. Komisyonda soruları yanıtlayan Devlet Bakanı ve Başbakan Yardımcısı Abdüllatif Şener, dünyada kar eden kuruluşların da özelleştirildiğine dikkati çekerek şunları söyledi 
"Özelleştirmenin temel dayanağı ekonominin rasyonelleşmesi. Kamu işletmeleri, küresel rekabette ayakta kalamıyor. Önceden özelleştirmeyi meşrulaştırmak için önce kurumu zarar ettiriyorlardı, kamuda da haklı görülüyordu. Şimdi böyle bir durum yok." 
Komisyonda benimsenen maddelere göre, sermayesindeki kamu payı yüzde 15'in altında olan iştirak hisselerinin özelleştirilmesinde birden fazla teklif alınması şartı aranmayacak. İhaleden sonuç alınamaması halinde, kurulun onayıyla belirli istekliler arasında ihale yapılabilecek. Bu usuldeki ihaleler için alınacak tekliflerde teknoloji, yatırım, üretim ve istihdam şartlarından hangilerinin aranacağı ve diğer esaslar, hazırlanacak ihale şartnamesinde belirtilecek. 
İhale şartnamesi çerçevesinde isteklilerden, proje ve taahhütlerini içeren teklifler alınacak. Daha sonra isteklilerle tek tek veya müştereken görüşme yapılmasına ihale komisyonunca karar verilecek. Yapılacak görüşmeler sonucunda ihale sonuçları, karara bağlanmak üzere kurula sunulacak. 
Bu arada 18 maddelik tasarıya 32 önerge verilmesi AKP'li üyelerin tepkisini çekti. AKP'li üyelerin görüşmelerin bugüne bırakılması isteğine karşı çıkan Komisyon Başkanvekili Altan Karapaşaoğlu, "İktidarla mı çalışıyoruz muhalefetle mi çalışıyoruz anlamadım. İktidar köstek oluyor, muhalefet destek oluyor" dedi. 


</TEXT>
</DOC>
