<DOC>
<DOCNO> 386882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun01.html </URL>
<DATE> 2005/10/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Irak'ta oy verme işlemi sona erdi... 
</HEADLINE>
<TEXT>

     Irak halkı, bugün anayasa referandumu için sandık başındaydı. Katılım düzeyi iyi olan referanduma oy verme işlemi sona erdi. 
     Bölgeden gelen haberlerde, saat 07 00’de oy verme süresinin başlamasıyla Irak askerleri ve polislerin yoğun koruması altındaki boş Bağdat sokaklarında birkaç kişinin görüldüğü bildirildi. 
     Bazı yerel televizyon yayınlarında da Bağdat’ın merkezindeki Karrada bölgesinde bir seçim yerine oy vermek için girmeye başlayan seçmenler gösterildi. 
     Devlet Başkanı Celal Talabani, Başbakan İbrahim Caferi ve hükümet üyeleri, Amerikan güçlerinin karargahı ile ABD Büyükelçiliği’nin bulunduğu, yoğun koruma altındaki Yeşil Bölge’de oylarını kullandılar. 
     Hazırlanan yeni anayasa taslağına "evet" ya da "hayır" diyecek olan kayıtlı 15,5 milyon seçmen için ülke çapında 6 bin 200 seçim merkezi oluşturuldu. 
     Oy verme işlemi saat 17 00’de sona erecek. 
     Yeni anayasa taslağı, ülke çapında oy verenlerin yarısından çoğu tarafından kabul edilirse ve Irak’ın 18 ilinden 3’ünde oyların üçte ikisi "hayır" çıkmazsa onaylanmış olacak. 
     Ülke nüfusunun beşte birini ve en az 3 ilde çoğunluğu oluşturan Sünniler, geçen haftaya kadar hazırlanan anayasa taslağını kabul etmeyeceklerini açıklamışlardı. Ancak, anayasada gelecek yıl değişiklik yapılacağı konusunda uzlaşmaya varılması üzerine bazı Sünni gruplar referandumda anayasayı reddetmekten vazgeçmişlerdi. 
     Irak’ta 27 milyon nüfusun yüzde 75’ini oluşturan çoğunluktaki Şiiler ile Kürtlerin referandumda "evet" oyu kullanmaları bekleniyor. 
     Halkoylamasında ilk sonuçların bugün geç saatlerde ya da yarın sabah alınabileceği, kesin sonuçların ise 17 Ekim Pazartesi gününden önce beklenmediği kaydediliyor. 
     
     İLK SONUÇLARIN EN ERKEN YARIN VERİLEBİLECEĞİNİ TAHMİN EDİLİYOR 

     Irak'ta, ABD'nin 2003'teki işgalinden sonra bu yıl Ocak ayında yapılan seçimlerle oluşturulan parlamentonun hazırladığı yeni anayasa taslağı halk tarafından oylanıyor. 
     Oy verme işleminin saban 07 00'de başlamasından sonra Seçim Komisyonu Başkanı Hüseyin Hendavi, devlet televizyonuna yaptığı açıklamada, referandumun ilk sonuçlarının en erken yarın alınabileceğini söyledi. 
     Hendavi, "İlk sonuçların yarın gece ya da ertesi gün ilan edileceğini umuyoruz" dedi. 
     Yoğun güvenlik önlemleri altında yapılan halk oylamasında araçların trafiğe çıkması yasaklanırken, seçmenler, saldırılar bir gecikmeye neden olmazsa saat 17 00'de kapanacak seçim merkezlerine yürüyerek gidiyor. 
     Bağdat'ta, hükümetin, Amerikan güçlerinin ve ABD Büyükelçiliği'nin bulunduğu yoğun koruma altındaki Yeşil Bölge'de sabah ilk oy kullananlar Devlet Başkanı Celal Talabani ve Başbakan İbrahim Caferi oldu. 
     Daha çok, parlamentoda çoğunlukta bulunan Şiilerin ve Kürtlerin hazırlanmasında sorumluluk aldığı, Sünnilerin muhalefet ettiği anayasanın kabul edilmesi için oy kullananların yarısından fazlası tarafından onaylanması ve Irak'ın 18 ilinden üçünde oyların üçte ikisinin "Hayır" çıkmaması gerekiyor. 
     Ülke nüfusunun beşte birini ve en az 3 ilde çoğunluğu oluşturan Sünniler, geçen haftaya kadar hazırlanan anayasa taslağını kabul etmeyeceklerini açıklamışlardı. Ancak anayasada gelecek yıl değişiklik yapılabileceği konusunda uzlaşmaya varılması üzerine bazı Sünni gruplar referandumda anayasayı reddetmekten vazgeçmişlerdi. 
     Bağdat'ın güneyindeki Hille, batısındaki Felluce ve kuzeyindeki Kerkük'te seçmenlerin, seçim merkezine akın ettiği haberleri geliyor. 
     Başkentin merkezindeki, Sünniler ve Şillerin birlikte yaşadığı Kulani bölgesinde de çok sayıda seçmenin sandıklara gittiği, ancak kuyruk oluşturacak kadar yoğunluk bulunmadığı belirtildi. 
     Sünnilerin çoğunlukta olduğu ve ABD güçlerinin direnişçilere karşı yoğun saldırılar düzenlediği, Bağdat'ın 220 kilometre kuzeybatısındaki Hadita'da seçmenlerin sandığa fazla ilgili göstermediği haber veriliyor. 
     Sabah çatışma haberlerinin geldiği, Sünnilerin karargahı konumundaki Ramadi'de de seçmenlerin oy kullanması yönünde bir faaliyet görülmediği bildiriliyor. 
     Direnişçilerin, seçmenlere, saldırılara maruz kalmamaları için Ramadi'deki seçim merkezlerine gitmemeleri uyarısında bulunduğu kaydediliyor. 
     
     SALDIRILAR 

     Sabah saat 07 00 civarında bir grup direnişçiyle, hemen hemen boş olan kent sokaklarında devriye gezen Amerikan askerleri arasında çatışma çıktığı haberleri gelen Ramadi'de, kent merkezinde bölge valiliği binalarının çevresinden de havan topu, roket ve makineli tüfek atışı sesleri geldiğini bildiriliyor. 
     Bölgedeki Reuters muhabiri, çatışma seslerinin Ramadi'nin diğer kesimlerinden de geldiğini kaydetti. 
     Irak'ta referandum için oy verme işlemenin başlamasından sonra, 3 seçim merkezine düzenlenen saldırıda 2 polis ve 1 sivil yaralandı. 
     Bağdat'ın kuzeyinde Azamiye'de sabah saatlerinde bir seçim merkezi yakınına bir küçük roketin düşmesi sonucu bir sivilin hafif yaralandığı kaydedildi. Azamiye yakınındaki Kazemiye'de de bir seçim merkezi yakınına bir havan topu mermisinin düştüğü, ancak infilak etmediği bildirildi. 
     Referandum için sabah oy verme işleminin başladığı sıralarda, Bağdat'ta bir seçim merkezi yakınında yola yerleştirilen bombanın patlaması sonucu 2 polisin yaralandığı bildirilmişti. 
     Oy verme işleminin başlamasından birkaç saat önce Bakuba kentinin 80 kilometre doğusunda İran sınırı yakınında yola yerleştirilen bir bombanın infilak etmesi sonucu 3 Irak askerinin öldüğü, 3 askerin yaralandığı kaydedilmişti. 
     Güneydeki Basra kentinde de saat 03 00 civarında, boş bir seçim merkezine saldıran 3 silahlı kişinin yakalanarak tutuklandığı açıklanmıştı. 
     
     SANDIKLAR KAPANDI 

     Irak'ta bugün yapılan anayasa referandumunda oy verme işlemi sona erdi. 
     Referanduma katılım düzeyinin iyi olduğu bildirilmişti. 
     Seçim Komisyonu Başkanı Hüseyin Hendavi, devlet televizyonuna yaptığı açıklamada, ''İlk sonuçların yarın gece ya da ertesi gün ilan edileceğini umuyoruz'' derken, sonuçların en geç 3 gün içinde alınacağı kaydedildi. 
     
     SEÇİM KOMİSYONU "KATILIM ORANI YÜZDE 61" 

     Irak'ta bugün yapılan anayasa referandumuna katılım oranının yüzde 61 olduğu bildirildi. 
     Seçim Komisyonu Başkanı Hüseyin Hendavi, referanduma "büyük bir çoğunluğun katıldığını" vurgulayarak, yüzde 61'lik oranın, katılıma ilişkin ilk tahmin olduğunu belirtti. 
     Sandıklar yerel saatle 17 00'de kapanmış, bazı sandıklarda sayım işlemine başlanmıştı. 
     
</TEXT>
</DOC>
