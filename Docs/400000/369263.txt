<DOC>
<DOCNO> 369263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko30.html </URL>
<DATE> 2005/08/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Atlasjet Genel Müdürü Biletlerde 2-3 milyon liralık artış olabilir 
</HEADLINE>
<TEXT>

     Atlasjet Havayolları Genel Müdürü Tuncay Doğaner, petrol fiyatlarındaki artışa paralel olarak iç hat uçak biletlerine 7 milyon liralık artış yapıldığını anımsatarak, ''Şu anda 66 dolar civarında tutundu. Yakıt bu şartlarda kalırsa önümüzdeki günlerde 2-3 milyon liralık bir zam bana göre kaçınılmazdır'' dedi. 
     Atlasjet'in yeni yatırımları ve uçak alımlarının değerlendirildiği basın toplantısında konuşan Doğaner, bu yılki turizm patlamasıyla beraber hem iç hem de dış hatlarda tarifeli uçuşlarda büyüme gerçekleştirildiğini kaydetti. 
     Doğaner, Atlasjet'in 1 Ocak-1 Ağustos 2005 tarihleri arasında ortalama 12.75 uçakla uçtuğunu belirterek, ''Bu tarihler arasında toplam 1 milyon 334 bin 769 yolcu taşıdık. Bunun 689 bin 450'si iç hatlarda, 645 bin 319'u dış hatlarda oldu'' dedi. 
     İç ve dış hatlarda ortalama yüzde 71 doluluk oranını yakaladıklarını kaydeden Doğaner, Atlesjet'in geçen yıl Mayıs ayında 2 uçak ve 438 koltukla operasyonlarına başladığını anımsatarak, bu hafta sonu 2 adet Boeing B 757 model 200 koltuk kapasiteli uçağı filoya dahil etmeleriyle uçak sayılarının 17'ye, koltuk kapasitelerinin de 3 bine yükseleceğini bildirdi. 
     Doğaner, Atlasjet'in koltuk kapasitesindeki büyüme oranının yüzde 685, filodaki büyüme oranının da yüzde 850 olarak gerçekleşeceğini kaydetti. 
     
     225 MİLYON AVROLUK CİRO HEDEFİ 
     Atlasjet'in destinasyon sayısının 14'e çıktığını bildiren Doğaner, ''Atlasjet 2004 yılında ortalama 4.5 uçakla operasyonlarını gerçekleştirdi ve 2004 yılını 93 milyon avro ciro ile tamamladı. Atlasjet Ağustos 2005 itibariyle ise 133 milyon avro ciro gerçekleştirdi. Ciro artışı 2004'e oranla yüzde 127 oldu. 2005 sonu itibariyle 225 milyon avro ciro ve yüzde 142'lik ciro artışı hedeflenmiştir'' diye konuştu. 
     Doğaner, Atlasjet'in 144 koltuk kapasiteli 4 adet Airbus A 319 sıfır kilometre uçakları Aralık 2005-Nisan 2006 tarihleri arasında filoya katacağını, ilk uçağın 15 Aralık'ta geleceğini, bu uçaklarla birlikte filo sayılarının 21'e çıkacağını bildirdi. 
     Basın mensuplarının sorularını da yanıtlayan Doğaner, uçakların toplam bedellerinin sorulması üzerine, uçak başı katalog fiyatlarının ortalama 38 milyon dolar olduğunu kaydetti. 
     
     ''ONUR HAVAYOLLARI'NIN EMNİYETSİZ UÇTUĞUNA İNANMIYORUM'' 
     Bir basın mensubunun ''Bazı havayolu şirketlerinin güvensiz lanse edilmesi sizi nasıl etkiledi '' sorusu üzerine de, Onur'un büyük bir havayolu olduğunu, bu şirket hakkında çıkan yazılardan dolayı Türkiye'deki herhangi bir havayolunun nemalanmasını son derece yanlış bulduğunu vurguladı. 
     Doğaner, şunları kaydetti 
     ''Onur Havayolları'nın emniyetsiz uçtuğuna inanmıyorum. Havacılıkta dünyada kıyasıya bir rekabet var. Şu anda Türk uçakları üzerinde Avrupa meydanlarında bir denetleme söz konusu ama aynı denetleme Avrupa uçakları üzerinde Türkiye'de de söz konusu. Bugün Türkiye'de Antalya, İstanbul, İzmir'de yapılan denetimlerde çok büyük eksiklikleri bulunan ciddi büyük havayolları var. Bir havayolunu hedef alarak özel sektöre emniyetsiz demek haksızlık olur.'' 
     
     PETROL FİYATLARI 
     Havayolu şirketlerinin son günlerdeki en büyük probleminin yakıt olduğuna da değinen Doğaner, 1 Ocak'tan bugüne kadar yakıtta yüzde 43.3 oranında artış bulunduğunu, bu artışa karşın yapılacak tek şeyin bunu yolcuya yansıtmak olduğunu vurguladı. 
     Yakıt artışının bütün endüstrileri etkilediğini, önümüzdeki günlerde bunun etkilerinin daha ciddi görülmeye başlanacağını ifade eden Doğaner, şöyle devam etti 
     ''Bunu 7 milyon iç hatlarda yansıttık. Şu an 66 dolar civarında tutundu. Yakıt bu şartlarda kalırsa önümüzdeki günlerde 2-3 milyon liralık bir zam bana göre kaçınılmazdır ama bu havayollarının cebine giren bir para değil, yolcudan alıp petrol üreten ülkelere hediye ettiğimiz bir paradır. Bunu bütün havayolları ile oturup tüketiciye zarar vermeden önümüzdeki günlerde yansıtmayı planlıyoruz.'' Türkiye'deki pilot açığına ilişkin bir soru üzerine de, Doğaner, Türkiye'de uçuş okullarına değil, uçuş akademilerine ihtiyaç bulunduğunu kaydetti. 
     
</TEXT>
</DOC>
