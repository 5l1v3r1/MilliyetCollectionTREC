<DOC>
<DOCNO> 356258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy13.html </URL>
<DATE> 2005/06/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ağar'dan Demirel operasyonu yorumu TMSF kamuoyunu tatmin etmeli 
</HEADLINE>
<TEXT>

     DYP Genel Başkanı Mehmet Ağar, 9. 
     Cumhurbaşkanı Süleyman Demirel’in "hak gaspı" olarak nitelediği Şevket Demirel’in şirketlerine yönelik operasyon konusunda TMSF’ye "kamuoyunu tatmin etme" çağrısında bulundu. 
     Ağar, Mola Oteli’nde partisince düzenlenen "Kadın Politikaları Arama Konferansı"na gelişinde gazetecilerin sorularını yanıtladı. 
     "Şevket Demirel’in şirketlerine el konulması ile ilgili olarak bu bir hak gaspı mı 9. Cumhurbaşkanı Süleyman Demirel’in söylediği gibi" sorusuna Ağar, "Türkiye’de hukuk egemen olduğu vakit bunların hepsinin sonuçları görülecektir. Önemli olan hukukun egemen olması" yanıtını verdi. 
     Ağar "5 yıl sonra böyle bir şey yapılması doğru mu" sorusuna ise "Bunun makul nedenlerini yapan kurum açıklamak durumundadır. Kamuoyunu tatmin etmek durumundadır. Niçin yaptığını açıklamak zorundadır" dedi. 
     Ağar, Flash TV’ye molotof kokteyli atılmasına da tepki gösterdi. Saldırıyı kınadıklarını belirten Ağar, "Özgür sesleri kısmaya bombaların gücü yetmez. Türkiye’de özgür medya olmazsa demokrasi olmaz. Bunlar demokrasi düşmanlığıdır doğrudan doğruya medyanın ötesinde" dedi. 
     
     KADINSIZ DEMOKRASİ OLMAZ 
     Ağar, Kadın Politikaları Arama Konferansı’nda yaptığı konuşmada ise kadın sorunlarının yüzeysel değil, derinlemesine görülerek politika oluşturulması gerektiğini vurguladı. 
     Kadınların içinde olmadığı bir harekette değişimi sağlamanın mümkün olmadığını belirterek, birçok ülkede gerçekleşen değişimlerde kadınların önemli roller üstlendiğine dikkat çekti. 
     Ağar, kadın platrformunun TCK’nın değişikliği sırasında başarılı çalışmalar yaptığını belirtirken, kadınlarla birlikte demokrasi için güçlü adımlar atılması gerektiğini vurguladı. 
     "Meseleyi ’kadınlar baş tacımızdır’ gibi beylik lafların dışına çıkarmalıyız" diyen Ağar, toplumun gelişimi için itici güç olan kadını yok saymanın mümkün olmadığını ifade etti. 
     Ağar, siyasetteki kadın hareketlerinin sivil toplumdaki kadın hareketlerinin gerisinde kaldığına işaret ederken, ""Kadınsız bir demokrasi olmayacağı anlayışını kafalarımıza yerleştirmeliyiz" dedi. 
     
     YOKSULLUĞA KARŞI "BEYAZ BANT" KAMPANYASI 
     DYP Genel Başkan Yardımcısı Selma Acuner de Türkiye’de kadına yönelik bir devlet politikası olmadığını, söz konusu toplantı ile ileriye dönük bunu amaçladıklarını bildirdi. 
     Acuner, "beyaz bant"la yoksullukla mücadele kampanyası başlatacaklarını sözlerine ekledi. Acuner, ekonominin geliştirilerek yoksulluğun çözülemeyeceğini belirtirken "Ekonomik, sosyal ve kültürel yoksulluk bir bütündür" dedi. 
     
</TEXT>
</DOC>
