<DOC>
<DOCNO> 391839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/ekonomi/eko03.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AXA Siyasi tavır değil, yükümlülüğümüz vardı 
</HEADLINE>
<TEXT>


Ermenilere sigorta ödenmesi konusunda Türk ortak Oyak'ın rahatsızlığını bildirdiği AXA, 'Biz poliçeleriyle ilgili yükümlülüğü yerine getiriyoruz' dedi 


Fransız sigorta şirketi AXA, California'daki Ermenilerin açtığı toplu davada varılan uzlaşma ile konumuna açıklık getirdi. Ordu Yardımlaşma Kurumu'yla OYAK 1999'da AXA Oyak'ı kuran şirket yazılı açıklama yaptı. 
California'daki Ermenilerin açtığı toplu davada mahkemenin her iki tarafa uzlaşma yolu bulmasını emrettiği belirtilen açıklamada şöyle denildi 
"Bu nedenle bir uzlaşma yolunun bulunması zorunluydu ve bu yol bulunmuştur. AXA kayıtlarında ödenmemiş poliçeler bulunmaktadır. Dolayısıyla, bu dava ödenmemiş sigorta sözleşmelerimiz çerçevesinde yükümlülüklerimizin yerine getirilmesiyle ilgilidir." Açıklamada, AXA'nın, aralarında L'Union'un da olduğu üç Fransız sigorta şirketinin birleşmesiyle kurulan UAP ile birleştiği kaydedildi ve şöyle denildi "1915'te meydana gelen olaylar ve poliçe hamillerinden birçoğunun ölmüş olması sonucunda L'Union'un elinde ödemesi yapılmamış bir dizi sigorta poliçesi kalmıştı." Anlaşmanın, AXA'nın bu ödenmemiş sigorta poliçeleri için tazminat olarak 17 milyon dolar ödeyeceği anlamına geldiği kaydedildi. 
Açıklamada, "Bir özel sektör şirketi olarak AXA, 1915'te Türkiye'de meydana gelmiş olan olayların niteliğine ilişkin herhangi bir görüş ya da fikir beyan etmemiştir ve etmemektedir. AXA'nın bakış açısından bu dava ödenmemiş sigorta poliçeleriyle ilgili yükümlülüklerimizin yerine getirilmesinden ibarettir" denildi. 

Oyak tepki göstermişti 
10 gün önce Oyak, bu ödemeler konusunda gerekli girişimin yapıldığını açıklamıştı. Oyak'tan yapılan açıklamada, "Halkımızın hissiyatını yansıtan her türlü girişim, Axa Fransa nezdinde en üst düzeylerde ve kararlılıkla yürütülmektedir" denilmişti. 


</TEXT>
</DOC>
