<DOC>
<DOCNO> 357175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/axgun01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rövanş almak istiyorlar' 
</HEADLINE>
<TEXT>


Milletvekilleri, il müftüleri ve öğrencilere dağıtılan "Misyonerlik" adlı kitapta, misyonerlerin belki tarih boyu en zayıf anını yakaladıkları Müslümanları alt etmeye çalıştıkları öne sürülüyor 

Önder Yılmaz - Ankara 

Diyanet'in 'Misyonerlik' adlı kitabında, misyonerlerin Haçlı Seferleri'nin rövanşını almaya çalıştığı savunuluyor. 
Prof. Dr. Şinasi Gündüz'e hazırlatılan, milletvekilleriyle il müftüleri ve başarılı öğrencilere de dağıtılan kitapta şu ifadeler yer alıyor 

'Zihniyet aynı' 
Haçlı Zihniyeti Özür beyan etmelerine rağmen, Haçlı zihniyetinin terk edildiğini söylemek mümkün değildir. Rövanş alıyorlar Haçlı seferleriyle ortaçağda İslama karşı yürütülen operasyonlar da Hıristiyanlar açısından başarısızlıkla sonuçlanmıştır. İşte Müslümanlara yönelik Hıristiyan misyonerliği, sanki bu tarihsel yenilgilerin rövanşını almaya çalışmakta, elde ettikleri siyasal, ekonomik, kültürel ve askeri gücü arkalarına alarak, belki tarih boyu en zayıf anını yakaladıkları Müslümanları alt etmeye çalışmaktadır. Masum faaliyet değil Misyonerlik, siyasal tutum ve bağlantıları dikkate alındığında, din ve inanç özgürlüğü bağlamında inancın masum şekilde beyan edilmesi çerçevesinin dışına çıkmaktadır. 11 Eylül dönüm noktası Faaliyetlerine siyasal destek, başta ABD olmak üzere Hıristiyan Batılı ülkelerce sağlanmaktadır. Demokrasi getirmek sloganıyla her yerde askeri hegemonyasını kuran Batılı uluslar, himayeleri altında Ortadoğu'ya akın eden binlerce misyoner için koruyucu kalkan olmuşlardır. 11 Eylül olayları genel anlamda misyonerlik faaliyetleri için bir dönüm noktası olmuştur. Felaketler altın fırsat Savaşlar, iç savaşlar, istilalar, siyasal kaos ortamı, göçler, sürgünler, ekonomik ve siyasal ilticalar, kıtlıklar, deprem, sel ve benzeri felaketler misyonerler için çok elverişli faaliyet ortamı oluşturmaktadır. NGO'lardan besleniyorlar Misyoner teşkilatları, Hıristiyan siyasal güçlerden, NGO'lar sivil toplum kuruluşları ve cemaatlerinden sağladıkları maddi destekle finansal yönden oldukça güçlü konumdadır. 

MİT uyardı 

MİT ve Dışişleri Bakanlığı, Güneydoğu'ya giden Almanya Evangelist Landeskirche Kilisesi ile resmi görüşme yapılmaması konusunda, TBMM İnsan Hakları Komisyonu ve valileri yazıyla uyardı. Yazıda, Evangelistlerin PKK'yı desteklediği ve Ermeni soykırımı iddialarının kabul edilmemesi halinde Türkiye'nin AB'ye alınmaması yönünde faaliyet yürüttüğü vurgulandı. 


</TEXT>
</DOC>
