<DOC>
<DOCNO> 392282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/gun06.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban baskısına yargı 'dur' dedi 
</HEADLINE>
<TEXT>


Danıştay, kızlarını okula türbanla gönderen öğretmene verilen cezayı yerinde buldu 

GÖKÇER TAHİNCİOĞLU Ankara 

Danıştay, çalıştığı imam hatip lisesinde İHL okuyan kızlarını okula türbanla gönderen, diğer öğrencileri de türban takmaya teşvik eden öğretmenin bir başka okula atanmasına yönelik kararı haklı buldu. Kararda, öğretmenlerin, Türk milli eğitiminin amaçları ve temel ilkelerine uygun olarak görev yapmakla yükümlü olduğunu belirtti. 
Bursa'da İHL'de görev yapan bir öğretmen, aynı okulun kız bölümünde okuyan 3 kızını, okula türbanla gitmeye teşvik etti. Öğretmen 8, 10 ve 11. sınıflardaki kızlarını türbanla okula almayan okul müdürü ve il milli eğitim müdürlüğü yetkilileriyle de tartıştı. 
Öğretmene ihtar ve bir yıl kademe ilerlemesi cezaları verildi. Bursa'nın uzak bir ilçesindeki ilköğretim okuluna atanan öğretmen, işleme karşı Bursa İdare Mahkemesi'nde dava açtı. 2. İdare Mahkemesi, çocukları Bursa'da okuyan öğretmenin şehir merkezine uzak okula atanmasının "aile birliğini" engelleyeceği, bu ilçede İHL bulunmadığı için çocuklarının eğitim - öğrenim hayatlarının tehlikeye gireceği gerekçesiyle cezayı iptal etti. 

Karar bozuldu 
Davanın milli eğitim müdürlüğünce temyiz edilmesi üzerine dosya Danıştay 2. Dairesi'ne geldi. Daire, yerel mahkemenin kararını bozarak "sürgün" cezasını haklı buldu. Kararda "davacının görev yaptığı okulda kız öğrencileri kılık - kıyafet yönetmeliğine aykırı şekilde derse girmeye teşvik ettiği sabit olup, okulda huzur ortamının bozulmaması amacıyla başka okula atanmasında hukuka aykırılık yoktur" denildi. 



</TEXT>
</DOC>
