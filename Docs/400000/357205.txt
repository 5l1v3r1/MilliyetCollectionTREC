<DOC>
<DOCNO> 357205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/siy02.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bakanın çocuklarının tercihi de ABD 
</HEADLINE>
<TEXT>


BAHAR ATAKAN Ankara 


Yükseköğretim Kurulu Başkanı Prof. Dr. Erdoğan Teziç'in "Hepimizin çocuklarının ABD'de okuma şansı yok" sözlerinin ardından, Başbakan Recep Tayyip Erdoğan'ın çocuklarının yanı sıra Bakanlar Kurulu'nun 4 üyesinin çocuklarının da yurtdışında öğrenim gördüğü ortaya çıktı. 4 bakanın, çocuklarının eğitimi için ABD'yi tercih ettikleri görüldü. 

Çelik'in oğlu da ABD'de 
Milliyet'in edindiği bilgiye göre kabine üyelerinden çocuklarını yurtdışında okutan isimler şöyle 
Milli Eğitim Bakanı Hüseyin Çelik'in oğlu Ekrem Çelik, eğitimini ABD'de sürdürüyor. Kültür ve Turizm Bakanı Atilla Koç'un oğlu Ali Taha ve kızı Zehra Zümrüt, Bilkent Üniversitesi'nden mezun oldu. İki kardeş ABD'nin Dallas Üniversitesi'nde burslu doktora yapıyor. Çalışma ve Sosyal Güvenlik Bakanı Murat Başesgioğlu'nun oğlu Hakan, üniversite eğitimini ABD'de tamamladı. 

Fatma Unakıtan da ABD'den 
Maliye Bakanı Kemal Unakıtan'ın kızı Fatma, ABD'nin Ohio City Üniversitesi'nden mezun oldu. 
Başbakan Erdoğan'ın büyük kızı Esra Erdoğan'ın ABD'nin California eyaletindeki Berkeley Üniversitesi'nde öğrenim gördüğü daha önce de yaşananan tartışmalarla kamuoyuna yansımıştı. 
4 yıllık lisansını tamamlayan Esra Erdoğan, yüksek lisansa devam ediyor. Erdoğan'ın küçük kızı Sümeyye Erdoğan da öğrenimini Indiana Üniversitesi'nde sürdürüyor. 


</TEXT>
</DOC>
