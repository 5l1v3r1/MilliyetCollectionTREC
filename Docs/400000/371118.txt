<DOC>
<DOCNO> 371118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun08.html </URL>
<DATE> 2005/08/19/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Brüksel'de iki kadın rehine kurtarıldı 
</HEADLINE>
<TEXT>

     Brüksel’in merkezinde geçen çarşamba akşamından beri devam eden rehin alma eylemi, polisin düzenlediği operasyonla son buldu. 
     Savcılık, iki kadını rehin tutan kişinin yakalandığını, rehinelerin kurtarıldığını ve olayda yaralanan olmadığını açıkladı. 
     Operasyonda şiddet kullanılmadığı, sorunun diyalog yoluyla çözüldüğü kaydedildi. 
     Brüksel Savcılığı’nın açıklamalarına göre, Arlon hapishanesinde tutuklu olan ve cezaevinden birkaç günlüğüne izinli olarak çıktığı belirtilen Farid Bamuhammed 37 , çarşamba akşamı, ayrıldığı eşinden olan çocuklarının bulunduğu eve baskın düzenledi. Bamuhammed, 2 ve 9 yaşlarındaki iki çocuğuyla çocuklara bakan 47 ve 24 yaşlarındaki iki kadını rehine aldı. 
     Polisin ilk müdahalesi sırasında silahını ateşleyerek bir kadın polisin hafif yaralanmasına neden olan Bamuhammed, pazarlıklar sonunda iki çocuğu, sigara ve içki karşılığında serbest bıraktı. 
     Üzerinde iki tabanca ve bir el bombası bulunduğu belirtilen, "Deli Farid" takma adıyla tanınan şahsın, çocuklarının velayetini kaybettiğini öğrendiği ve bu nedenle eyleme geçtiği ifade ediliyor. 
     Savcılık, Bamuhammed’in 1997 yılında cinayet suçuyla 13 yıl hapis cezasına çarptırıldığını, iki yıl sonra serbest bırakıldığını, 2002’de ise bir soyguna katılan Bamuhammed’in 5 yıl hapis cezası aldığını bildirdi. 
     Bamuhammed, 33 saat süren eylemin ardından tutuklanarak sorgulanmak üzere savcılığa sevk edildi. 

     
</TEXT>
</DOC>
