<DOC>
<DOCNO> 381069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/spo01.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Senin için hocam' 
</HEADLINE>
<TEXT>


Beşiktaşlı futbolcular, Ankaraspor ve Malmö maçlarında kendilerinden galibiyet isteyen Teknik Direktör Rıza Çalımbay'a söz verdi, "Önce takımımız, sonra da senin için kazanacağız" dediler 

SÜLEYMAN HATISARU 


Beşiktaşlı futbolcular, teknik heyet ve yönetim, önlerindeki iki maçtan galibiyetle ayrılmak için kenetlendi. 
Başkan Yıldırım Demirören, önceki akşam Futbol Şube Sorumlusu Kıvanç Oktay, Teknik Direktör Rıza Çalımbay ve Antrenör Gökhan Keskin ile bir araya geldi. Del Mare Restaurant'ta görüşen Siyah - Beyazlılar, gece geç saatlere kadar son gelişmeler konusunda görüş belirtti. 
Çalımbay, bu toplantı öncesinde futbolcularıyla da bir toplantı yaptı. Ankaraspor ve Malmö maçlarının önemine değinen Çalımbay'ın, "Biliyorum, son günlerde yaşadıklarımız sizi çok etkiledi. Ama herkese bir cevap vermek için bu maçları kazanmak zorundayız. Hepimiz gerçek Beşiktaşlı olduğumuzu göstermek için her şeyimizi sahaya koymalıyız. Bu maçlar hepimiz için çok önemli. size güveniyorum" dediği öğrenildi. 
Futbolda dünün bulunmadığını da ifade eden Rıza hoca konuşmasına şöyle devam etti 
"Hatalarımızı hep birlikte gördük. Artık önümüze bakacağız. Şimdi krizden çıkmak günü. Rakibimiz tehlikeli bir ekip. Kupadan da elendiler. Tüm ağırlıklarını bu maça verecekler. Artık bu maçta basit gol yeme hastalığından kurtulmamız şart. Malmö ile daha sonra oynanacak bir rövanş maçı var. Ama Ankara'dan üç puanla dönemezsek sadece ligde bir maç değil, çok şey kaybetmiş oluruz. Bu maçları kazanmamız ve kara bulutları dağıtmamamız lazım. Bunun aksini kimse aklından bile geçirmesin" dedi. 
Hocalarının söylediklerini büyük dikkatle dinleyen Siyah - Beyazlı futbolcular da Çalımbay'a zafer sözü vererek, "Hocam bu maçları önce takımız, sonra da sizin için kazanacağız" cevabını verdi. 

Sevgi idmanı 

Kartal, sabah yapılması gereken antrenmanı kamp nedeniyle akşam saatine çekti. Oyuncuların 10.30'daki idmana gelip, dağılacağını, kamp için daha sonra yeniden 20.00'de Ümraniye'ye dönmelerinin zor olacağını düşünen teknik heyet, dünkü antrenmanı 18.00'e aldı. Çalışmanın kondisyon bölümü oldukça ilginç geçti. Futbolcular karşılıklı koşuların ardından buluşma noktasında önce kucaklaştı, sonra da öpüşerek yeniden yerlerine döndü. İdmana Romanya'da bulunan Pancu ve Almanya'da tedavi olan Volkan katılmazken, sakat Mustafa Doğan, Youla ve Ali Güneş takımdan ayrı çalıştı. 

Ailton'a partner aranıyor 

Youla'nın sakatlığı nedeniyle Ankaraspor karşısında oynayamayacak olması, Teknik Direktör Rıza Çalımbay'ı arayışa soktu. 
Gineli oyuncunun yokluğunda Ailton'un partnerinin kim olacağı konusunda karar veremeyen Çalımbay'ın bu bölgede İbrahim Akın ve Veysel'in yanı sıra Tümer'i de düşündüğü öğrenildi. Bu rekabette İbrahim'in ve Veysel'in bir adım önde bulunduğu ifade edildi. 
Rıza Çalımbay, dünkü antrenman sonrası 18 kişilik Başkent kafilesini açıklarken, sakatlığı bulunan Mustafa Doğan, Youla, Ali Güneş'in yanı sıra Ramazan, Çağdaş ve forvetteki eksikliğe rağmen Ahmet Dursun'u kadroya almadı. 
Siyah - Beyazlılar, Ankaraspor karşılaşması için bu sabah saat 11.00 uçağıyla Başkent'e gidecek. 

Cevabı sahada 

Sakatlığı nedeniyle bir süredir takımdan ayrı kalan Sergen Yalçın, hakkındaki söylentilere en iyi cevabı sahada vereceğini söyledi. Ankaraspor karşısında oynayabilecek durumda olduğunu vurgulayan tecrübeli futbolcu, "Ağrılarım tamamen geçti. Hocam görev verirse elimden geleni sahaya yansıtırım. Bunun için sabırsızlanıyorum" diye konuştu. 

'Ferguson'a benziyor' 

Kartal'ın yıldız ismi Kleberson, alınan başarısız sonuçlarda Teknik Direktör Rıza Çalımbay'ı savundu, "Bu konuda eleştirilecek belki en son kişidir" ifadesini kullandı. Çalımbay'ı, Manchester United'taki eski hocası Alex Farguson'a benzeten Sambacı, "En benzer özelliği, takımı motive etmedeki başarıları. İkisi de maç öncesi aynı motivasyonu verebiliyorlar" dedi. 

Baba Pancu 

Daniel Pancu dün ilk kez baba olmanın mutluluğunu yaşadı. Rumen yıldızın nişanlısı Mihaela'nın Bükreş'te dün sabah sağlıklı bir erkek çocuk dünyaya getirdiği ifade edildi. Genç çiftin, 4 kilo ağırlığında dünyaya gelen çocuklarına David adını koyacağı öğrenildi. 


</TEXT>
</DOC>
