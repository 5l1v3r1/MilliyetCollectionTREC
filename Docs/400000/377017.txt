<DOC>
<DOCNO> 377017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun37.html </URL>
<DATE> 2005/09/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kıbrıs Rum Kesimi İngiltere'yi Türkiye yanlısı davranmakla suçladı... 
</HEADLINE>
<TEXT>

     Kıbrıs Rum kesimi, Avrupa Birliği AB dönem başkanı İngiltere’yi, Türkiye’nin, AB’ye üyelik müzakereleri öncesinde Kıbrıs Rum kesimini tanımayı reddetmesini görmezden gelmekle suçladı. 
     Kıbrıs Rum kesimindeki iktidar ortaklarından, Rum yönetimi lideri Tasos Papadopulos’un başkanı olduğu Demokratik Parti DİKO Başkan Yardımcısı Nikos Kleantus, düzenlediği basın toplantısında, "dönem başkanı İngiltere’nin davranışının kışkırtıcı ve açıkça Avrupa karşıtı olduğunu" iddia etti. 
     Kleantus, "İngiltere, Avrupa’nın yasallığını ve AB ilkelerini savunmada AB’nin dönem başkanı bir ülke olarak davranmak yerine, yükümlülüklerini ve taahhütlerini tam olarak yerine getirmekten kaçınan Türkiye’yi rahatlatmak için çabalıyor gibi görünüyor" dedi. 
     
</TEXT>
</DOC>
