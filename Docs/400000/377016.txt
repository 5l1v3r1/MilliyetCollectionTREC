<DOC>
<DOCNO> 377016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun36.html </URL>
<DATE> 2005/09/09/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Talabani, ABD'ye güçlerini erken çekmemesi çağrısında bulundu... 
</HEADLINE>
<TEXT>

     Irak Devlet Başkanı Celal Talabani, ABD’ye Irak’taki güçlerini erken çekmemesi çağrısında bulundu. 
     Talabani, Washington’da bir otelde yaptığı konuşmada, Amerikan güçlerinin gelecek iki yılda yavaş yavaş azaltılması gerektiğini belirterek, "Biz ve siz, Irak’ı terörizmin şeytani güçleri ve dinci fanatizme terk edemezsiniz. İki yıl içinde Amerikan güçlerine ihtiyaç kalmayacak" dedi. 
     ABD’nin yaptığı fedakarlığa saygı gösterdiklerini söylediklerini belirten Talabani, şunları kaydetti 
     "Amerikan askerlerinin ve çokuluslu güçlerin yakın gelecekte çekilmesi Irak’ta teröristlerin zaferine yol açabilir ve bölge için ciddi tehditler yaratabilir. Amerikan güçlerine sadece terörizmle mücadelede ihtiyacımız olmayacak, onlara komşularımıza gözdağı vermek ve içişlerimize müdahale etmesini önlemek için ihtiyacımız var." Suriye’nin müdahalesinden, teröristlerin Irak’a sızmasından şikayet eden ve "istisnasız" bütün Arap medyasını terörizmi desteklemekle suçlayan Talabani, Irak’ta terörizme karşı savaşın kaybedilmesi halinde Ortadoğu’da büyük karışıklıklar olacağını söyledi. 
     Talabani, ABD ziyareti sırasında ABD Başkanı George Bush ile görüşecek. 
     
</TEXT>
</DOC>
