<DOC>
<DOCNO> 385670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo01.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gruptan çıkamazlarsa...' 
</HEADLINE>
<TEXT>


Vicente del Bosque ile Juanfran, Beşiktaş'ın bir üst tura geçeceğine inanıyor. İspanyol futbolcu, "Bu gruptan çıkamıyorlarsa, o zaman Avrupa için yatırım yapmasınlar" dedi 

MEHMET ÇİFTÇİ 


Beşiktaş'ın eski Teknik Direktörü Vicente del Bosque ile Hollanda'nın Ajax takımına kiralanan Juanfran, siyah - beyazlıların UEFA Kupası'nda bir üst tura çıkacağına kesin gözüyle bakıyor. 
Kartal'ın grubunun favorileri ekipleri arasında olduğunu vurgulayan Bosque,"Beşiktaş'ın tek dezavantajı, deplasmanda iyi futbol oynamaması. Beşiktaş eğer bir gün deplasmanda iyi futbol oynamayı öğrenirse, inanın ki Avrupa'da 1 numara olur. Ancak Türk futbolcuları bir türlü deplasman fobilerini üzerinden atamıyor. Bana göre Beşiktaş içeride oynayacağı 2 maçı almaya baksın, çünkü deplasmanda galip geleceğine inanmıyorum" dedi. Del Bosque bu gruptan çıkacak 3 takımın Sevilla, Bolton ve Beşiktaş olması gerektiği yorumunu yaptı. 
Juanfran ise takımın bu sezon da Rıza Çalımbay ile devam etmesinin büyük avantaj olduğunu vurgulayarak, "Beşiktaş geçen sezondan çok daha güçlü. Zaten UEFA Kupası'nda da kolay bir gruba düştüler. Bu takım bu gruptan çıkamıyorsa o zaman Avrupa maçları için yatırım yapmasın, çünkü bu grupta en güçlü takım Sevilla ve Beşiktaş'tır. Beşiktaş rahatlıkla bu grupta her takımı yener" diye konuştu. 

Anlaştık hocam 

CENGİZ MALGIR 

Beşiktaş Teknik Direktörü Rıza Çalımbay, Sergen'in Bolton maçına yetişmesi için seferberlik ilan etti. Kulüp doktoru Yalçın Yavuzer, sağ arka adalesindeki sakatlık nedeniyle tedavi edilen futbolcunun, hafta sonu oynanacak Kayserispor karşılaşmasında görev almayacağını açıkladı. Çalımbay, idman öncesinde Sergen Yalçın ile de görüşerek, durumu hakkında bilgi sahibi oldu. Çalışmayı düz koşu yaparak sürdüren futbolcudan kendine dikkat etmesini isteyen Rıza hoca, Sergen'den bunun garantisini aldı. 

Kartal'dan iş başı 

CENGİZ MALGIR 

Siyah - beyazlılar, Kasımpaşa maçının ardından bir gün izin yaptı, Kayserispor karşılaşmasının hazırlıklarına dün öğlen yaptığı idmanla başladı. Günü tek antrenmanla sürdüren Beşiktaş, kondisyon ve tek pas çalışmasının ardından çift kale maç yaptı. Antrenmana, milli oyuncular dışında, izinli olan Kleberson, sakatlığı süren Güven ve üst solunum yolu enfeksiyonuna yakalanan Veysel katılmadı. 
Bu arada saçlarını tamamen kestiren Koray'ın yeni imajı da, arkadaşları arasında espri konusu oldu. 

Hakem Bossen 

Kartal'ın UEFA Kupası H Grubu'nda yapacağı ilk maç olan Bolton Wanderers karşılaşmasının hakemi belli oldu. 20 Ekim Perşembe günü BJK İnönü Stadı'nda oynanacak mücadeleyi, Hollanda Futbol Federasyonu'ndan Ruud Bossen yönetecek. Bossen'in yardımcılıklarını da Richard Slot ve Nicky Siebert yapacak. Hollandalı hakem, UEFA Kupası'nda Fenerbahçe'nin deplasmanda AIK Solna ile 3-3 berabere kaldığı maçı da yönetmişti. Bossen, Ümit Milli Takımımız'ın Portekiz'i 2-1 devirdiği karşılaşmanın da hakemliğini yaptı. 


</TEXT>
</DOC>
