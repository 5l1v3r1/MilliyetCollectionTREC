<DOC>
<DOCNO> 356101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo06.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'nın yüz karası 
</HEADLINE>
<TEXT>


TMSF, Cem Uzan'ın devlete borçları nedeniyle el konulan İstanbulspor üzerinde ciddi bir para aklama mekanizması kurulduğunu tespit etti. Transferdeki gariplikler nedeniyle de suç duyurusunda bulunuldu 

TÜRKER KARAPINAR 


Cem Uzan'ın devlete olan borçları nedeniyle İstanbulspor'a el koyan Tasarruf Mevduatı Sigorta Fonu TMSF , denetimler sonucunda kulüpte ciddi bir şekilde para aklama mekanizması kurulduğunu belirledi. İstanbulspor'un avukatlarından Yasin Karaca, denetimlerle ilgili raporlar uyarınca ilgililer hakkında suç duyurusunda bulunduklarını açıkladı. 
Karaca, raporlar doğrultusunda Bakırköy Cumhuriyet Başsavcılığı'na suç duyurusunda bulunduklarını, Adnan Sezgin'in başkan olduğu dönemde Cem Uzan'ın korumalarını gönderip, İstanbulspor'a el koydurmak istemesiyle ilgili olarak da dava açıldığını söyledi. Avukat Yasin Karaca, denetimlerde futbolculardan Fenerbahçe'ye giden Mehmet Yozgatlı ve Petkov'un satışında anormallikler tespit ettiklerini belirterek, "Bu futbolcuların sanki bonservisi elindeymiş gibi transfer yapılmış. Suç duyurusunda bulunduk" dedi. 
Karaca, Ankara 22. Asliye Hukuk Mahkemesi'nde, İstanbulspor yöneticisi Yusuf Adıgüzel'in küme düşmeleri nedeniyle liglerin iptali istemiyle açtığı davaya da davacı vekili olarak katıldı. Dava dilekçesinde, "Davalı TFF, yargı kararına uyarak hukuka uygun bir yaklaşım ortaya koymak yerine, yargı kararını işlevsiz kılacak şekilde yeni bir kanun çıkarttırıp, kendini aklamanın peşine düşmüştür" ifadesi yer aldı. 


</TEXT>
</DOC>
