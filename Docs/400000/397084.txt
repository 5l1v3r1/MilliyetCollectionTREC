<DOC>
<DOCNO> 397084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo29.html </URL>
<DATE> 2005/11/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beşiktaş, 11 puan öndeyken şampiyonluğu nasıl kaybetti... 
</HEADLINE>
<TEXT>

     Beşiktaş'ın eski menajeri Sinan Engin, 2003-2004 sezonunda ilk yarıyı 11 puan öndeyken, Fenerbahçe'ye neden kaybettiklerini anlatırken, 'Beşiktaş'a operasyon yapılmadı, biz kendi içimizde birlik olamadık ve rakiplerimize aynı şekilde cevap veremedik'' dedi. 
     Habertürk Televizyonu'nda canlı yayınlanan bir programda iki sezon önceki şampiyonluğun nasıl kaçırıldığını anlatan Engin, söz konusu sezonun ilk yarısında bazı maçları kritik anlarda kazandıklarını ve çok güçlü bir takım oluşturamadıklarını söyledi. 
     Engin, şöyle devam etti 
     ''Ben devre arasında başkan Serdar Bilgili'ye 'Başkanım takımımız güçlü değil, iyi bir golcü transferi yapmamız lazım. Yoksa şampiyon olamayacağız' demiştim. Ancak bu sırada ben devre dışı bırakıldım ve haberim olmadan Adrian Ilie getirildi. Mircea Lucescu'ya güvendiler. Biz Ilie'yi getirirken Fenerbahçe Nobre'yi aldı ve bu futbolcu bir yarıda 12 gol attı. Aslında Hasselbaink'i transfer etmeyi önermiştim. Takım devre arasında da iyi çalışmadı. Biz ikinci yarı hazırlıklarına ocak ayının 7'sinde başlamıştık.'' Bu dönemde olayların kendisinin haberi olmadan geliştiğini ve her şeyden daha sonra haberinin olduğunu anlatan Engin, bu nedenle istifa ettiğini ve rica üzerine görevine devam ettiğini söyledi. 
     Eski menajer Engin, başkan Bilgili'nin 100. yılda muhteşem bir başkanlık yaptığını, ancak 101. yılda aslında başkanlığı bir anlamda bıraktığını vurgulayarak, şunları söyledi 
     ''Biz 100. yılımızda yönetim ile birlikte çok iyi bir ekiptik. Daha sonra parçalandık. Başarıyı hazmedemedik. Herkes ön plana çıkmaya çalıştı. Rakiplerimizin oynadığı kurallara göre oynayamadık. Hakem Cem Papila, Samsunspor maçında bize kıydı. Ondan sonra da hakem hataları devam etti. Ancak geniş çaplı bir operasyon söz konusu değil. Bu Türkiye liginde hakem yardımı olmadan şampiyon olunuyor mu . Cem Papila oraya katliama gelmişti ve yaptı da. Ama biz rakiplerimizle uğraşamadık. Çünkü içimizde kavgalar başladı. Bu kavgalardan vakit bulamadık. Sen güçlüysen hakem de senin yanında olur. Sen düşersen hakem de vurur. Beşiktaş kendi içinde kendine operasyon yaptı.'' 
     
     NEDEN GÖREV ALMADI 
     UEFA Kupası'nda oynanan Malmö maçı öncesinde bir ara yeniden Beşiktaş'a dönmesi gündeme gelen Engin, bunun gerçekleşmemesinin nedenini de açıkladı. 
     Engin, görev almak üzereyken bazı olayların gerçekleştiğini ifade ederek, üstü kapalı olarak Divan Kurulu Başkanı Şeref Nasır'ın görev almasına engel olduğunu açıkladı. Sinan Engin, Nasır'ın ''Mahkemede davası devam eden bir kişinin Beşiktaş'ta görev alması doğru değil'' dediğini kaydederken, ''Ben suçsuzum. Hiçbir şekilde kimseye pasaport çıkarmış değilim. Avukat Ali Rıza Dizdar haricinde kimse bana sahip çıkmadı'' dedi. 
     Divan Kurulu'nun 2 sezon önceki şampiyonluğun kaçışı ile yönetim kurulu ile birlikte komisyon kuracağının belirtilmesi üzerine Sinan Engin, ''Ben bildiklerimi burada açıklıyorum. Kimseye ifade vermem. Bana sahip çıkmayanlar o zaman ''Niye bana derdin nedir ' diye sormadı'' diye konuştu. 
     
</TEXT>
</DOC>
