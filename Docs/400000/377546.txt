<DOC>
<DOCNO> 377546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo07.html </URL>
<DATE> 2005/09/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tek bayanlarda şampiyonluğu Belçikalı Kim Clijsters kazandı... 
</HEADLINE>
<TEXT>

     Sezonun 4. ve son ''Grand Slam'' mücadelesi olan 125. ABD Açık Tenis Turnuvası'nda, tek bayanlarda şampiyonluğu Belçikalı raket Kim Clijsters kazandı. 
     New York kentindeki Ulusal Tenis Merkezi Kortları'nda düzenlenen 18.3 milyon ABD Doları yaklaşık 25 milyon YTL toplam ödüllü turnuvanın 13. gününde yapılan tek bayanlar final maçında, 2003 yılının finalisti olan 4 numaralı seribaşı Belçikalı Kim Clijsters ile 1995 yılı Avustralya ve 2000 yılı Fransa Açık Şampiyonu olan 12 numaralı seribaşı Fransız Mary Pierce karşı karşıya geldi. 
     Karşılaşmada 30 yaşındaki deneyimli rakibi önünde fazla zorlanmayan 22 yaşın Clijsters, 6-3 ve 6-1'lik setlerle, toplam 65 dakika süren maçtan 2-0'lık galibiyetle şampiyon olarak ayrıldı. 
     Böylece kariyerindeki 5. ''Grand Slam'' finalinde ilk kez şampiyonluğa ulaşan Clijsters, 28. tekler şampiyonluğunu elde ederken, 2.2 milyon ABD Doları yaklaşık 3 milyon YTL ödülün de sahibi oldu. 
     Clijsters, bu turnuvada 2003 yılı finalinde, yurttaşı Justine Henin Hardenne'e yenilerek ikincilikle yetinmişti. 
     Tek erkeklerde ise 6. kez bu turnuvada finale yükselen, 1994 ve 1999 yıllarının şampiyonu olan 7 numaralı seribaşı ABD'li Andre Agassi'nin finaldeki rakibi, dünya klasmanında ilk sırada yer alan geçen yıl bu turnuvanın, bu yıl da Wimbledon Turnuvası'nın şampiyonu olan İsviçreli Roger Federer oldu. 
     Federer, yarı final maçında, geçen yıl finalde yendiği 2001 yılının şampiyonu olan 3 numaralı seribaşı Avustralyalı Lleyton Hewitt'i 6-3, 7-6 7-0 , 4-6 ve 6-3'lük setlerle 3-1 yenerek, finale adını yazdırdı. İsviçreli raket, böylece bu yılki turnuvada ikinci kez bir rakibine set vermiş oldu. 
     Federer ile Agassi arasındaki tek erkekler final maçı, bu gece TSİ 23.30'da başlayacak. 
     
</TEXT>
</DOC>
