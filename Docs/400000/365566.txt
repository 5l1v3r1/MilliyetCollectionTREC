<DOC>
<DOCNO> 365566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun06.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversiteleri ele geçirmek istiyorlar' 
</HEADLINE>
<TEXT>


NESRİN COŞKUN İzmir DHA 

Üniversitelerarası Kurul ÜAK dün, ÜAK Başkanlığı'nın Dokuz Eylül Üniversitesi Rektörü Prof. Emin Alıcı'ya geçmesi nedeniyle İzmir'de toplandı. YÖK Başkanı Erdoğan Teziç'in başkanlık ettiği toplantıda, görevini Alıcı'ya teslim eden eski Mimar Sinan Güzel Sanatlar Üniversitesi Rektörü Prof. Dr. İsmet Vildan Alptekin, türbandan imam hatiplere, üniversitelere yönelik eleştirilere kadar çeşitli konularda sert bir konuşma yaptı. Türkiye'yi 12. yüzyıl Avrupa'sına benzeten Alptekin, "12. yüzyılda Avrupa'da önce papaz sonra meslek sahibi olunuyordu. Şimdi Türkiye'de öyle bir durum ortaya konuyor ki, imam hatip mezunu olmadan sanki üniversiteye girilmez " dedi. 

'Durum kaygı verici' 
Belli kesimlerin saldırılarının kaygı verici olduğunu belirten Prof. Dr. Alptekin, "Amaç üniversitelerin çağdaş, laik, Cumhuriyet ilkelerine bağlı yapılarını bozmak ve onları bir şekilde ele geçirmektir" ifadelerini kullandı. Başbakan Recep Tayyip Erdoğan'ın Türk üniversitelerinin dünyadaki 500 gelişmiş üniversitenin arasına girmediği eleştirisine de yanıt veren Alptekin, şöyle devam etti " Türkiye üniversiteleri bütün olanaksızlıklara ve engellemelere rağmen, üniversite öğretim elemanları açlık sınırında maaşlarla çalışmasına rağmen, bugün ortaya çıkan sonuç son derece takdire şayandır ve mucizedir." 


</TEXT>
</DOC>
