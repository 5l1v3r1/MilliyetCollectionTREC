<DOC>
<DOCNO> 371686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo18.html </URL>
<DATE> 2005/08/21/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Galatasaray - Malatyaspor karşılaşmasından notlar 
</HEADLINE>
<TEXT>

     Galatasaraylı taraftarlar, Malatyaspor maçı öncesinde futbolcularına sahip çıkarken, başkan Özhan Canaydın ve yönetim kurulunu istifaya davet edip, İspanya'da olduğu gibi beyaz mendil salladılar. 
     İki hafta önce Ali Sami Yen Stadı'nda Konyaspor ile oynanan ligin ilk maçında başkan Canaydın ve yönetim kurulunu protesto eden taraftarlar, ikinci hafta sonunda 6 puan toplayan tek ekip unvanına sahip olan takımlarını adeta bağırlarına bastılar. 
     Taraftarlar önce ekip halinde tribünlere davet ettikleri futbolcuları, daha sonra teker teker çağırıp yumruk şov yaptırdılar. 
     
     ''AŞKIMIZ BİLETE DEĞİL, RENKLERE'' 
     Sarı-kırmızılı futbolculara sevgi gösterilerinde bulunan taraftarlar, yönetime tepkilerini ise sert bir şekilde sürdürdüler. 
     Kapalı tribündeki taraftarlar, yöneticilerin Konyaspor maçından sonra yaptıkları açıklamalara cevap vererek, ''Aşkımız ne transfere, ne yönetimlere ne muhaliflerinedir. Aşkımız aslan armaya ve sarı-kırmızı renkleredir'' ve ''Biz de örnek yönetici istiyoruz'' pankartı açtılar. 
     Taraftarlar ayrıca, ''Ne transfere ne bilete, bizim aşkımız renklere'' diye tempo tuttular. 
     Maçın başlamasına az bir süre kala alkışlı protestoda bulunan tribünlerdeki taraftarlar ''Yönetim istifa'' diye bağırırken, İspanya'da olduğu gibi ''Beyaz mendil'' sallayarak bu taleplerini bir kez de bu yolla gösterdiler. 
     Taraftarlar kapalı tribünde boydan boya Metin Oktay'ın ''Bence, Galatasaraylılık din gibi mezhep gibi yerleşmiş köklü bir inançtır. Galatasaray işte bunun için tercih edilir ve Galatasaraylılığımla her zaman gurur duyarım'' sözü yazan dövizini açtılar. 
     
     BÜLENT'E TAM DESTEK 
     Sarı-kırmızılı taraftarlar, kulüp tarafından jübile yapması teklifinde bulunulan Bülent Korkmaz'a destek vermeyi sürdürdüler. 
     Kapalı tribüne, Bülent'in, altında ''İadei itibar'' yazan posteri asıldı. 
     Taraftarlar ayrıca bir süre Bülent Korkmaz diye tempo tutarken, açık tribüne ''Değerimizin değerini bilmediniz'' ''Üçsüz çok güç'', ''Seninleyiz kaptan'' yazılarının bulunduğu pankartları astılar. 
     Galatasaray'da Ankaragücü maçında sakatlanan Necati ile Almanya'daki tedavisinin ardından İstanbul'a dönen Ayhan karşılaşmayı, basın tribünün önündeki bölümde yan yana izledi. Galatasaray, PAF Ligi'nde oynanan karşılaşmada Malatyaspor'u 3-1 yendi. Florya Metin Oktay Tesisleri'nde oynanan karşılaşmayı kulüp başkanı Özhan Canaydın da izledi. Maçta sarı-kırmızılıların golleri, Mülayim, Volkan ve Mehmet Güven'den geldi. 
     
     ESKİ AÇIK TRİBÜN BİTMEK ÜZERE 
     Galatasaray'ın, yıkıp yenisini yaptığı eski açık tribün bitmek üzere. 
     Daha önce Malatyaspor maçına kadar biteceği açıklanan tribünde koltukların yerleştirildiği gözlenirken, tribünün 2 hafta sonra oynanacak Sivasspor maçına yetiştirilmeye çalışılacağı ifade edildi. 
     
     Takım kadroları 
     Turkcell Süper Ligi'ndeki Galatasaray-Malatyaspor maçının kadroları şöyle 
     Stat Ali Sami Yen Hakemler Zafer Önder İpek, Serkan Gençerler, Ayhan Akgöz Galatasaray Mondragon, Cihan, Song, Tomas, Orhan, Hasan Şaş, Saidou, Iliç, Altan, Ümit, Hakan Malatyaspor Fevzi, Ömer, Ramazan, Mustafa, Bilal, Mehmet Budak, Güngör, Taledo, Mert, Aytaç, Hakan Söyler 
     
</TEXT>
</DOC>
