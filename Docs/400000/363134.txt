<DOC>
<DOCNO> 363134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo35.html </URL>
<DATE> 2005/07/21/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Erkekler 10 bin metrede Muğdat Öztürk altın madalya kazandı... 
</HEADLINE>
<TEXT>

     18. Avrupa Gençler Atletizm Şampiyonası’nda, erkekler 10 bin metrede Muğdat Öztürk, birinci olarak altın madalya kazandı. 
     Litvanya’nın başkenti Kaunas’ta bugün başlayan şampiyonanın ilk gün akşam seansında, 18 atletin katılımıyla yapılan erkekler 10 bin metre finalinde yarışan Muğdat Öztürk, 30.10.60’lık derecesiyle birinciliğe ve altın madalyaya ulaştı. 
     Yarışın 9. kilometresinde öne geçen 18 yaşındaki Türk atlet, 2.46.00’da geçtiği son kilometre sonrası altın madalyanın sahibi oldu. 
     Öztürk’ü, 30.12.76 ile Belarus’tan Stepan Rogovtsev ve 30.24.18 ile de İspanyol Carlos Gazapo izledi. Finalde yarışan diğer Türk atleti Murat Ertaş ise 31.06.23’lik dereceyle 7. sırayı elde etti. 
     Öte yandan, şampiyonanın ilk gün akşam seansında piste çıkan son Türk atletleri Sevim Sinmez ve Çağdaş Aslan, bayanlar 3 adım atlama elemeleri sonrası finale çıkmayı başaramadılar. Sinmez, 3 hakkında da faul yaparak diskalifiye olurken, 1. ve 3. haklarında faul yapan Aslan ise 2. hakkında elde ettiği 12.25 metrelik derecesiyle elenmekten kurtulamadı. 
     Bayanlar 3 adım atlama seçmelerinde en iyi dereceyi, 13.89 metreyle Ukraynalı Tetyana Dyachenko gerçekleştirdi. Türk atletlerinin yer almayacağı final mücadelesi, yarın TSİ 17.50’da başlayacak. 
     4 gün sürecek şampiyonada yarın 4 Türk atleti daha piste çıkacak. 
     Sabah seansında TSİ 11.15’de Nevin Yanıt, bayanlar 100 metre engelli, 12.15’de Özkan Kaya ise erkekler disk atma seçmelerinde yarışacak. 
     Bayanlar çekiç atma elemelerine katılacak 2 Türk atletten Tuğba Kayhan, TSİ 15.40’da başlayacak A , Sülbiye Ebiboğlu ise TSİ 16.50’de başlayacak B Grubu’nda finale çıkma şansı arayacak. 
     
</TEXT>
</DOC>
