<DOC>
<DOCNO> 387724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur07.html </URL>
<DATE> 2005/10/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kızıksa artık horoz sesiyle uyanmıyor... 
</HEADLINE>
<TEXT>

     Bir hindi çiftliğinde, "Kuş gribi" vakasına rastlanmasının ardından tüm kanatlı hayvanların itlaf edildiği Balıkesir’in Manyas İlçesi’ne bağlı Kızıksa Beldesi’nde, vatandaşlar değişen şartlara ayak uydurmaya çalışıyor. 
     İrili ufaklı kümeslerde kanatlı hayvan yetiştiriciliği yapılan beldede, 10 gün öncesine kadar insanlarla iç içe olan hindi, tavuk ve ördeklerin itlafı, sosyal yaşamda da bazı değişikliklere yol açtı. 
     Belde sakinlerinden 70 yaşındaki Mehmet Selvi, AA muhabirine yaptığı açıklamada, kanatlı hayvanların itlafından sonra beldeye adeta ölüm sessizliği çöktüğünü söyledi. 
     Kümes hayvanlarının hayatlarında önemli bir yeri olduğunu vurgulayan Selvi, "Artık horoz sesiyle değil saati kurarak uyanıyoruz. Horozlar, bizim için adeta saat demekti. Hastalıktan sonra artık hiçbir şey eskisi gibi değil" dedi. 
     Selvi, belde halkının büyük bölümünün kanatlı hayvan yetiştiriciliği yaparak geçimini sağladığını ifade ederek, "Her yönden kötü durumdayız. Arpa, buğday ve mısırlarımızı da artık satamıyoruz. Bu ayın sonunda tarım kredi kooperatiflerine olan borçlarımızı ödememiz gerekiyor. Adeta şah damarımız kesildi" diye konuştu. 
     Kızıksa Belediye Başkanı Ekrem Göktürk ise itlaf edilen yaklaşık 10 bin kanatlı hayvanın parasının vatandaşlara ödendiğini belirterek, 
     hastalığın ortaya çıkması ve itlaf işlemlerinin ardından beldede hayatın normale dönmeye başladığını kaydetti. 
     
</TEXT>
</DOC>
