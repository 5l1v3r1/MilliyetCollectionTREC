<DOC>
<DOCNO> 387060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/ygokce.html </URL>
<DATE> 2005/10/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kaptanın diş kirası 
</HEADLINE>
<TEXT>



Ramazan özellikle Galatasaray için zor bir dönem. Herkesin inancına saygı göstererek belirtelim ki sarı - kırmızılı takımın kadro yapısı bu dönemde sıkıntı yaratıyor. Ancak dün Galatasaray kendi evinde de deplasmanda da yenilgi yüzü görmeyen Kayseri Erciyes'i ilk kez puansız bırakırken kaptanıyla çok değerli bir diş kirası aldı. 

Gerets hak etti 
Erciyesspor'un ayağa oynanan toplarla savunmada ve hücumda akıllı organizasyonlarla ördüğü oyun, Galatasaray için çok sıkıntı yaratan bir ilk yarı sahneledi. Cihan ve Heinz'in yalnız bıraktığı Saidou orta alanda tek başına savaşmak zorunda kaldı. Erciyesspor, Die ile orta alanda Cesar'la hücumda inanılmaz zenginlikler sundu. Ancak Cesar'ın sakatlanarak oyun dışı kalması Mustafa Uğur'un ekibi için bir kırılma noktası oluşturdu. 
Hakan Şükür'ün ve Cenk'in bir dakika arayla attıkları goller bize bol skorlu bir oyun vaadetti. Ne var ki sonradan belki de Ramazan yorgunluğu ile her iki takım da zaman zaman sıkıntıya düştüler. Bu sıkıntı sürecinde Mustafa Uğur takımının savunmasını pekiştirmeye çalışırken Gerets her türlü riski göze alıp Altan'ı ve İliç'i oyuna soktu. Song'u kenara almaktan sakınmadı. Belki rakibe pozisyon bahşeden, tehlikeler yaratan ama hücum ihtirasıyla yanıp tutuşan bir oyun kültürü bu. Belçikalı hocanın kültürüne de tercihlerine de saygı duymak gerekir. Bir lider olarak gerekli riskleri almaktan asla geri durmuyor. Maçın normal sonucu belki beraberlik olmalıydı. Ama futbolda ödül hep sonucu değiştirmek isteyene.. Bu bağlamda Gerets'in hak ettiğini söyleyebiliriz. 



</TEXT>
</DOC>
