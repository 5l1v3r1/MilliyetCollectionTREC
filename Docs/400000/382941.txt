<DOC>
<DOCNO> 382941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur05.html </URL>
<DATE> 2005/09/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Prof. Halaçoğlu Soyadı Kanunu insanımızın geçmişle bağını kopardı 
</HEADLINE>
<TEXT>

     Ayşe YENİGÜRBÜZ DHA 

      TÜRK Tarih Kurumu Başkanı Prof.Dr. Yusuf Halaçoğlu, Soyadı Kanunu'nun çıkmasıyla birlikte nüfus memurlarının gelişi güzel soyadı vermeleri sonucu Türk insanının geçmişle bağının koparıldığını söyledi. 
     Çankırı Valiliği tarafından düzenlenen Geçmişten Geleceğe Çankırı’ konulu sempozyumda bir tebliğ sunan Prof. Dr. Halaçoğlu, Anadolu’da 5 yıl süreyle sosyal yapı ve etnik gruplarla ilgili araştırma yaptığını belirtti. Halaçoğlu, Anadolu’da 47 farklı etnik grup, 41 bin 197 aşiret yaşıyor. Bunların büyük bir bölümü Türkmen aşiretlerinden oluşmaktadır. Bu çeşitlilik, bizim zenginliğimizdir. Gelin kültürümüze sahip çıkalım. Şayet sahip çıkmaz isek, yok olup gideriz. Gelin dilimize sahip çıkalım. Özellikle esnaflarımızdan işyerlerinin isimlerini Türkçe isim vermelerini rica ediyorum. Dilimiz bizim her şeyimiz'' dedi. 
     Küreselleşmenin önündeki en önemli engelin üniter devlet yapıları olduğunu belirten Prof. Dr. Halaçoğlu, küreselleşmenin elindeki en önemli argümanın ise topluluklardaki etnik grupların çok olması ve bunların gün yüzüne çıkarılması olduğunu ifade etti. Prof. Dr. Halaçoğlu konuşmasını şöyle sürdürdü 
     İnsanlarımız Cumhuriyetin ilanından sonraki dönemde Soyadı Kanunu'nun çıkması ile malesef geçmişlerini unutmuşlardır. Soyadı Kanunu'nun çıkması ile birlikte yanlış bir politika olarak memurlar, önüne gelene kendi kafalarına göre soyadı vermişler, bu da insanların geçmişi ile olan bağını koparmıştır. Ben kendimden örnek vereyim, 3 amcamın üçünün de soyadları değişik verilmiş. Ancak ben şanslıyım, Araştırdım, soyağacıma ulaştım. İnsanların bağlarının kopması, dayanışma ruhunun da ortadan kalkmasına neden olmuştur.'' 
     
</TEXT>
</DOC>
