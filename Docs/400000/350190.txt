<DOC>
<DOCNO> 350190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/siyaset/axsiy02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler gibi' konuştu 
</HEADLINE>
<TEXT>


ABD Dışişleri'nden Zoellick, "Türkiye, AB'nin ötesine bakmalı, küresel tutum benimsemeli, Avrupa ve ABD ile iyi ilişkiler kurmalı, ancak 360 derecelik görüş açısına sahip olmalı" dedi 


ABD Dışişleri Bakan Yardımcısı Robert Zoellick, "Türkiye'nin, şu anda bir kriz içinde bulunan AB'nin ötesine bakması gerektiğini" söyledi. Zoellick, Washington'da Dışişleri Bakanı Abdullah Gül'ün de katıldığı, Türkiye - ABD ilişkileri konulu konferansta yaptığı konuşmada, Türkiye'nin küresel bir tutum benimsemesinin önemine değindi. Zoellick, "Avrupa Anayasası projesinde karşılaşılan güçlüklerin, Türkiye gibi yeni ülkelerin bütünleşme süreci için yeni gelişmeler ortaya çıkardığını" belirtti. Zoellick, "Sanırım, Avrupalıların bunu kendi aralarında halletmeleri, sonuçlarının ne olacağını ve nasıl yeniden başlanacağını görmelerinin zamanı geldi" diye konuştu. 
Washington'un Türkiye'nin AB'ye üyeliğine verdiği desteği anımsatan Zoellick, ancak ikili ilişkilerin, AB'ye üyelik çabalarıyla sınırlı olmayacak kadar önemli olduğunu ifade etti. Zoellick, "Türkiye'nin AB ile ilişkileri çok önemli, ancak bu içinde dünyadaki ağırlığı yadsınamayacak ABD'nin de bulunduğu küresel bir işbirliğiyle tamamlanmalı" diye konuştu. 
Zoellick, "Avrupa ve Japonya önemli olmayı sürdürecek, ancak nüfus ve diğer nedenlerden ötürü eski rollerini oynayamayacak. Çin, Hindistan ve Güneydoğu Asya önemlerini artıracak. Avrupa, Ortadoğu ve Asya bağlantısındaki Türkiye, Avrupa ve ABD ile iyi ilişkiler kurmalı, ancak 360 derecelik bir görüş açısına sahip olmalı" dedi. 


</TEXT>
</DOC>
