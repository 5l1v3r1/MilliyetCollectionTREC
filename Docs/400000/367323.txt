<DOC>
<DOCNO> 367323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko06.html </URL>
<DATE> 2005/08/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Faizde gözler yeniden Merkez Bankası'nda... 
</HEADLINE>
<TEXT>

     Merkez Bankası Para Politikası Kurulu PPK , bu yılki 8’nci düzenli toplantısını pazartesi günü yapacak. 
     Bankanın, Kurul toplantısında yapılan değerlendirmeleri de göz önüne alarak vereceği faiz kararı ise 9 Ağustos Salı günü açıklanacak. İlk altı toplantının ardından toplam 3.75 puanlık indirim yapılan gecelik faizlerle Banka, temmuzda "enflasyondaki düşüş ivmesinin azaldığı" tespitini yaparak indirim yapmamıştı. Merkez Bankası’nın aynı gerekçelerle bu ay da faiz indirmeyebileceği tahmin ediliyor. 
     Merkez Bankası’nın 2005 yılı para ve kur politikası çerçevesinde her ayın 8’inde düzenli olarak toplanması öngörülen Para Politikası Kurulu, bu yılki 8’nci toplantısını pazartesi günü gerçekleştirecek. Toplantıda, enflasyondaki gelişmeler ve ekonomideki son durum değerlendirilecek. 
     
     FAİZ KARARI PAZARTESİ GÜNÜ AÇIKLANACAK 
     Banka, kısa vadeli faizlere ilişkin kararını ise toplantıyı izleyen ilk iş günü olan 9 Ağustos’ta açıklayacak. Faize ilişkin karar ne olursa olsun, iki gün içinde bu kararın gerekçesi niteliğindeki ekonominin genel görünümüne ilişkin bir açıklama yapılacak. Hazine şimdiye kadar söz konusu raporunu da faiz kararının arkasından aynı gün açıklamıştı. 
     
     ALTI TOPLANTIDAN SONRA 3.75 PUANLIK FAİZ İNDİRMİŞTİ 
     Merkez Bankası, Para Politikası Kurulu’nun bu yılki ilk altı toplantısının ardından 3.75 puanlık faiz indirimine gitmişti. Ocaktaki ilk toplantının ardından kısa vadeli faizlerini 1 puan, ikinci toplantının ardından 0.5 puan düşüren Merkez Bankası, diğer üç toplantı sonrasında ise sırasıyla 1, 0.5 ve 0.5 puanlık indirim gerçekleştirmişti. Banka, haziran ayında ise kısa vadeli faizlerinde ilk kez 0.25 puanlık indirime gitmişti. 
     
     BANKA’NIN DEĞERLENDİRMESİ DEĞİŞTİ Mİ 
     Banka 8 Temmuz’da yapılan ancak sonucu hafta sonu olması nedeniyle 11 Temmuz’da açıklanan geçen ayki toplantısında ise beklentilerin aksine faiz oranlarında bir değişiklik yapmadı. Merkez Bankası’nın indirimlere ara vermesinde Sosyal güvenlik reformunun TBMM’den çıkarılmamış olması nedeniyle IMF’yle birinci gözden geçirme konusunda yaşanan sorunların etkili olduğu yorumları yapılırken, Banka kararının gerekçesini, enflasyondaki düşüş sürecinin ivmesinin azalmasına bağladı ve "gelecek dönemde de kısa vadeli faizlerin eğiliminin aşağı yönlü olma olasılığının bir önceki döneme göre azaldığını" bildirdi. 
     Temmuzda enflasyonun piyasa beklentilerinin oldukça altında kalarak negatif çıkmasının Merkez Bankası’nın "enflasyondaki düşüş sürecinin ivmesi azaldı" değerlendirmesini değiştirmeyeceği ve bu nedenle de yeni bir faiz indirimine gidilmeyebileceği ifade ediliyor. 
     Ayrıca genel kanının aksine Merkez Bankası iç talepteki canlılığın hala devam ettiği görüşünü de savunuyor. Banka’nın temmuzdaki faiz indirmeme kararının gerekçelerinden birini de "yüzde 5 olan 2006 yılı enflasyon hedefinin göz önüne alındığında, hedefin gerçekleşmesi için mevcut enflasyon eğiliminin yeterli olmadığı ve hedefe ancak iç talebin kontrol altında tutulmasıyla ulaşılabileceği" görüşü oluşturmuştu. Merkez Bankası’nın bu görüşlerinde temmuzdaki negatif enflasyon dışında önemli bir değişiklik yapacak gelişmeler olmadığı da belirtiliyor. 
     Merkez Bankası’nın 2004 yılı sonunda yüzde 18 olan gecelik borçlanma faiz oranları, halen yüzde 14.25, yüzde 22 olan borç verme faiz oranı ise yüzde 18.25 düzeyinde bulunuyor. 

ANKA 
     
</TEXT>
</DOC>
