<DOC>
<DOCNO> 378629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko04.html </URL>
<DATE> 2005/09/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye ulusal zenginlikte 22. oldu... 
</HEADLINE>
<TEXT>

     Doğal kaynaklar, ekilebilir alanlar, ormanlar, üretilmiş sermaye, kent toprağı ve maddi olmayan sermaye gibi verilerle yapılan ulusal zenginlik hesaplamasında Türkiye toplam 3 trilyon 266 milyar dolarla 118 ülke arasında 22’nci, kişi başına düşen zenginlikte ise 47 bin 859 dolarla 46’ncı oldu. 
     Dünya Bankası, yeni bir bin yıla girerken ülkelerin zenginliğinin nereden kaynaklandığını araştırdı. "Ülkelerin Zenginliği Nereden Kaynaklanıyor" başlığıyla yayımlanan araştırmada, yüzeyin hemen altındaki toprak, orman, orman dışı alanlar, korunan alanlar, ekilen tarım alanları, çayır- otlak ve meralar doğal zenginlik olarak kabul edildi ve her ülke için bu doğal zenginliğin kişi başına düşen kısmı hesaplandı. Ülkelerin sanayisi ve diğer varlıklarıyla kentsel alanlar "üretilmiş zenginlik" olarak esas alınırken, bunların dışında bir de her ülke için maddi olmayan zenginlik ölçümü yapıldı. 
     Araştırmada Türkiye’de kişi başına düşen doğal zenginlik 3 bin 504 dolar olarak hesaplanırken, üretilmiş sermaye 8 bin 580 dolar, maddi olmayan sermaye ise 35 bin 774 dolar olarak belirlendi. Türkiye’nin kişi başına düşen 
     toplam zenginliği 47 bin 859 dolar olarak hesaplandı. Buna göre Türkiye’nin toplam varlığına Dünya Bankası 3 trilyon 226.7 milyar dolarlık bir değer biçti. Yeni bir bin yıla girerken ülkelerin zenginliğinin bir portresini çıkarmak amacıyla yapıldığı belirtilen araştırmanın, "doğal kaynakların toplam zenginlikte önemli bir payı bulunduğu ve bu payın üretilmiş sermayeden daha yüksek olduğuna yönelik kilit bir mesaj verdiği" ifade edildi. Bundan doğal kaynakların yönetiminin kalkınma stratejilerinin kilit bir parçası olması gerektiği sonucunun çıkarıldığı ifade edilen raporda, yoksul ülkelerdeki doğal zenginliğin yapısının tarım topraklarının kalkınmadaki büyük rolüne vurgu yaptığı ifade edildi. Ancak yeraltı varlıkları ve orman varlıklarının da doğal zenginliğin yüzde 25’ini oluşturduğu anlatıldı. Raporda doğal kaynakların üretilemedikleri için özel ekonomik ürünler olduğu ifade edilerek, "Doğal kaynaklar uygun yönetilirse ekonomik rant sağlar. Bu rantlar kalkınmanın finansmanında önemli bir kaynak oluşturabilir" denildi. 
     
     DİĞER ÜLKELER 
     Araştırmaya göre toplam zenginlikte ABD 144 trilyon 671.4 milyon dolarla birinci oldu. Ancak kişi başına düşen 
     zenginlikte ise 648 bin 241 dolarla İsviçre ilk sırada yer aldı. Ulusal zenginlikte ABD’yi 62 trilyon 577 milyar dolarla Japonya, 40 trilyon 813 milyar dolarla Almanya, 27 trilyon 563 milyon dolarla Fransa, 24 trilyon 67 milyar dolarla İngiltere, 21 trilyon 499 milyar dolarla İtalya izledi. Brezilya toplam 14 trilyon 785 milyar dolarla yedinci, Çin 11 trilyon 852 milyar dolarla sekizinci, İspanya 10 trilyon 578 milyar dolarla dokuzuncu ve Kanada 9 trilyon 999 milyar dolarla onuncu oldu. Kişi başına zenginlikte ise İsviçre’yi 575 bin 138 dolarla Danimarka, 513 bin 424 dolarla İsviçre, 512 bin 612 dolarla ABD izliyor. Almanya 496 bin 447 dolarlık kişi başına zenginlikle beşinci, Japonya 493 bin 241 bin dolarla altıncı, Avusturya 493 bin 80 dolarla yedinci, Norveç 473 bin 708 dolarla sekizinci, Fransa 468 bin 24 dolarla dokuzuncu ve Belcika-Lüksemburg 451 bin 714 dolarla onuncu sırada yer aldı. 

ANKA 
     
</TEXT>
</DOC>
