<DOC>
<DOCNO> 371997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas10.html </URL>
<DATE> 2005/08/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kuşadası'na 5 gemiyle 10 bin turist geldi 
</HEADLINE>
<TEXT>

     Aydın'ın Kuşadası İlçesi'ne, bu sabah 5 gemiyle toplam 10 bin turist geldi. 
     ''Grand Princess'', ''Galaxy'', ''Brilliant of the Seas'' isimli transatlantiklerin yanı sıra, orta büyüklükteki 2 gemiyle birlikte toplam 10 bin yolcu, Kuşadası'na giriş yaptı. 
     Her biri yaklaşık 300 metre uzunluğunda ve 12 katlı olan dev transatlantiklerin 2 bin 900 yolcu kapasitesine sahip olduğu, gemilerde bin ile bin 300 kişi arasında değişen sayıda personel bulunduğu belirtildi. 
     İlçe Turizm Müdürü Yılmaz Gencer, AA muhabirine yaptığı açıklamada, Kuşadası'na gelen 3 transatlantikte aylık gelirleri ortalama 40 bin dolar olan turist gruplarının bulunduğunu bildirdi. 
     Gencer, şunları söyledi 
     ''Bu turistler, kişi başına ortalama 500 dolar döviz bırakıyorlar. Her üç geminin ilçe ve bölge ekonomisine katkısı en az 1 milyon dolar. Böyle büyük gemiler, en çok terör eylemlerinden etkileniyor. En küçük bir seyahat uyarısı bile bu gemilerin sefer iptallerine neden oluyor. Ancak Kuşadası Limanı, güvenilirliği uluslararası platformda belgelemiş bir liman. Herhangi bir güvenlik sorunu yaşanmadığı sürece bu gemiler Kuşadası'na seferlerini sürdürecek.'' Kuşadası Limanı işletmecisi Ege Ports yetkilileri ise geçen haftalarda her üç geminin birer seferlerinin ''terör eylemleri'' nedeniyle iptal edildiğini anımsatarak, yurtdışında gösterdikleri yoğun çalışmalar sonunda gemilerin tekrar seferlerini başlattıklarını söylediler. 
     Yetkililer, ''Kuşadası Limanı'nın güvenlik kalitesi, uluslararası platformda belgelenmiştir. Bu nedenle, gemiler limanımıza yanaşırken herhangi bir sıkıntı yaşamıyoruz. Ama ülke geneline yapılan seyahat uyarısı söz konusu olduğunda tabii ki seferlerin iptali gündeme geliyor. Şu an için sezon sonuna kadar sefer iptali söz konusu değil. Gemiler sezon başındaki programlarına devam ediyorlar'' dedi. 
     
</TEXT>
</DOC>
