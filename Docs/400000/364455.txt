<DOC>
<DOCNO> 364455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur07.html </URL>
<DATE> 2005/07/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İstanbullulara ''sıcak hava'' uyarısı... 
</HEADLINE>
<TEXT>

     İstanbul İl Sağlık Müdürü Mehmet Bakar, önümüzdeki günlerde hava sıcaklıklarının mevsim normallerinin üzerine çıkması beklentileri nedeniyle özellikle çocuk ve yaşlılar ile kalp ve akciğer hastalarını dikkatli olmaları gerektiği konusunda uyardı. 
     Mehmet Bakar, yaptığı yazılı açıklamada, meteorolojiden yapılan uyarılara göre, önümüzdeki günlerde hava sıcaklıklarının mevsim normallerinin üzerine çıkmasının beklendiğini ifade ederek, "Hava sıcaklığında olabilecek artışın, nemdeki artışla birlikte daha fazla etkili olacağı, gerekli önlemler alınmadığı takdirde insan sağlığını olumsuz etkileyebileceği, bu durumdan özellikle çocukların, yaşlıların, kalp ve akciğer hastalarının daha fazla etkilenebileceği bilinmelidir" dedi. 
     
     ÖNERİLER 

     Bakar, yaz mevsimi ile birlikte artan hava sıcaklığı ve güneşin olumsuz etkilerinden korunmak için alınması gereken önlemleri de şöyle sıraladı 
     Güneş ışınlarının etkisinin güçlü olduğu 11.00 ve 16.00 saatleri arasında güneş ışınlarından kaçınılmalı ve bu saatlerde uzun süre güneş altında kalınmamalıdır. 
     Sıcak havalarda güneş yanıklarının yanı sıra sıcak çarpması için dikkatli olunmalı, bol sıvı alınmalı, haşlanmış sebze ve meyve tercih edilip, yağlı gıdalar ve alkolden kaçınılmalıdır. 
     Kanser hastaları, kemoterapi hastaları ve değişik deri hastalığı olanların güneş ışınlarından korunmaya özellikle dikkat etmesi gerekir. 
     Özellikle yaşlılar, kalp ve tansiyon hastaları, sıcak günlerde efor harcamaktan kaçınmalıdır. Sık sık ılık su ile duş yapmakta fayda vardır. Havasız ve kapalı yerlerde uzun süre kalınmamalı, hava sirkülasyonu sağlanmalıdır. 
     Açık renkli bol giysiler giyilmeli ve geniş kenarlı şapka takılmalıdır. 
     Ultraviyole ışınlarından koruyucu gözlükler takılmalıdır. 
     Güneşlenmeden veya güneşe çıkmadan önce cilde uygun koruyucu bir güneş kremi sürülmelidir. 
     Güneşlenme sonrasında oluşabilecek güneş yanıklarında kesinlikle yoğurt ve benzeri maddeler sürülmemeli, bu durumda soğuk kompres uygulaması yapılmalıdır. Müdahale gereken durumlarda mutlaka hekime danışılmalıdır. 
     Gözlerde ağrılı kızarıklıklar olması durumunda soğuk kompres yapılmalı ve hekime başvurulmalıdır. 
     Sıcak çarpmalarında kişiler önce serin ve gölge bir yere alınmalı, vücudundaki sıkı giysiler çıkarılarak başı ve vücudu ıslatılmak suretiyle serinletilmelidir. Bilinç bulanıklığı olan hastalar, hemen en yakın sağlık kuruluşlarına götürülmelidir. 
     

     
</TEXT>
</DOC>
