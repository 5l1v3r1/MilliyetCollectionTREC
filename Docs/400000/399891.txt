<DOC>
<DOCNO> 399891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun10.html </URL>
<DATE> 2005/12/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Belçika'da eşcinsellere evlat edinme hakkı... 
</HEADLINE>
<TEXT>

     Belçika Federal Meclisi, eşcinsel çiftlere evlat edinme hakkı veren yasa tasarısını kabul etti. 
     Meclis’te, uzun tartışmalardan sonra sabaha karşı oylanan tasarıya 77 milletvekili destek verirken, 62 milletvekili karşı çıktı, 7 milletvekili çekimser kaldı. 
     Yasa tasarısına karşı çıkanlar arasında Hıristiyan Demokrat CDV ve CDH ve aşırı sağcı FN ve VB partiler dışında, bazı Valon liberaller MR ile Valon Sosyalistlerden PS Arap asıllı bir miletvekili bulundu. 
     
     EŞCİNSEL ORANI YÜKSEK 
     Hollanda’dan sonra eşcinsellere evlenme hakkı veren dünyanın ikinci ülkesi olan Belçika’da, eşcinsellerin yasal nikah yapmalarını sağlayan kanunun 2003 yılında yürürlüğe girmesinin ardından, koalisyon ortağı Flaman Liberal Parti VLD , eşcinsel çiftlerin evlat edinmelerine olanak tanıyacak bir yasa tasarısını parlamentoya sunmuştu. 
     Tasarıyı savunan siyasi gruplar, bazı kadın veya erkek eşcinsel çiftlerin eski evliliklerinden ya da suni döllenme yoluyla sahip oldukları çocukları bulunduğunu, bu çocukların ailedeki yerlerinin yasallaştırılması gerektiğini belirttiler. 
     Aynı gruplar, ülke nüfusunun yüzde 10’undan fazlasının eşcinsel olduğunu, "sosyal bir gerçeğin kabul edilmesi gerektiğini" savundular. 
     Yasa tasarısına göre, eşcinsel çiftler, Belçika’da veya yabancı bir ülkede evlat edinebilecekler. Çocuğun, çiftlerden hangisinin ismini alacağı, mahkeme önünde yapılacak ortak beyanla belirlenecek. 
     -YASAL NİKAH - Belçika İstatistik Enstitüsü INS , evlilik yapan eşcinsellerin sayısının süratle arttığını açıkladı. 
     INS, 2004 yılında 2207 eşcinsel nikah kıyıldığını, bunların 1267’sinin erkekler, 940’ının kadınlar arasında gerçekleştiğini 
     bildirdi. Eşcinsel nikahların 1519’u Flaman bölgesinde, 327’si Valonya’da, 256’sı Brüksel bölgesinde kıyıldı. Enstitü, 2003 yılında eşcinsel evlilik sayısının 1706 olduğunu belirtti. Son verilere göre, Belçika’da kıyılan nikahların yüzde 8 kadarı eşcinseller arasında oluyor. Resmi nikah yapmalarına izin veren 1 Haziran 2003 tarihli yasa, eşcinsellere miras, sosyal haklar, vergi mükellefiyetleri, soyadı ve tabiyet gibi konularda tüm evli çiftlerle aynı hakları tanıyor. Belçika bu yasayla yabancı ülkelerdeki eşcinsel evlilikleri de resmen tanıyor, ancak Belçika’daki eşcinsel nikahları, Hollanda dışındaki ülkeler tarafından resmen tanınmıyor. Eşcinsellere evlat edinme hakkı verilmesinin güncel yaşamda etki ve sonuçları araştırılıyor. Psikologlar, bu şekilde yetişecek ve büyüyecek olan çocukların geleceklerine ilişkin görüş bildiremediklerini, bu yönde araştırma yapmak için dünyada yeterli örnek ve deneyim bulunmadığını ifade ediyor. 
     
</TEXT>
</DOC>
