<DOC>
<DOCNO> 395852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur08.html </URL>
<DATE> 2005/11/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Anneden şehit oğluna Kürtçe ağıt 
</HEADLINE>
<TEXT>

     Ramazan YAVUZ DİYARBAKIR, DHA 

VAN'ın Başkale İlçesi'nde PKK'lı teröristlerin yola döşediği mayının patlaması sonucu şehit olan jandarma er Mustafa Demir, memleketi Diyarbakır'ın Bismil İlçesi'ne bağlı Tepe Beldesi'nde toprağa verildi. Şehit er Demir'in annesi Rahime Demir, cenaze töreninde Kürtçe ağıtlar yaktı. Şehit annesi Lo lo lawo ez kurban- Oğlum sana kurban olayım'' diyerek gözyaşı döktü. 
     Van'ın Başkale İlçesi'ne bağlı Koçdağı Köyü Ottepe Mevkii'nde, Jandarma Komutanlığı ekiplerinin devriye görevi sırasında, terör örgütü PKK tarafından yola döşenen uzaktan kumandalı mayının patlatılması sonucu şehit olan 3 askerden jandarma er Mustafa Demir'in cenazesi, bugün karayoluyla Bismil İlçesi'ne getirildi. Diyarbakır Valisi Efkan Ala, İl jandarma Alay Komutanı Kurmay Albay Ali Lapanta, Emniyet Müdürü Zeki Çatalkaya ve Bismil Kaymakamı Kenan Çiftçi, DEHAP'lı Belediye Başkan Vekili Yakup Güvener'in katıldığı Kaymakamlık binası önündeki cenaze töreninde, kadınlar Kürtçe ağıtlar yaktı. Tabuta sarılan şehit er Mustafa Demir'in annesi Rahime Demir, Kürtçe, Seni damat edecektik. Ne çabuk aramızdan ayrıldın. Oğlum sana kurban olayım Lo lo lawo ez kurban '' diyerek gözyaşı döktü. Kadınları tabutun başından görevliler güçlükle uzaklaştırabildi. Bazı kadınlar şehit er Mustafa Demir'in fotoğrafını elden ele dolaştırarak öptü. 
     
     TERÖRİZMİN MANTIĞI YOK'' 

     Tören öncesi şehit erin babasına başsağlığı dileyen Vali Efkan Ala, Defalarca söylendi. Terörizmin ne mantığı var, ne de gerekçesi olabilir. Anlamı da yok. Evladımızı erken ahirete böyle bir hain pusuyla gönderiyoruz. Dehşetengiz bir durum bu. Bunun adını koyamayız. Yazık, günah. Ateş düştüğü yeri yakar'' dedi. 
     
     ATEŞ, BENİM VE ANNESİNİN YÜREĞİNİ YAKTI'' 

     Şehit erin babası Hamdullah Demir ise Ateş benim ve annesinin yüreğini yaktı'' dedi. Şehit er için düzenlenen cenaze töreninden sonra tabut omuzlarda ilçe çıkışına kadar açılan dev Türk bayrağı altında omuzlarda taşındı. Şehit er Demir için ise esnaf da işyerlerine Türk bayrağı astı. Şehit erin cenazesi, daha sonra Bismil'e bağlı Tepe Beldesi Mezarlığı'nda toprağa verildi. 
     
</TEXT>
</DOC>
