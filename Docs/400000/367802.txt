<DOC>
<DOCNO> 367802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun06.html </URL>
<DATE> 2005/08/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yunanistan’da Yabancı Damat tartışması 
</HEADLINE>
<TEXT>

     SOFİA ANGELİDİS Atina DHA 

      TÜRKİYE’nin ardından Yunanistan’da da yayınlanmaya başlanan ’Yabancı Damat’ dizisinin büyük ilgi görmesi tartışma konusu oldu. Elefteroptipia gazetesi 2 sayfasını bu konuya ayırarak, bir Türk ve Yunanlı arasındaki aşkın neden bu kadar ilgi çektiğini araştırdı. 
     Konuyla ilgili olarak, senaryo yazarı Stavros Avdopulos’ "Sanırım Yunanlılar Türklerden daha önyargılı. Yunanlılar Türklere temkinli davranıyor, ama Türkler Yunanlılara karşı o kadar da temkinli değiller" dedi. Dizinin başarısını da buna bağlayan Avdopulos sözlerini, "Önyargılarımıza rağmen dizinin kahramanlarıyla özdeşiyoruz. Onların önyargı ve engellerin üstesinden gelmelerini bekliyoruz ve onlarla birlikte biz de önyargılarımızı aşıyoruz" diye sürdürdü. 
     Sapes eski Belediye Başkanı ve Türkiye, Bulgaristan, Yunanistan belediyeler ağı DIKTIO Başkanı Dinos Haritopulos da diziye gösterilen yoğun ilgiyi, "Bu tür diziler sıradan insanların, iki halk arasında barış, dostluk, kardeşlik, işbirliği, yardımlaşma ve dayanışma isteklerini ifade ediyor. Oyuncuların ve canlandırdıkları karakterlerin yardımıyla duvarlar yıkılıyor ve var olan önyargılar aşılıp iki ülke halklarının ilişkileri için yeni unsurlar yaratılıyor" diye açıkladı. 
     
     DÜŞMANA DUYULAN SEVGİ 
     Yeni Demokrasi Partisi Avrupa Parlamenteri Kostis Hacidakis ise, "Hem tarih açısından hem de okulda öğretilenlerden biz Türklerin, Türkler de bizim düşman olduğumuzu öğreniyorlardı. Bu yüzden bir Türk ile bir Yunanlı arasındaki aşkın başka bir anlamı var. Değişik birine duyulan sevgi değil ’düşman’ tarafa duyulan sevgi oluyor. Senaryoyu da ilginç kılan unsur bu. Çünkü tarih ve gelenek de başrolde bulunuyor" dedi. 
     Geçen kış Yunan televizyonlarında gösterilen, Batı Trakyalı bir Müslümanla İstanbul asıllı bir Yunanlının aşkını ele alan ve izlenme rekorları kıran ’Bana Elveda Deme’ dizisinin yönetmeni Manusos Manusakis ise konuyla ilgili olarak şunları söyledi 
     "Ben kendi dizim için konuşacağım. Yunanlı izleyiciler Yunanistan’da değişik dinlere mensup Yunanlıların da yaşadıklarını öğrendi. Murat, Batı Trakya’da yaşayan Yunan vatandaşı bir Müslümandı. ’Bir Tutam Baharat’ filminde ise bir aşk vardı, ama bu iki kişi birlikte olamadı. Bu noktada halkların bellekleri araya giriyor. Halklar hiçbir zaman birbirlerine karşı değillerdi, siyasetler düşmanca idi." 
     
</TEXT>
</DOC>
