<DOC>
<DOCNO> 356296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo20.html </URL>
<DATE> 2005/06/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Eski PSG antrenörü Vahid Halilhodziç, Türk takımlarından teklif bekliyor 
</HEADLINE>
<TEXT>

     Paris Saint Germain PSG futbol takımının eski teknik direktörü Vahid Halilhodziç, Türk takımlarından gelecek transfer teklifine açık olduğunu söyledi. 
     UNESCO'da Mostar köprüsü ile ilgili düzenlenen fotoğraf sergisine katılan Halilhodziç, AA muhabirinin sorularını yanıtladı. 
     Galatasaray'ın, Geretz ile anlaşmadan önce kendisine de teklif getirdiğini belirten Halilhodziç, ''Galatasaray ile kontrat imzalama konusunda mesafe kaydetmiştik, ancak olmadı'' diye konuştu. 
     Halilhodziç, sarı kırmızı takımla neden anlaşma sağlayamadığı konusuna ise açıklık getirmedi. Türkiye'de şartlar uygun olduğu takdirde bir takım çalıştırmayı ciddi bir biçimde düşündüğünü belirten HalilHodziç, ''Türkiye'ye gelmekten memnunluk duyarım'' dedi. 
     Halilhodziç, Fatih Terim'in A Milli Futbol Takımı'nın başına getirilmesinin ise isabetli bir karar olduğunu belirtti ve ''Fatih Terim, çok iyi bir teknik direktör, başarılı olacağına inanıyorum'' dedi. 
     Bosna-Hersekli teknik direktör, kulüp ve oyuncular arasındaki sorunların ve gruplaşmanın, PSG'nin ligde bu yıl başarısız olmasında etkili olduğunu söyledi. 
     PSG'nin başarısız bir sezon geçirip ligi orta sıralarda bitirmesinin ardından, Fransız takımı, Halilhodziç ile kontratını gelecek yıl için yenilememe kararı almıştı. 
     
</TEXT>
</DOC>
