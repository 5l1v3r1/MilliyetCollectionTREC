<DOC>
<DOCNO> 354816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo20.html </URL>
<DATE> 2005/06/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Diyarbakırspor kalecisi Fadhel Erciyesspor'da 
</HEADLINE>
<TEXT>

     Birinci Süper Futbol Ligi'ne yükselen Kayseri Erciyesspor, Tunus Milli Takımı kalecisi Fadhel ve Senegal Milli Takımı oyuncusu Seck Mamadou ile 2 yıllık sözleşme imzaladı. 
     Kulüp başkanı Enver Kemaloğlu, kulüp tesislerinde düzenlenen imza töreninde yaptığı açıklamada, teknik heyetin kendilerine verdiği rapor doğrultusunda transfer çalışmalarını sürdürdüklerini, yerli oyuncu transferini tamamladıklarını, yabancı oyuncu transferi için 1-2 futbolcuyla daha görüşmelerini sürdürdüklerini söyledi. 
     Konuşmaların ardından, geçen sezon Diyarbakırspor'da forma giyen Tunus Mili Takımı Kalecisi Khaled Fadhel 28 , kendisini 2 yıllığına Kayseri Erciyesspor renklerine bağlayan sözleşmeyi imzaladı. 
     Başarı için takım ruhunun önemli olduğunu ifade eden Fadhel, yeni sezonda takımını başarıya ulaştırmak için elinden geleni yapacağını kaydetti. 
     Daha sonra Senegal Milli Takımı'nda forma giyen Seck Mamadou da 26 sözleşme imzaladı. İmza törenine menajeri ve babası Seck Robert ile birlikte gelen Mamadou, başka ülkelerdeki bazı takımlardan daha fazla ücret önerisi aldığını, Türkiye'ye para için gelmediğini ifade ederek, rahat edeceğini ve başarılı olacağını düşündüğü için Kayseri Erciyesspor'u tercih ettiğini bildirdi. 
     Mamadou'nun konuşması sırasında zincirleme tercüme yapıldı. Fransızca konuşan Mamadou'nun sözleri menejeri tarafından İngilizce'ye, daha sonra da Türkçe'ye çevrildi. 
     Kayseri Erciyesspor Kulübü Transfer Komitesi Başkanı Erol Bedir de, daha önceki yıllarda Gaziantepspor'da forma giyen Brezilyalı futbolcu Julio Cesar ile prensipte anlaştıklarını ve yarın sözleşme imzalamayı planladıklarını, Beşiktaş'ın da transfer listesinde olan Agali ile de görüşmelerinin sürdüğünü kaydetti. 
     Bedir, sözleşme imzaladıkları, daha sonra da İsrail'in Bnei Yehuda takımıyla da sözleşme imzaladığı ortaya çıkan Nijerya Milli Takımı kalecisi Vicente Enyeama'nın durumu için görüşmelerini sürdürdüklerini söyledi. 
     
</TEXT>
</DOC>
