<DOC>
<DOCNO> 390172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy10.html </URL>
<DATE> 2005/10/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
CHP'den tepki Bakan niye Türkiye'ye dönmüyor 
</HEADLINE>
<TEXT>

     CHP Aydın Milletvekili Özlem Çerçioğlu, Malatya Çocuk Yuvası’ndaki çocukların görüntülerini izlerken kanının donduğunu ve tüylerinin diken diken olduğunu söyledi. 
     CHP Malatya Milletvekili Muharrem Kılıç, İzmir Milletvekili Erdal Karademir ve Aydın Milletvekili Özlem Çerçioğlu, inceleme yapmak üzere yuvayı ziyaret etti. 
     Özlem Çerçioğlu, ziyaret öncesinde yaptığı açıklamada, Devlet Bakanı Nimet Çubukçu’yu iki hafta önce İnsan Hakları Komisyonu’na davet ettiklerini ve yuvalarda yaşanan olumsuzluklarla ilgili uyardıklarını söyledi. 
     Çerçioğlu, Bakan Çubukçu’nun "Türkiye’de psikolojik ve fiziki işkencenin yaşanmasının mümkün olmadığını" söylediğini ifade etti. 
     Çerçioğlu, "Bakan, Londra’da programı kesip gelmesi gerekir. Bu olay çok mu önemsiz ki Malatya’ya gelmiyor. Sayın Bakan istifa etmeyi düşünüyor mu " dedi. 
     -CHP 3 KİŞİLİK KOMİSYON KURDU- CHP Malatya Milletvekili Muharrem Kılıç, parti olarak kendisi, Aydın Milletvekili Özlem Çerçioğlu ve İzmir Milletvekili Erdal Karademir’den oluşan 3 kişilik komisyon kurduklarını ifade etti. 
     Yuvada kalan çocuklara yapılan vahşetin tüm Türkiye’yi derinden etkilediğini dile getiren Kılıç, Malatya’nın bu olayla gündeme gelmesinin kendisini çok üzdüğünü kaydetti. 
     Olayın "insanlık dışı" olduğunu vurgulayan Kılıç, CHP’nin bu olaya duyarsız kalamayacağını, sorunları tespit ederek yetkililerle görüşeceklerini anlattı. 
     Kılıç, şöyle konuştu 
     "Sorunları sadece birkaç çalışana yıkmak doğru değil. Birkaç isim üzerine yıkarak sorumluluktan kurtulamazlar. Bu işçileri kimler hangi kıstaslarla yuvaya aldı Bu işçiler çocuklara bakacak yeteneğe ve eğitim durumuna sahip mi Türkiye’nin diğer yerlerinde de bu tür olaylar yaşanıyor." Erdal Karademir de, devletin içinde bu çocukları koruyacak sistem yoksa öncelikle sorumluluğun devlete ve iktidara ait olduğunu belirterek, "Eğer devlet, 0-6 yaş grubu çocuklara bakamıyorsa, bu büyük bir çelişkidir" diye konuştu. 
     Çerçioğlu, Kılıç ve Karademir’in Vali Osman Derya Kadıoğlu, Cumhuriyet Başsavcısı Mustafa Demirhan ve Emniyet Müdürü Orhan Savaş’ı da ziyaret ettikten sonra açıklama yapacakları belirtildi. 
     
</TEXT>
</DOC>
