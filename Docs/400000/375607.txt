<DOC>
<DOCNO> 375607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonyas04.html </URL>
<DATE> 2005/09/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
''Rock'n Coke Festivali'' yağmura rağmen coşkuyla sürüyor... 
</HEADLINE>
<TEXT>

     Coca Cola'nın sponsorluğunda bu yıl üçüncüsü düzenlenen "Rock'n Coke İstanbul 2005 Festivali", Hezarfen Havaalanı'nda kurulan "Müzik Kasabası"nda kötü hava koşullarına rağmen devam ediyor. 
     Pozitif Tanıtım ile İstanbul Kültür ve Sanat Vakfı İKSV işbirliğiyle gerçekleştirilen festival, yağmurlu ve soğuk havaya rağmen rockseverlerin yoğun ilgisini görüyor. Biletlerin tamamen tükendiği festivalin ikinci gününde The Offspring, Apocalyptica, Şebnem Ferah, Hot Hot Heat, Nacao Zumbi, Manga, Replikas gibi sanatçı ve gruplar sahne alacak. Coca-Cola ve Birleşmiş Milletler Kalkınma Programı tarafından oluşturulan "Hayata Artı" projesi kapsamında festival alanına açılan "Hayata Artı Çadırı"nda ise rockseverler yoga, pai, tebeşir boyama gibi etkinliklere katılabilecek. Manga, Mercan Dede, İlhan Erşahin gibi sanatçılar da "Hayata Artı" projesine destek vermek amacıyla çadır içerisinde imza günü yapacak. Bunun yanı sıra festivalde dün sahne alan Rashit, Hanin Elias, Pamela, Ceza, The Tears, Skin, Korn ve The Cure'un performansları büyük coşkuyla izlendi. Korn ve The Cure sahne aldığı sırada aralıkla yağan yağmur, rockseverlerin müzik ziyafetini engelleyemedi. The Cure 2.5 saatlik performansıyla izleyenlerden alkış aldı. 
     Konser sonunda The Cure'un solisti Robert Smith iki kere de "Sağolun" diyerek kendisini alkışlayan seyircilere Türkçe teşekkür etti. Grup, en çok bilinen şarkıları "Friday I'm in love" ve "Boys don't cry" şarkılarında kendisini izlemeye gelen binlerce kişiyi coşturdu. Yağmur altında konserin bitimine kadar duran rockseverler daha sonra günün verdiği yorgunlukla çadırlarına çekildi. Rockseverler, konserlerin yanı sıra "Müzik Kasabası" içerisinde kurulan lunaparkın içerisindeki "Crazy Dance", "Ranger" ve atlıkarıncaya yoğun ilgi gösterdi. Festival alanında hazırlanan diğer etkinliklerin çoğu yağan yağmur ve oluşan çamurdan dolayı kullanılamadı. 
     Yemek, hastane, postane, ulaşım gibi bir çok temel gereksiminlerin başarıyla karşılandığı festivalde, toplam 300 sağlık görevlisinin yanı sıra 25 yataklı bir hastane, tam teşekküllü bir laboratuar, bir dijital röntgen otobüsü ve 10 ambulans da hizmet veriyor. 
     
</TEXT>
</DOC>
