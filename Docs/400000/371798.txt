<DOC>
<DOCNO> 371798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun03.html </URL>
<DATE> 2005/08/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
İsrail'den El Arabiye televizyonuna boykot... 
</HEADLINE>
<TEXT>

     İsrail Dışişleri Bakanlığı, uydudan yayın yapan El Arabiye televizyonunu, üst düzey bir İsrail yetkilisinin televizyonda açıklama yaparken görüntüsünün, programa katılan Lübnanlı bir uzmanın talebi üzerine kaldırılması nedeniyle boykot ettiğini bildirdi. 
     İsrail Dışişleri Bakanlığı’nın bir sözcüsü, merkezi Dubai’de bulunan El Arabiye televizyonunun, 17 Ağustos’ta Bakanlığın Arap medyasıyla ilgili yetkilisi Lior Ben Dor ile demecini, programın konusuyla ilgili görüşlerine başvurulan uluslararası hukuk uzmanı Lübnanlı Hasan el Juni’nin, ekranda "Siyonist bir yetkili" ile birlikte görüntülerinin yer almasını protesto etmesine üzerine durdurmasını "ciddi bir olay" olarak nitelediklerini kaydetti. 
     Bakanlık sözcüsü, "ünlü bir televizyon kuruluşunun konuklarına uygun biçimde davranmadığını" ifade ederek, bu durumda Bakanlığın, İsrail ordusu, Başbakan Ariel Şaron’un bürosu ve bütün bakanlıklardan El Arabiye’den gelecek röportaj tekliflerini reddetmelerini istediğini söyledi. 
     İsrailli yetkili ve Lübnanlı uzmana, İsrail’in Gazze’den çekilmesiyle ilgili olarak görüşlerine başvuran El Arabiye televizyonunun bir yetkilisi ise, İsrail Dışişleri Bakanlığı’ndan resmi bir şikayet almadıklarını ifade ederek, spikerlerinin diğer konuğun yorumlarına aldırmadan gerekli soruları sorduğunu, kendilerinin konuyla ilgili iki tarafı da çağırdıklarını ve mümkün olduğunca dengeli olmaya çalıştıklarını söyledi. 
     El Arabiye televizyonunun 2002 yılında Küdüs’te bir büro açmasından bu yana İsrailli hükümet temsilcilerinden bir dizi demeç aldığı belirtiliyor. 
     İsrail ile Lübnan arasındaki gerilim, İsrail’in işgal ettiği güney Lübnan’dan 2000 yılında çekilmesinden bu yana da durulmadı. 
     
</TEXT>
</DOC>
