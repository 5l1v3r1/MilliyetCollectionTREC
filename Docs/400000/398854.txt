<DOC>
<DOCNO> 398854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo12.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Seninle beş dakika 
</HEADLINE>
<TEXT>


İtalya'da ırkçılık problemi büyüyerek sürüyor. Maçlar, bu insanlık ayıbına dikkat çekmek için bu hafta 5'er dakika geç başlayacak. Zoro... Futbolun maskeli kahramanı... Seninle beş dakika, umutlandırıyor bizi. 

UĞUR MELEKE TAKTİK 


Dikkatli okuyucularımız hatırlarlar. Bundan yaklaşık 1,5 ay önce, 18 Ekim'de Messina'nın Fildişilisi Zoro'nun açıklamalarını taşımıştık bu sayfaya "Bu acınacak haldeki insanlar hayatımı çekilmez hale getirdiler. Sadece futbol sahasında değil, markette, sokakta her yerde tacize maruz kalıyorum. 3 yıldır bu ülkede futbol oynuyorum, bunları hak etmiyorum" diyordu, Messina'nın Fildişilisi Zoro. 
Zoro'nun sıkıntıları bitmedi, hafta sonu Inter maçında da devam etti. Onurlu adam, İtalya Futbol Federasyonu'nu ülkeyi terk etmekle tehdit etti. Federasyon, ülkenin imajını son derece olumsuz etkileyecek bu gelişmeyi durdurmak için, bu hafta oynanacak bütün lig maçlarını 5 dakika geç başlatacak. Zoro... Futbolun maskeli kahramanı... Seninle beş dakika, umutlandırıyor bizi. 



İki hafta önce, bu sayfada, "Hiç olmazsa Clara yoktu" başlıklı yazıda değinmiştik İsrailli oyuncuların forma giydiği Filistin takımına... Ve Avrupa kupalarında yer alan ilk Müslüman Arap takımı Bnei Sakhnin'in Yahudi oyuncusu Avi Danan'a kulak vermiştik "Biz bir aile gibiyiz" diyordu Avi... "Birçok Arap takım arkadaşımla akşamları ailece görüşüyoruz, ve doğrusunu söylemek gerekirse pek siyaset konuşmuyoruz. Tabii otobüslerde bombalar patlamadıysa veya Gazze'de arkadaşlarımın kardeşleri ölmediyse..." 
Aynı Avi Danan, ve birkaçı İsrailli birkaçı da Filistinli futbolcu arkadaşları, dün İspanya'ya uçtular... Bu kez, yıldızlar topluluğu Barcelona'yla Ortadoğu barışı için oynayacaklar. İçlerinde Türkiye'nin de bulunduğu 25'i Avrupa Birliği üyesi 35 çevre ülke temsilcisi de gidiyor İspanya'ya... 
Ve futbol, dünya barışına öncülük ediyor. 

Unutulmaz... 

Eylül 1972'de düzenlenen ve Filistin Kurtuluş Örgütü'nün 11 İsrailli atleti öldürerek damgasını vurduğu Münih Kış Olimpiyatları erkekler basketbol final maçı ABD-SSCB 

ABD, son 8 olimpiyatın şampiyonu... SSCB ise siyasi çekişmenin de etkisiyle maça olağan üstü konsantre olmuş durumda. Maçın bitimine 7 saniye kala skor, 49-48 SSCB lehinedir. Hücum hakkı ellerinde olan Rus oyuncular, topu şimdiki NBA koçu Doug Collins'e kaptırırlar. Topu potaya kadar süren Collins, faulle durdurulur, iki atışı değerlendirir ve ABD'yi 50-49 öne geçirir. Kalan 3 saniyede SSCB topu potaya götüremez, düdük çalar ve ortalık Amerikalılar için bayram yerine döner. Ama maç bitmemiştir, FIBA yetkilileri sahaya iner, bir mola karmaşası nedeniyle, son 3 saniye tekrar oynanacaktır. 
Ruslar topu Edeshko ile tekrar oyuna sokar, düdük yeniden çalar, maçın bittiği sanılır, ama bu kez de maç bitmemiştir. Çünkü 3 saniye sürmesi gereken oyun 1 saniye dolmadan çalan yanlış düdükle yarım kalmıştır. 
Tekrar başlaması gereken oyun, Amerikalıların sahaya dönmekte tereddüt etmeleri sebebiyle duraksar, ama hakemler son 8 olimpiyatın şampiyonunu tekrar sahaya getirirler. Düdük yeniden çalar, Edeshko uzun bir pasla topu Belov'a aktarır, ve bu oyuncu tüm zamanların en önemli basketlerinden birini ABD potasına bırakır. Maç bitmiştir, yeni şampiyon SSCB'dir. 
ABD, gümüş madalyayı almayı reddeder, yıllarca tartışılır bu maç... Ve spor tarihinin unutulmaz 3 saniyeleri arasına girer, o dakikalarca bitmeyen 3 küçük saniye... Siz de, tabii futbol kareleri başta olmak üzere unutamadığınız o uzun saniyeleri umeleke milliyet.com.tr'ye yada 0212 5056270 numaralı faksımıza gönderin. Spor ve de futbol tarihinin en unutulmaz anlarını seçelim. Cuma gecesi 01 05 ve Cumartesi gündüz 12 05'te NTV'de Takitk'te tartışalım. 

Kıymetlerini bilemedik 

Öncelikle şunu belirteyim, abartılan overrated futbolcular listesine gelen tepkiler anlamsız. Çünkü m lumunuz o listeyi, ben oluşturmadım, aşağıdaki kıymetini bilemediğimiz oyuncular listesine de en ufak müdahalem olmadığı gibi... Listeye katkı yapan okuyucularımız arasında çok objektif olanlar da vardı, sanki biraz taraflı olanlar da. Örneğin Ankara'dan Kayhan Kıratlı'nın, Önder, Ümit Özat, Mehmet Yozgatlı, Kemal, Anelka, Servet, Semih ve Nuri 'den oluşan listesi düşündürücüydü Sahi Nuri, Fenerbahçe'ye mi geliyor yoksa İstanbul'dan Kürşat Kobya'nın önerdiği Andre Kone'yi çok araştırdım, 18. yüzyılda yaşamış ve kıymeti bilinmemiş bir müzisyenmiş meğer. Bir başka sevgili okurumuz Bülent Yıldız, Rıdvan Dilmen'i koymuş listesinin başına. Bence en ilginciyse Ali Açınık'ın yurt takımından kaptanı Ömer Lütfü Güvel'i önermesiydi. Osmaniyespor'da da oynamış bu arkadaşımız. Osmaniyespor'un, hafta içinde Kanada'dan bir Türk oyuncu transfer ettiği konuşulmuştu TFSYT'de. Demek ki, bu takımı daha dikkatli takip etmemiz lazım. 
Aşağıda oluşturduğunuz listeye genel olarak katılıyorum, ama benim listemde Kayserispor'lu Fatih Ceylan'la, Valencia'lı Fabio Aurelio da olurdu. 

TÜRKİYE SÜPER LİGİ 1 Anelka Fenerbahçe 2 Ü.Karan Galatasaray 3 Ceyhun Konyaspor 4 Önder Fenerbahçe 5 Oktay D. 6 Altan Galatasaray 7 Timuçin Erciyes 8 Lazarov G.Antep 9 Emre A. Beşiktaş 10 Cihan G.Saray 

DÜNYA LİGLERİ 1 Riquelme Villarreal 2 Luca Toni Fiorentina 3 Juninho Lyon 4 Cisse Liverpool 5 Joaquin R.Betis 6 V.D.Vaart Hamburg 7 Carvalho CSKA 8 Scholes M.United 9 Torres A.Madrid 10 Solskjaer M.United 


</TEXT>
</DOC>
