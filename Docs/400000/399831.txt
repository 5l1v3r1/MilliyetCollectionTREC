<DOC>
<DOCNO> 399831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/siyaset/siy01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik, öğretim üyelerine 'mecburi hizmet' istedi 
</HEADLINE>
<TEXT>


Milli Eğitim Bakanı Çelik, taşrada "mecburi hizmetle" öğretim üyesi görevlendirilmesi için yasa talep etti 

ANKARA Milliyet 


Kurulacak 15 yeni üniversiteden 11'i konusunda YÖK Başkanlığı'nın itirazıyla karşılaşan Milli Eğitim Bakanı Hüseyin Çelik, yeni üniversiteler ve taşrada "mecburi hizmet ya da rotasyonla" öğretim üyesi görevlendirilmesi için yasa çıkarılmasını istedi. 
Kırşehir, Kastamonu, Düzce, Burdur, Uşak, Rize, Tekirdağ, Erzincan, Aksaray, Giresun, Çorum, Yozgat, Adıyaman, Ordu ve Amasya'da üniversite kurulmasıyla ilgili yasa tasarısının TBMM Milli Eğitim Komisyonu'ndaki görüşmesi tartışmalı geçti. Akademik kriterlere göre sadece Ordu, Düzce, Tekirdağ ve Uşak'ta üniversite kurulabileceğini belirten YÖK Başkan Vekili Prof. Dr. Aybar Ertepınar, "Hocaların uçan profesörler olmaması gerekiyor. Uzaktan kumandayı kesmeliyiz" dedi. Her üniversiteye en az 7 profesör gerektiğini kaydeden Ertepınar, bunun da yeterli olmadığını vurguladı. 
16 bin 145 profesör ve doçent kadrosundan 10 bin 95'inin 3 büyük kentte görev yaptığını kaydeden Çelik ise şunları söyledi 
"Bu bir çarpıklık. Bence çözülebilir. YÖK ilk kurulduğu zaman şöyle bir şey söylediler Doçent misin, profesör olmak istiyorsan, nasıl ki bir tıp doktoruna diyoruz, 'Senin kamuya bir maliyetin var. Kamuya olan borcunu git Erzurum'un Şenkaya'sında, Van'ın Bahçesaray'ında veya Hakk ri'nin Çukurca'sında iki yıl çalışarak öde.' Bir mecburi hizmet, rotasyon getirilebilir. Rasyonel teklifte bulunuyorum. Yaraya neşter atabiliriz." 
Ancak öneriye karşı çıkan Ertepınar, "40'ından sonra 'Sen Anadolu'ya gideceksin' demek çok zor. Bunu akademik hayatın başlangıcında yapmaya çalışıyoruz" yanıtını verdi. 

Vakıfta ita amiri 
Tasarıdaki değişiklikle, vakıf üniversitelerinde, rektörün üstünde mütevelli heyet tarafından yetkili "ita amiri" atanması öngörüldü. Burdur'daki üniversiteye Mehmet Akif Ersoy, Tekirdağ'dakine Namık Kemal adı verilmesi hükme bağlandı. 

Çorum'da Hitit, Yozgat'ta Bozok 

Milli Eğitim Komisyonu'nda önergelerle, yeni kurulacak 5 üniversiteye özel isimler verildi. Burdur'daki üniversiteye "Mehmet Akif Ersoy", Tekirdağ'dakine "Namık Kemal", Kırşehir'dekine "Ahi", Yozgat'takine "Bozok", Çorum'dakine "Hitit" adı konuldu. İl adlarından vazgeçilmesine itiraz eden CHP Denizli Milletvekili Mustafa Gazalcı, "Fakir Baykurt da Burdurlu. Onu nereye koyacağız " dedi. CHP Yalova Milletvekili Muharrem İnce ise, "Rize Üniversitesi'nin adını Recep Tayyip Erdoğan, Van Yüzüncü Yıl Üniversitesi'nin adını da Hüseyin Çelik olarak değiştirelim" diye eleştirdi. 


</TEXT>
</DOC>
