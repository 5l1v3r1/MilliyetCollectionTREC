<DOC>
<DOCNO> 366195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur46.html </URL>
<DATE> 2005/08/01/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Lösemi hastası küçük Esin, Türkiye'ye döndü... 
</HEADLINE>
<TEXT>

     Almanya’da ilik nakli yapılan lösemi hastası Esin Köse, yurda döndü. 
     Esin Köse, babası Ahmet ve annesi Katherina Köse ile Lufthansa Havayolları’na ait tarifeli uçakla Frankfurt’tan İstanbul’a geldi. 
     Esin’i Atatürk Havalimanı’nda kardeşi Eda, çok sevdiği beyaz güllerle karşıladı. 
     Ahmet Köse, gazetecilere yaptığı açıklamada, yapılan ilik naklinden sonra dün 100 günün dolduğunu ve doktorların kararıyla Türkiye’ye döndüklerini söyledi. 
     Esin’in kontrollerinin bundan sonra Marmara Üniversitesi’nde devam edeceğini kaydeden Köse, "Esin’in aslında bir ay daha orada kalması gerekiyordu. Rehabilitasyon çalışmasına alınacaktı. Ancak SSK, anlayamadığımız bir tutumla yalnızca Esin’in masrafını karşılayacağını, refakatçisinin masrafını karşılayamayacağını bildirdi" dedi. 
     Almanya’da 8.5 yaşında bir çocuğu refakatçi olmadan rehabilitasyona alan bir kurum olmadığını ve yabancı dil bilmeyen Esin’i bırakamayacakları için dönmek zorunda kaldıklarını anlatan Köse, şöyle konuştu 
     "Esin’de şu an için olumlu bir gelişme görünüyor. Takılan iliğin çalışıp çalışmadığı konusunda sonuç alınmış değil. Bu, 6 aylık süreçte ortaya çıkacak. En kritik 100 gün aşıldı. Kan değerleri oldukça iyi. Ekim ayına kadar giden 200 günlük süreç var. Ekim ayında Almanya’dan çağırılırsak gideceğiz. Umuyoruz SSK yine problem üretmez. 
     Esin’in hastalığının tamamen geçtiğini söylememiz için nakilden itibaren 5 yıla ihtiyaç var. Nakil başarılı, kemik iliğinin çalışma durumu için süreç gerekiyor." Köse, SSK’nın rehabilitasyon için kabul etmediği refakatçiyle ilgili rakamın yaklaşık 2 bin 500 avro olduğunu belirterek, "Biz bunu karşılayabilirdik. Ancak bunu karşıladığımızda, benim orada refakatçi sıfatım ortadan kalkıyordu. İşimle ilgili problem ortaya çıkacaktı. 
     Çalıştığım işyerinde görevden alındım. Başka biri atanmış. O yüzden riski üstlenemezdik. Hayati değil, ama psikolojik açıdan önemli. Bütün bunlar hukuki girişimlere neden olacak. İleride değerlendireceğiz" diye konuştu. 
     Kendisinin de sağlığının bozulduğunu, 2 kez hastaneye yattığını ve anjiyo olduğunu belirten Köse, "Esin’in rehabilite edilmesi için psikolojik tedaviye de alınması gerekecek. Eğitimiyle ilgili durumu, doktorlarla yapılacak görüşmeden sonra belli olacak" dedi. 
     
</TEXT>
</DOC>
