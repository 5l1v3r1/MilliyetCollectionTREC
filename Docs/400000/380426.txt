<DOC>
<DOCNO> 380426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/guncel/axgun01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Parka cami şaşırttı 
</HEADLINE>
<TEXT>


İstanbul Büyükşehir Belediyesi'nin Göztepe Parkı'na cami yapılmasına onay vermesi, tepki topladı. Halk "Yeşil alana camiden daha çok ihtiyacımız var" derken, Büyükşehir Belediye Başkanı Topbaş, dün öğrendiğini söyledi 

ŞENOL DEMİRCİ - M. AKİF ERDEM İstanbul - Milliyet Gökyüzünde MURAT ÖZTÜRK 

İstanbul Büyükşehir Belediye Meclisi'nin Göztepe Parkı'na cami yapılması kararı semtte büyük tepkiye yol açtı. 3 kilometrelik alanda dört caminin bulunduğunu belirten Kadıköy Belediye Başkanı Selami Öztürk, Kadıköy Müftüsü'nün bile cami talebinde bulunmadığını söyledi. İstanbul Büyükşehir Belediye Başkanı Kadir Topbaş ise karardan önceki gün haberdar olduğunu açıkladı. 
Meclis'in tepki toplayan kararı nasıl aldığını araştıran Kadıköy Belediyesi yetkilileri, Göztepeli bir vatandaşın parka cami yapılması için topladığı imzaları Büyükşehir Belediyesi Şehir Planlama Müdürlüğü'ne ilettiği, müdürlüğün bu talebi Meclis'in onayına sunduğunu tespit etti. 
Karara, Göztepe sakinleri de tepki gösterdi. İşte o tepkiler... 
Yeşim Menderes 45 yıldır parkın karşısında oturuyorum. Burayı yeşil alan olarak görmek en büyük dileğimiz. Kadıköy'deki yeşil alanlar maksatlı olarak kaldırılıyor. Burada camiye de ihtiyaç yok. 100 metre ileride Selamiçeşme, 400 metre ileride Galippaşa Camii var. 
Ülkü Okay Çocuklar için çocuk parkı, yetişkinler için yürüyüş alanı olan bir yer bu park. Burada cami çok. Karşı yakayı bilmem ama, caminin burada gereksiz olduğuna inanıyorum. 

Tek oksijen noktası 
Ayla Aydındoyum Buranın halkı inançlarını gizli yapar. Ramazan ayı dışında camiler boştur. Burada cami gereksinimi yok. Yeşil alan ihtiyacımız çok büyük. Burası tek oksijen aldığımız nokta. 
Sıtkı Yazar 'Cami yapacağız' diyerek insanları kandırmasınlar. Her binayı bir cami olarak kullanmak mümkündür. Her yere cami yapabilirsiniz. Hatta yetmediyse 50 cami daha yapsınlar. Amam yeşil alana sahip çıksınlar. 
Jülide Damar Böyle bir yeşil alanı betonlaştırmak çok anlamsız. Göztepe halkından düpedüz intikam alınıyor. İhtiyacımız yeşil alan. Her taraf gökdelen olmuş, nefes alamıyoruz. 
Sanatçı Müjdat Gezen de karara tepki göstererek, "Camiyi yaptırırlar, çok kısa zamanda da duvarına da gerekeni yapacaklarını sanıyorum. Bunun altındaki mesajı anlarlar çünkü kaşınıyorlar" diye konuştu. 

Kadıköy cezalandırılıyor 
TMMOB Mimarlar Odası Kadıköy Şube Başkanı Sabri Orcan ise Kadıköy'ün cezalandırıldığını belirterek, "Burada Kadıköy halkının kabul etmediği birçok proje yapıldı. Bu ilçenin daha laik ve demokratik bir yapısı olduğunu göz önüne aldığımızda, ancak tepki ve infial yaratmak için yapılmıştır, politik bir projedir bu" dedi. 
Şehir Plancıları Odası İstanbul Şubesi Sekreteri Ali Rıza Nurhan ise, "Halkın böyle bir talebi olsa bile, mevcut yeşil alanın seçilmesi akıllıca bir çözüm değil. Çünkü, yeşil alan o bölgede az. Yeni yeşil alanlar gerekirken, mevcut alanlar üzerine cami yapmaya kalkışmak hiç doğru olmaz. Gerekirse bu proje için dava açarız" diye konuştu. 

CHP 2. Taksim taktiği 

İstanbul Büyükşehir Belediye Meclisi'nin, Kadıköy'ün nadir yeşil alanlarından Göztepe 60. Yıl Parkı'na cami yapma kararı almasına CHP'den sert tepki geldi. CHP'liler, AKP'nin Taksim'de olduğu gibi yine "cami tartışması" başlatarak gündem değiştirmek istediğini söylerken, "Cumhuriyet düşmanlarının klasik taktiği. 2 adım ileri, bir adım geri" yorumunu yaptı. 
Mehmet Sevigen Genel Sekreter Yardımcısı, İstanbul Milletvekili Tamamen toplumu germeye, gündemi saptırmaya yönelik, kendi tabanlarına mesaj vermek için 2 - 3 ay arayla bunu yapıyorlar. Türbanda da yaptılar. Sanki toplum camiye karşıymış gibi ortamı geriyorlar. Toplumu böldükleri için suç duyurusunda bulunmak lazım. İstanbul'da yarım kalmış camiler var, tamamlamıyorlar. İstanbul'da iyilik yapmak istiyorlarsa onları tamamlasınlar. Dini siyasete alet etmek için aymazlık yapıyorlar. 
Güldal Okuducu MYK üyesi, İstanbul Milletvekili Merkezi yönetim anlayışından bu kadar şik yetçi olan bir hükümetin ve onun belediyesinin koskoca İstanbul'un hangi ilçesinin neresine cami ya da park yapılacağına dair, o ilçeye danışmadan karar almasını anlamak mümkün değil. Cumhuriyet düşmanlarının klasik yöntemi, 1 adım ileri 2 adım geri. 
Berhan Şimşek İstanbul Milletvekili 'CHP camiye karşı çıkıyor' noktası yumuşak karın olduğu için bu kartı sürekli oynuyorlar. Taksim için de söz edildi. Camiye karşı değiliz, fakat Türkiye'de 129 binden fazla cami var. Siyaset üretemedikleri zaman hemen dini unsurları ortaya atıp gündem değiştiriyorlar. Haydarpaşa'yı, Galataport'u gizlemek için ortaya ya imam hatip, ya türban, ya da cami atacaklar. Bu ülkenin camisinin de, başörtüsünün de, imanının da koruyucusu CHP'dir. Bu anlayış olmasaydı, İstanbul'un işgaliyle birlikte bugün Fatih Camii kilise olabilirdi. 
Ali Rıza Bodur İzmir Milletvekili Gündemi başka noktalara kaydırmak için bir sanal senaryo olarak görüyorum. Gerçek gündem terör, işsizlik, yoksulluktur. Dikkatleri başka yere çekmek için Ramazan öncesi tabanlarında göze girmek istiyorlar. Ne İstanbul halkı, ne kendilerine destek veren dindarların yeşil alanları katlederek cami yapılmasını onaylayacağını da sanmıyorum. 
Türer Ercan CHP Kadıköy İlçe Başkanı İstanbul'u hiç bu kadar yeşil gördünüz mü diye pankart asanlar, Göztepe'de cami yapmak için 2500 metrekare yeşil alanı katlediyor. Yenisahra Mahallesi cami alanına ise akaryakıt istasyonu yapıyorlar. Karardan vazgeçilmezse, CHP İlçe Örgütü, tüm hukuksal ve eylemsel platformları sonuna kadar kullanacaktır." 

KADİR TOPBAŞ 
Cami kararından haberim yoktu 

İstanbul Büyükşehir Belediye Başkanı Kadir Topbaş, Meclis'in kararından haberi olmadığını belirterek, ilgili dosyayı inceledikten sonra son sözü söyleyeceğini açıkladı. Meclis kararını kendisine iletmediklerini ve olaydan önceki gün haberdar olduğunu belirten Topbaş şöyle konuştu 
"Meclis'e daha önce talep olmuş, itiraz edilmiş, sonra tekrar talep edilmiş. Daha önce söz konusu olmuş. Tam olarak detayını bilemiyorum. Hepsini incelemem lazım. Bende onaylama ya da veto etme yetkisi var. Dosyaya bakacağım. Ben politik davranmıyorum. Doğru olanı yapmam gerekir. Dosyayı göreceğim, sonra açıklama yapacağım. Benim bilgim yoktu, ben de dün öğrendim. Bana söylenmedi. Söylenseydi o zaman incelerdim." 

SELAMİ ÖZTÜRK 
Müftülük bile cami istemedi 

Kadıköy Belediye Başkanı Selami Öztürk, bu girişimin ilk olmadığını belirterek şunları söyledi 
"Kadıköy'de 127 cami var. Sorun camiye karşı çıkmak değil. Bu alana kütüphane, hastane de yapılamaz çünkü burası bir yeşil alan. Kadıköy'ü n zım imar planları 3 ay önce aynı belediye meclisinden geçti. Bu süreçte kurumların görüşü alınır. Kadıköy Müftülüğü bile, bölgede camiye ihtiyaç olduğunu belirtmedi, böyle bir talepte bulunmadı. Burada camiye ihtiyaç varsa, 15 yıldır Kadıköy Belediyesi'nde yönetici olarak önce benim bilmem gerekirdi, ama kimse bana sormadı. Ayrıca 3 kilometrelik bir alanda 4 cami var. Topbaş'la görüştüm, haberinin olmadığını söyledi." 


</TEXT>
</DOC>
