<DOC>
<DOCNO> 373634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/dunya/axdun02.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristin soluk yüzü katliamı önledi 
</HEADLINE>
<TEXT>


DIŞ HABERLER SERVİSİ 


İsrail'in güneyindeki Beerşeba kentinde dün düzenlenen intihar saldırısında 50 kişi yaralandı. 
İsrail'in Gazze Şeridi'nden çekilmesinin ardından düzenlenen ilk intihar saldırısında, bir otobüs durağında üzerindeki bombayı patlatan terörist öldü. Teröristin bir otobüse binmek istediği, ancak otobüs şoförü ve güvenlik görevlilerinin izin vermemesi üzerine bombayı durakta patlattığı belirtildi. Yaralıların ikisinin durumu ağır. 
Otobüsün şoförü Eli Horech, bombacının çok solgun görünmesi nedeniyle şüphelenerek güvenlik görevlilerini çağırdığını söyledi. İsrail İç Güvenlik Bakanı Gideon Ezra, "Otobüs şoförü ve güvenlik görevlilerinin bombacıya müdahalesi büyük bir felaketi önledi" dedi. Ezra, İsrail'in bu saldırıya yanıt vermekte tereddüt etmeyeceğini belirtti. 
Filistin Devlet Başkanı Mahmud Abbas da, "terörizm" olarak nitelediği intihar saldırısını kınadı. Saldırıyı, El Aksa Şehitleri Tugayları ve İslami Cihad örgütü üstlendi. 




</TEXT>
</DOC>
