<DOC>
<DOCNO> 364993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun20.html </URL>
<DATE> 2005/07/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mübarek Şarm El Şeyh'te Arap zirvesi yapılsın 
</HEADLINE>
<TEXT>

     Mısır Cumhurbaşkanı Hüsnü Mübarek, Arap Birliği üyesi ülkelerin liderlerine, 3 Ağustos'ta Şarm El Şeyh'te toplanmaları çağrısında bulundu. 
     Mübarek, devlet televizyonundan yayımlanan açıklamasında liderlerden, geçen hafta onlarca kişinin ölümüne yol açan bombalı saldırıların meydana geldiği Şarm El Şeyh'te, çarşamba günü olağanüstü toplanmalarını istedi. 
     Mübarek, Arap dünyasının, Filistin ve Irak'taki durum dahil olmak üzere birçok ürkütücü duruma tanık olduğunu ifade ederek, bu konuların gözden geçirilmesi amacıyla toplanmaları ve Arap dünyasının ortak bakış açısının ortaya koyulması gerektiğini belirtti. 
     
     MÜBAREK ADAYLIĞINI AÇIKLADI 
     Mısır'da 1981 yılından bu yana iktidarda bulunan Mübarek, 7 Eylül'de yapılacak ilk çok adaylı cumhurbaşkanlığı seçiminde, 5. dönem görev almak için aday olduğunu açıkladı. 
     Mübarek, ''Yeni dönem için, halkın güvenini ve desteğini almaya çalışacağım'' dedi. 
     Terörizmle mücadelede yeni adımlar atılacağını bildiren Mübarek, 1981 yılından bu yana yürürlükte olan olağanüstü hal yasasında değişiklik hazırlığında olduklarını söyledi. 
     Mübarek, terörizmle mücadele edebilmek için yeni ve sonuca götüren bir yasaya ihtiyaç duyulduğunu belirtti. 
     
</TEXT>
</DOC>
