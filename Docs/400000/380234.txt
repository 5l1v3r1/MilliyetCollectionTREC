<DOC>
<DOCNO> 380234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko04.html </URL>
<DATE> 2005/09/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gıdada yaz ucuzluğu sona erdi 
</HEADLINE>
<TEXT>

     Mutfakta mevsim koşullarına bağlı olarak mayıs ayında başlayan yaz ucuzluğu eylülle birlikte sona erdi. 
     Eylül ayında gıda harcamaları yüzde 2 oranında artarken, dört kişilik bir ailenin aylık ortalama gıda harcamalarının tutarı da 304.15 YTL’ye ulaştı. 
     ANKA’nın kişi başına ortalama gıda tüketim miktarlarını ve bu ürünlerin toplam gıda harcamaları içindeki ağırlıklarını temel alarak oluşturduğu gıda harcamaları endeksi, eylül ayında yeniden artmaya başladı. Ankara’da en fazla alışveriş yapılan merkezlerden derlenen fiyatlarla oluşturulan ANKA Gıda Harcamaları Endeksi, eylül ayında bir önceki aya göre yüzde 2 oranında artış gösterdi. Bunda makarna, yoğurt, peynir, yumurta, çay gibi bazı gıda ürünleri ile portakal, domates, patlıcan gibi sebze ve meyve ürünlerindeki fiyat artışları etkili oldu. 
     
     AYLIK HARCAMA 
     Dört kişilik bir ailenin ağustos ayında 298.13 YTL olan aylık ortalama gıda harcamalarının tutarı, eylül ayında 304.15 YTL’ye yükseldi. Ortalama gıda harcaması tutarı 
     hesaplanırken, Devlet İstatistik Enstitüsü’nün DİE 2003 yılı için Türkiye genelinde belirlediği kişi başına aylık ortalama gıda tüketim miktarları esas olarak alındı. 
     
     GIDA ENDEKSİ 
     ANKA’nın 2003 yılı beslenme kalıbı çerçevesinde ve Ekim 2003’teki gıda harcamalarını 100 kabul ederek oluşturduğu 
     gıda harcamaları endeksi, ağustos ayındaki 111.8’lik düzeyinden eylül ayında 114.1’e yükseldi. Endeks mayıs ayından bu yana düşüş eğiliminde bulunuyordu. Gıda harcamaları endeksinin, eylül ayındaki artışa rağmen bu yılın ilk dokuz ayında yüzde 3.6 oranında azaldığı belirlendi. 
     
     EN HIZLI ARTIŞ YUMURTADA 
     Eylül ayında en hızlı fiyat artışı yumurtada gözlendi. 
     Yumurtanın fiyatı bir önceki aya göre yüzde 63.1 arttı. 
     Patlıcanda yüzde 45.6, domateste yüzde 29, portakalda yüzde 10.1, makarnada yüzde 10, çayda yüzde 6.7, yoğurtta yüzde 1.2, peynirde yüzde 0.8’lik fiyat artışı yaşandı. 
     Söz konusu ay pirinç, ekmek, un, elma, kuru fasulye ve toz şekerin fiyatında herhangi bir değişim gözlenmedi. 
     
     FİYATI AZALANLAR 
     Eylül ayında fiyatı en fazla azalan ürün ise yüzde 19.7’yle ıspanak oldu. 
     Tavuğun fiyatı yüzde 14.9, sütün fiyatı yüzde 5, patatesin fiyatı yüzde 3.5, margarinin fiyatı yüzde 1.9, kırmızı etin fiyatı yüzde 1.1 azaldı. 
     
</TEXT>
</DOC>
