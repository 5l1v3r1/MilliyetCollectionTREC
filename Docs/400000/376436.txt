<DOC>
<DOCNO> 376436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy01.html </URL>
<DATE> 2005/09/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yüksek Mahkeme resepsiyonda yoktu 
</HEADLINE>
<TEXT>

     Yeni adli yıl açılış resepsiyonu Anayasa Mahkemesi ve Yargıtay arasındaki söz düellosuna sahne oldu. Yargıtay Başkanı'nın Anayasa Mahkemesi'ne yönelik eleştirilerinin ardından Yüksek Mahkeme’den kimse resepsiyona katılmadı. 
     Yargıtay Başkanı Osman Arslan'ın Yüce Divan yetkisi ve siyasi parti kapatma hakkı ile Anayasa Mahkemesi'ne bireysel başvuru hakkı tanınması talebi konusundaki ağır eleştirilerine Anayasa Mahkemesi'nden resepsiyon öncesi yazılı bir açıklamayla yanıt geldi. 
     Yüksek Mahkeme, Arslan'ın sözlerini talihsizlik olarak niteledi. Arslan'ın yargının sorunları için çözüm üretmek yerine Anayasa Mahkemesi'ni hedef alıp eleştiri sınırlarını aşması ve adalete gölge düşürücü beyanda bulunması açıklamanın gerekçesini oluşturdu. 
     Anayasa Mahkemesi açıklamasında, Yüksek Mahkeme’nin önerilerine nezaket kurallarıyla bağdaşmayacak biçimde karşı çıkıldığı vurgulandı, "Yargıtay Başkanı'nın kamuoyunda kuşku yaratacak biçimde beyanda bulunması temsil ettiği makamın ağırlığı ve sorumluluğuyla bağdaştırılamamıştır" denildi. 
     Anayasa Mahkemesi üyeleri bu açıklamanın ardından resepsiyonda da yer almadılar. Resepsiyona katılanların gündeminde de aynı konu vardı. 
     Eleştirilerin sahibi Başkan Arslan, "ben gerekli açıklamaları yaptım. İsteyen istediği yorumu yapar" demekle yetinirken, Yargıtay Başkanvekili Osman Şirin, Yüce Divan yetkisinin Yargıtay'da olması gerektiğini söyledi ve tıptan örnek verdi. 
     Şirin, siz beyin cerrahının yapacağı ameliyatı bir bevliyeciye yaptırır mısınız Herhalde yaptırmazsınız. Ceza yargısı da böyle ihtisas isteyen bir konu. Yargıtay da ceza yargısının ihtisas yeri'' dedi. 
     Meclis Anayasa Komisyonu Başkanı AK Partili Burhan Kuzu ise Yüce Divan konusunda bilgi birikimi açısından Yargıtay'ın daha yetkili olduğunu söyledi. 
     Ancak Kuzu, bir cumhurbaşkanı ya da bakan yargılanırken konuya farklı bakmak gerektiğini, esneklik gerektiğini vurguladı. Kuzu, Yüce Divan yargılaması için yeni düzenlemeye gerek olmadığını söyledi. 
     
     Yargıtay Başkanı ne demişti 
     Yargıtay Başkanı Osman Arslan, dün yeni adli yılın açılışında yaptığı konuşmada 'Yüce Divan' görevi ile siyasi partilerin kapatılması ve siyasi partilere yaptırım uygulanmasına ilişkin görevin Yargıtay'a verilmesini istemişti. 
     Arslan, ayrıca Anayasa Mahkemesi'nin bireysel başvuru ile Yüksek Mahkeme kararlarını inceleyerek üstün statü kazanmak istediğini de savunmuştu. 
     Yargıtay Başkanı konuşmasında, ''mevcut Anayasa yargısı yükünü taşıyamayan ve iş yoğunluğundan şikayet eden bir mahkemenin, çok daha ağır işlere talip olmasını anlamak güçtür'' ifadelerini kullanmıştı. 
     
</TEXT>
</DOC>
