<DOC>
<DOCNO> 399219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun20.html </URL>
<DATE> 2005/11/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Irak'ta kaçırılan Alman kadının durumu belirsiz... 
</HEADLINE>
<TEXT>

     Irak'ta geçen cuma günü şoförüyle kaçırılan Alman arkeolog Susanne Osthoff'un durumu belirsizliğini koruyor. 
     Almanya Federal İçişleri Bakanı Wolfgang Schaeuble, Die Welt gazetesine yaptığı açıklamada, Osthoff'un kaçırılmasının, Almanya'ya yönelik bir uyarı olarak algılanması gerektiğini söyledi. 
     Schaeuble, ''Bu olay, Almanya'da bizim de uluslararası terörizm tehdidi altında olduğumuzu gösteriyor'' dedi. 
     Alman Federal Meclisi Bundestag Dış İlişkiler Komisyonu Başkanı Ruprecht Polenz ise Osthoff'u kaçıranlarla görüşülmesinden yana olduğunu söyledi. 
     Bu arada Osthoff'u kaçıranların, Alman ARD televizyonunun Bağdat bürosuna gönderdikleri video kasetinde, Alman hükümetinden Irak hükümetiyle işbirliğine son vermesini talep ettikleri, bunun için de belirli bir süre tanıdıkları bildirildi. 
     
</TEXT>
</DOC>
