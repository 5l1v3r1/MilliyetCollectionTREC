<DOC>
<DOCNO> 350473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur52.html </URL>
<DATE> 2005/06/09/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Meclis 19 Mayıs Üniversitesi'ni araştıracak... 
</HEADLINE>
<TEXT>

     AK Parti Samsun Milletvekili Cemal Yılmaz Demir ve 41 arkadaşı tarafından Samsun 19 Mayıs Üniversitesinde "keyfi yönetim kamu kaynaklarının amaç dışı kullanımı ve kadrolaşma iddialarının araştırılması" için verilen Meclis Araştırması önergesi, TBMM Genel Kurulu’nda kabul edildi. 
     Önerge üzerinde AK Parti Grubu’nun görüşlerini dile getiren Trabzon Milletvekili Aydın Dumanoğlu, tarihsel süreçte üniversitelerin kuruluş ve gelişimini anlatarak, üniversitelerde bilimsel araştırmanın esas olduğunu, bilimsel araştırma yapılmadan eğitim ve öğretim yapılamayacağını kaydetti. 
     Üniversitelerin devlete değil topluma ait olduğunu, bu nedenle kendisini vergileriyle finanse eden toplumla ters düşmemesi gerektiğini savunan Dumanoğlu, ülke kalkınması için insangücü yetiştirme işlevini yerine getirmekle yükümlü olan üniversitelerin bilimsel yayınları ve araştırmalarıyla toplumun öncü kuruluşları olması gerektiğini söyledi. 
     Dumanoğlu, 19 Mayıs Üniversitesi’nin kaynak kullanımı ve insangücü yetiştirmede başarısız olduğunu savunurken, satın alma ve ihalelerle ilgili şüphelerin büyüteç altına alınarak incelenmesinin zorunlu olduğunu ifade etti. 
     Üniversitede son dönemde, 30 yıllık geçmişinde yapılanlardan birkaç kat fazla, 4 binden fazla disiplin soruşturması açıldığını bildiren Dumanoğlu, buna karşın başarılı bir bilimsel çalışma gerçekleştirilemediğini de öne sürdü. 
     
     RÖVANŞ ALMA 
     CHP adına konuşan Grup Başkanvekili Haluk Koç ise Türkiye’de bilimsel düşüncenin karşısında fanatik bir görüş bulduğunu, bu bağnaz görüşlerin, Kurtuluş Savaşı’nda emperyalistlerle çıkarları buluştuğu için ittifak oluşturduğunu söyledi. Bu bağnazlığın, her zaman rövanş alma mücadelesi verdiğini savunan Koç, 19 Mayıs Üniversitesi’ne ilişkin araştırma önergesinde yer verilen iddiaların da bu rövanş alma çabalarının devamı olduğunu ileri sürdü. 
     Koç, 19 Mayıs Üniversitesi’nde kadrolaşma yapıldığı iddia edilmesine karşın Hükümet’in üniversitelere kadro vermediğini de iddia ettiği konuşmasında, iktidarın kendisi gibi düşünmeyen anayasal kurumları bertaraf etmeye çalıştığını söyledi. 
     Türkiye’de zaman zaman üniversitelerin iktidarlar tarafından suçlandığını, öğretim üyelerine "kara cübbeliler" denildiğini, rektörlerin edeplerinin sorgulandığını ifade eden Koç, Başbakan Recep Tayyip Erdoğan’ın da "parayı veren düdüğü çalar" diyerek üniversite yönetimlerinin yetkilerini kullanmalarına karşı bakış açısını ortaya koyduğunu savundu. 
     Koç, araştırma önergesindeki iddiaların yanlış bilgilere dayandığını, gerçeklerle ilgisi olmadığını bildirerek, "Oylarınızla bu önergeyi kabul edeceksiniz ancak araştırma sonunda 19 Mayıs Üniversitesi’ne bir özür borcunuz olacak" diye konuştu. 
     Koç, araştırma önergesinin, "Başbakan’ın talimatıyla üniversiteyi çarmıha germeyi amaçladığını" iddia etti. 
     
     BAKAN ÇELİK’İN CEVABI 
     Koç’un konuşmasındaki bazı sözlerini yanıtlayan Milli Eğitim Bakanı Hüseyin Çelik, "zaman zaman onların edeplerini sorgulayanlar çıktı" sözleriyle Başbakan’ın 2004 yılında Kastamonu’da yaptığı konuşmaya atıfta bulunduğunu belirtti. Çelik, şunları söyledi 
     "Sayın Başbakan bütün öğretim üyelerinin edeplerini sorgulamayacak kadar edepli bir insandır ve Sayın Başbakan, o zaman bazı rektörlerin hükümete, Sayın Başbakana, Milli Eğitim Bakanı’na hakaret eden ifadelerine karşı ’zaman zaman edep sınırlarını aşacak şekilde bizi eleştirenler var’ demiştir. 
     Sayın Başbakan hiçbir konuşmasında ’parayı veren düdüğü çalar’ ifadesini kullanmamıştır. Sayın Başbakan’ın söylediği şudur ’Bütçeyi yapma hakkı TBMM’ye aittir. Yürütme organı hükümettir ve Türk Milleti adına vergileri toplama ve harcama yetkisi hükümete verilmiştir. 
     Dolayısıyla halkın parasını kullanan herkes bunun hesabını vermek zorundadır’ demiştir." Bakan Çelik, üniversitelerin araştırma fonların kısıtlandığına ilişkin eleştiriyi yanıtlarken de Sadece TÜBİTAK’a, üniversite öğretim üyelerinin kullanması için Cumhuriyet tarihinde görülmemiş şekilde 450 trilyon lira para tahsis edildiğini, 2005 bütçesinde bakanlıkların ödeneklerindeki artış yüzde 15 iken üniversitelerin ödeneklerindeki artış oranının ise yüzde 41.5 olduğunu belirtti. Çelik son üç yılda üniversitelere toplam 14 bin 800 kadro verildiğini sözlerine ekledi. 
     Önerge sahibi Cemal Yılmaz Demir ise 19 Mayıs Üniversitesi’nde genç bilim insanlarının kapı önüne konduğunu, başarılı öğretim üyelerinin doçent kadrolarındaki bekletilmesine karşın başarısız olanların Profesörlüğe getirildiğini, yönetimin keyfi davrandığını, bilimle hiç ilgisi olmayan etkinliklere harcamalar yapıldığını söyledi. 
     Konuşmaların ardından araştırma önergesi kabul edildi. Buna göre, kurulacak araştırma komisyonu 12 üyeden oluşacak ve 3 ay süreyle çalışacak. TBMM İçtüzüğü uyarınca, komisyon çalışmalarını 3 ay içinde tamamlayamazsa 1 ay daha ek süre verilecek. Komisyon gerektiğinde Ankara dışında da çalışmalarını sürdürecek. 
     
</TEXT>
</DOC>
