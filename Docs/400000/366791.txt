<DOC>
<DOCNO> 366791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur20.html </URL>
<DATE> 2005/08/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tiner bomba gibi patladı, üniversiteli Ersin öldü 
</HEADLINE>
<TEXT>

     
     Özcan DURUSOY- Ramazan ÇETİN DENİZLİ, DHA 

     
DENİZLİ'nin Buldan İlçesi'nde, evdeki parkelere cila atıldığı sırada meydana gelen patlamada, ikisi üniversite, biri lise öğrencisi 3 genç ağır yaralandı. Öğrenciler vücutlarının büyük bölümü yandığı için İzmir'e sevk edilmek istendi, ancak yapılan görüşmelerde İzmir'deki yanık ünitesi olan hastaneler boş yatakları olmadığını belirterek yaralıların sevkini kabul etmedi. Yanık ünitesi olmayan Pamukkale Üniversitesi Tıp Fakültesi Hastanesi'nde tedavi altına alınan öğrencilerden 19 yaşındaki Ersin Akın, yaşamını yitirdi. 
     Buldan'ı üzüntüye boğan olay, dün saat 20.30 sıralarında Yeni Mahalle'de Mahmut Demir'e ait inşaatta meydana geldi. Dört katlı binanın son katındaki dairede yevmiye karşılığında parkelere cila atan üç öğrenci çalışırken, bir anda şiddetli bir patlama meydana geldi. Patlamanın etkisiyle dairenin kapı ve pencereleri yerinden sökülürken, yangın çıktı. Çevrede oturanların bomba’ sandıkları patlamada daire içinde çalışan Pamukkale Üniversitesi Buldan Meslek Yüksek Okulu 2'inci sınıf öğrencileri Ersin Akın ve her ikisi de 19 yaşındaki Sezer Sarıyer ile Buldan Ticaret Lisesi öğrencisi İbrahim Döker yanarak ağır yaralandı. 
     
     İZMİR'E SEVK EDİLEMEDİLER 

     Vücutlarının büyük bölümü yanan öğrenciler, çağrılan ambulansla Denizli Devlet Hastanesi'nde tedavi altına alındı. 
     Patlamayla başlayan yangın, itfaiye ekipleri tarafından kısa sürede büyümeden söndürüldü. Patlamanın nedeni tam olarak belirlenemezken, havanın sıcak olması nedeniyle cilada kullanılan tinerin buharlaşarak odanın içini doldurduğu, bu sırada yakılan bir sigaranın patlamaya yol açmış olabileceği belirtildi. İtfaiye ekipleri patlamanın nedenini belirlemek için çalışmalarına başladı. 
     Denizli Devlet Hastanesi'ndeki öğrenciler vücutlarının büyük bölümü yandığı için İzmir'e sevk edilmek istendi, ancak yapılan görüşmelerde İzmir'deki yanık ünitesi olan hastaneler boş yatakları olmadığını belirterek yaralıların sevkini kabul etmedi. Gece 01.30'a kadar öğrencilerin sevki için görüşmeler sürdü, ancak sonuç alınamadı. Denizli Belediye Başkanı Nihat Zeybekci'nin devreye girmesiyle öğrenciler yanık ünitesi olmayan Pamukkale Üniversitesi Tıp Fakültesi Hastanesi'ne sevkedildi. Hastanede tedavi altına alınan öğrencilerden Ersin Akın, gece yaşamını yitirdi. 
     Denizli Belediye Başkanı Nihat Zeybekci, yaralıların yakınlarının saat 01.00 sıralarında kendisini telefonla arayıp yardım istediğini belirterek, İzmir'deki hastaneler yanık ünitelerinin dolu olduğunu, bu nedenle hasta sevkini kabul edemeyeceklerini belirtmiş. Denizli'deki hastanelerde de yanık ünitesi yok. Ben bir ihmal olduğunu düşünmüyorum. Ancak bu olay Denizli'nin sağlık konusundaki bazı eksiklerini gözler önüne serdi. Gece yarısı Pamukkale Üniversitesi yetkililerini arayıp, rica ettim ve yaralılar PAÜ'de tedavi altına alındı'' dedi. 
     
     BAKAN AKDAĞ İHMAL YOK 

     Denizli'de bulunan Sağlık Bakanı Prof.Dr. Recep Akdağ, olayla ilgili kendisine yöneltilen soru üzerine, Yaralı yakınları Denizli milletvekilleri ve Belediye Başkanı aracılığıyla saat 24.30 sıralarında bana ulaştı. Acil durumu olan hastanın bir hastaneden başka hastaneye nakil durumunda karşılıklı görüş alışverişi yapılır. İhmal olmaz. Yaralı yakınlarına İzmir'deki hastaneler boş yer olmadığını söylemiş. Yanık çok önemli bir sorun. Yanıkla ilgili altyapıyı Denizli'de güçlendirmemiz lazım. Yeni açılan Pamukkale Devlet Hastanesi'ne en kısa zamanda yanık ünitesi açılmalı'' dedi. 
     Bu arada yaralılardan Sezer Sarıyer'in, askeri helikopterle Gülhane Askeri Tıp Akademisi'ne sevkedileceği belirtildi. 
     
</TEXT>
</DOC>
