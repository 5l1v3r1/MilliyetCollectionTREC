<DOC>
<DOCNO> 360022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun30.html </URL>
<DATE> 2005/07/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Londra'da, Türkiye dahil 28 ülkeden güvenlik yetkilileri toplandı... 
</HEADLINE>
<TEXT>

     İngiltere'nin başkenti Londra'da geçen hafta düzenlenen bombalı saldırılarla ilgili olarak, Türkiye dahil 28 ülkeden güvenlik yetkilileri hafta sonunda Londra'da toplandı. 
     Londra Metropolitan Polis Teşkilatı sözcüsü, Scotland Yard'da Cumartesi günü yapılan toplantıya katılan ülkelerin güvenlik yetkililerine saldırılarla ilgili soruşturmanın durumu hakkında bilgi verildiğini söyledi. 
     Sözcü, ''Onlar önemli bir yardım önerirlerse, bunu geri çevirmeyeceğiz. Bize yardımcı olması için, onların yaptığımız soruşturma konusunda mümkün olduğu kadar bilgiye sahip olmaya ihtiyaçları vardı'' dedi. 
     Toplantıya üst düzey polis yetkilileri, istihbarat ve irtibat görevlilerinin katıldığını, toplantıya katılanların ayrıca Londra'daki kendi büyükelçiliklerinin güvenliği konusunda bilgiye ihtiyaçları olduğunu kaydeden sözcü, Europol Avrupa Polis Teşkilatı ve Interpol'dan da Uluslararası Polis Teşkilatı görevlilerinin bulunduğu toplantının birkaç saat sürdüğünü belirtti. 
     Sözcü, Scotland Yard'da bu kadar geniş katılımlı bir toplantının olağan olmadığını, toplantının İngiltere'nin yaptığı soruşturmayı kesmeden mümkün olduğu kadar çok sayıda yetkiliyi hızla bilgilendirmek için yapıldığını söyledi. 
     Toplantıya İngiltere, Türkiye, ABD, Avustralya, Avusturya, Belçika, Kanada, Kıbrıs Rum kesimi, Çek Cumhuriyeti, Danimarka, Finlandiya, Fransa, Almanya, Yunanistan, İrlanda, İsrail, İtalya, Japonya, Letonya, Hollanda, Yeni Zelanda, Norveç, Portekiz, Romanya, Singapur, İspanya, İsveç ve İsviçre'den yetkililer katıldı. 
     
</TEXT>
</DOC>
