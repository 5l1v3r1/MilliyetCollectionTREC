<DOC>
<DOCNO> 377092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo04.html </URL>
<DATE> 2005/09/09/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Beşiktaş'tan saha kapatma kararına sert tepki 
</HEADLINE>
<TEXT>

     Beşiktaş Kulübü Yönetim Kurulu, Diyarbakırspor maçında meydana gelen saha olayları ve "taraftarının kötü ve çirkin tezahüratı" nedeniyle Futbol Federasyonu Profesyonel Futbol Disiplin Kurulu’nun PFDK verdiği 1 maçlık saha kapatma kararına sert tepki gösterdi. 
     Yönetim kurulu, siyah-beyazlı kulübün resmi internet sitesinden yayınladığı "Komuoyuna duyuru" başlıklı deklarasyonla tepkisini sert biçimde dile getirdi. 
     Açıklamada şu görüşlere yer verildi 
     "Son yıllarda tüm spor kamuoyunun yakından şahit olduğu gibi, 100 yılını geride bırakan, Türk sporunun gözbebeği Beşiktaş Jimnastik Kulübü ile sporun er meydanı olan sahalarda baş edemeyenler ve boyunları bükük olanlar, yanlarına talimat verdikleri yandaşlarını da alarak Beşiktaş’ın önünü kesmek için spor dışı, son derece çirkin tezgah ve karanlık oyunlar içine girmişlerdir. 
     Geleneksel Beşiktaşlılık spor anlayışı, basireti, sağduyusu ile Türk spor kamuoyunun gözü önündeki bu tezgahlara karşı, sporumuzu daha fazla kirliliğe bulaştırmamak adına bugüne kadar itidalli davrandık. 
     Ancak bizim bu olgun tutumumuzu ve sportmenliğimizi algılayamayanlar veya algılamak istemeyenlerin artık içinde bulundukları çamurda boğulma zamanları gelmiştir. Olaylar, gidişatın belli noktalara geldiğini göstermektedir. 
     Diyarbakırspor ile oynadığımız lig maçı tüm sporseverlerin TV’lerden izlediği gibi, sportmence oynanmış ve 90 dakika en ufak bir olay olmamıştır. Ancak maç sonundaki olaylar bahane edilerek Disiplin Kurulunca, kulübümüze hukuka aykırı ve kasıtlı olarak saha kapatma cezası verilmiştir. 
     Böyle bir olay sonucunda bu şekilde bir cezanın uygun görülmesi gerçekçiliğin ötesinde acizliktir. Talimatla tetikçilik yapılacaksa, bir nebze olsun mertlik içinde yapılmalıdır." 
     
     SORULAR 

     Beşiktaş Kulübü Yönetim Kurulu imzasıyla yayınlanan deklarasyonda daha sonra şu ifadelere yer verildi 
     "Şimdi soruyoruz -Disiplin Kurulu Başkanı ve onay veren üyeleri olarak bu kararı görev şuuru ve hür iradeniz ile mi, yoksa birilerinin talimatı ile mi verdiniz 
     -Milli futbolcumuz Okan Buruk’a verilen 3 maçlık cezanın yanında ayrıca 5 milyar TL cezayı, yönetim kurulumuz tarafından Milli Takım’daki futbolcularımıza performans primi ve teşvik maksadı ile verilen prime karşılık mı, yoksa Danimarka ve Ukrayna’ya karşı milli maçlarda golleri atıp galibiyet yaşattıkları, Türk milletine ve sporuna hizmet ettikleri için mi verdiniz 
     -Federasyon olarak, göreve geldiğinizden bu yana devamlı Beşiktaş’ın aleyhine çalışan kurullarınıza ve kurulların yanlı hareket eden ve tetikçilik yapan talimatlı bazı üyelerine hala seyirci mi kalacaksınız 
     -Sahalarda ve sporun kuralları çerçevesinde Beşiktaşımız ile sportif manada başedemeyenler ne kadar önümüzü kesmeye çalışsalar da Beşiktaşımız ve Beşiktaş’ın onurlu futbolcuları sahada gereken cevabı verecekler, şampiyonlukları söke söke alacaklardır ve yine her zaman olduğu gibi ulusal maçlarda da sahaya çıkıp milletçe yüzümüzü güldüreceklerdir. 
     Biz engin sağduyu sahibi camiamız ile vakur bir şekilde yolumuza devam edeceğiz ve coşkulu taraftarımızla şampiyonluklar yaşayacağız. 
     Buna hiç kimse, hangi mevki ve makamda olursa olsun mani olamayacaktır. 
     Yönetim kurulumuz, camiamızdan aldığı güçle bütün bu düzenin içinde olanlarla sonuna kadar mücadele etmeye devam edecektir." 
     
     KIVANÇ OKTAY TAHKİM KURULU'NA İTİRAZDA BULUNACAĞIZ 

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Futbol Federasyonu Profesyonel Futbol Disiplin Kurulu'nun PFDK verdiği 1 maçlık saha kapatma cezasının kaldırılması için Futbol Federasyonu Tahkim Kurulu'na itirazda bulunacaklarını söyledi. 
     Kıvanç Oktay, siyah-beyazlı takımın Çaykur Rizespor ile yapacağı yarınki maç için Trabzon'a hareketinden önce yaptığı açıklamada, "Haketmediğimiz bir ceza, Tahkim Kurulu'na itirazda bulunacağız" dedi. 
     Kulüp yönetim kurulu olarak Beşiktaş'ın haklarını her platformda koruyacaklarını vurgulayan Oktay, "Umarım bu yanlıştan döner ve kararı düzeltirler. Beşiktaş taraftarları, Fenerbahçe maçını nerede oynasak oraya gelir. Ama derbi maçı BJK İnönü Stadı'nda oynamak bir başka oluyor. Beşiktaş taraftarlarının tüm sezon boyunca beklediği en önemli maçlardan biri bu. Onları mahrum etmemek lazım. Hak ve hukuka sığmayan, çok ağır bir karar" diye konuştu. 
     Oktay ayrıca, PFDK'nın 3 maç ceza verdiği Okan Buruk ile ilgili olarak da, "Okan'ın hareketini tabii ki tasvip etmiyoruz. Ama 3 maç da ağır bir karar. Düşürülmesi için itiraz edeceğiz" dedi. 
     
     'KARAR TAHKİM KURULU'NDAN DÖNMEZSE, PROVAKASYONA AÇIK OLACAK' 

     Beşiktaş camiası, Futbol Federasyonu Profesyonel Disiplin Kurulu'nun PFDK siyah-beyazlı kulübe verdiği 1 maçlık saha kapatma cezasına büyük tepki gösterdi. 
     Beşiktaş Kulübü'nün resmi internet sitesine açıklamalar yapan camianın ileri gelenleri, karara sert tepki gösterdiler. 
     Futbol Federasyonu Amatör Disiplin Kurulu Üyesi ve Beşiktaş Kongre Başkanı Ali Rıza Dizdar, karar konusunda takdir hakkının Profesyonel Disiplin Kurulu'ndaki üyelerde olduğunu belirterek, şunları kaydetti 
     "Ben kendi görüşümü açıklamak istiyorum. İsmi ne olursa olsun, hangi kulüp olursa olsun, 31. maddedeki ağır vahim olay meydana gelmediği için Beşiktaş Jimnastik Kulübü'ne bu olay nedeniyle saha kapatma yerine para cezaları yönünde oy kullanırdım. Bağımsız kurulun verdiği bu karar, elbette bağımsız üst kurula, Tahkim Kurulu'na gidecek. Tahkimde değerlendirilmesi yapılacak. Ancak ileride bu karar Tahkim Kurulu'ndan da geçip onaylanırsa korkunç provokasyona açık bir karar olacak. Sahalarda şiddeti önlemeye çalışırken, bu şekilde provokatörlere fırsat tanırız, sırf olay çıkarsın diye paralı insanlar yaratırız veya yöneticileri, kulüpleri tehdit eden mafya yaratırız." 
     
     KAYNAR "BÖYLE BİR CEZAYI GEREKTİRECEK BİR OLAY YOK" 

     Beşiktaş Kulübü Yönetim Kurulu eski üyesi ve eski başkan adayı Erol Kaynar ise aslında ortada Beşiktaş'a bu kadar büyük ceza verecek bir olay bulunmadığını ileri sürerek, "Bir seyircinin sahaya atlayıp 1-2 metre sonra güvenlik güçleri tarafından etkisiz hale getirilmesi, zaten Beşiktaş'ın bu konudaki hassasiyetini ortaya koyuyor. Beşiktaş'a ceza verilmeden önce yaratılan ortamın yarış noktasına getirildiğini ve sadece kararın da 'Biz ceza veririz' havasında olduğunu düşünüyorum. Ne bu cezanın bir dayanağı ne de ortada bu cezayı gerektiren vahim bir olay var" dedi. 
     Eski yönetici Prof. Dr. Mete Düren ise karara sert tepki vererek "Hukuku da vicdana da aykırı" ifadesini kullandı. 
     Eski yöneticilerden Behçet Ümitlen, kararı "Büyük haksızlık" diye nitelendirirken, bu kararın en kısa zamanda Tahkim Kurulu'ndan dönmesini ümit ettiğini vurguladı. 
     Bu kararda kesinlikle bir eşitsizliğin söz konusu olduğunu kaydeden eski yönetici Fahrettin Curoğlu ise üzücü bir karar alındığını vurguladı. 
     Eski yönetici Metin Keçeli de Futbol Federasyonu'nun Beşiktaş hakkında verdiği kararın kendisi için büyük bir sürpriz olduğunu vurgulayarak, şunları söyledi 
     "Bu gerçekten hiç beklemediğimiz bir şeydi. Beşiktaş, daha önce kendisine verilen saha kapatma cezalarında itirazda bile bulunmadı ama son olayda saha kapamayı gerektirecek bir durum yaşanmadı. Ben daha önce bazı saha kapatma cezalarına tümüyle katıldığımı ve hatta daha fazla kapatma cezası verilmesi gerektiğini söylemiştim. Halbuki, sahaya atlayan bir kişiden dolayı Beşiktaş'a bu cezanın verilmesini anlayabilmiş değilim. Bir seyircinin yüzünden Beşiktaş bu şekilde cezalandırılamaz." 
     
     TÜRKER ARSLAN BEŞİKTAŞ'A PARA CEZASI VERİLMELİYDİ 

     Futbol Federasyonu Tahkim Kurulu Eski Başkanı Türker Arslan, Futbol Federasyonu Profesyonel Futbol Disiplin Kurulu'nun PFDK Beşiktaş'a verdiği 1 maçlık saha kapatma cezası kararına katılmadığını söyledi. 
     Lig TV'de canlı yayınlanan bir programa telefonla katılan Arslan, bir kulübe saha olayları nedeniyle saha kapatma cezası verilebilmesi için, öncelikle olaylarda oyuna bir müdahale olup olmamasına bakmak gerektiğini kaydederek, "Beşiktaş-Diyarbakırspor karşılaşmasında, olayların maç sonunda gerçekleştiğini hepimiz biliyoruz. Bu nedenle saha kapatma cezası verilmesinin pek uygun olduğu görüşünde değilim. Maçtan sonra sahaya yabancı maddeler atılması para cezasını gerektirir" dedi. 
     Türker Arslan, Okan olayını ayrı değerlendirmek gerektiğini de vurgularken, "O işlediği suçun karşılığındaki cezayı zaten aldı. Okan'ın olayını, maç sonrasındaki olaylarla birlikte büyütmemek lazım" ifadesini kullandı. 
     Alınan bu karardan sonra prosedür gereği Beşiktaş'ın 10 gün içinde Tahkim Kurulu'na başvuracağını belirten Arslan, "İyi bir savunma ile netice alabilirler" diye konuştu. 
     
     "ADALET DAĞITANLAR ÖRNEK OLSUN DİYE KARAR VEREMEZ' 

     PFDK'nın içinde yaşanan olayları basından okuduğunu anlatan Arslan, sözlerini şöyle sürdürdü 
     "Bu orada olumsuz gelişmelerin olduğunu gösteriyor. Hukukçuların olduğu yerde bir takım tartışmaların olması çok doğal. Burada bir takım sıkıntıların var olduğunu zannediyorum. Ama adalet dağıtanlar örnek olsun diye karar veremezler. Öncelikle olaylara veya kulübün rengine göre karar veremezler. Böyle olursa çifte standart uygularsınız. O zaman objektif olmaktan uzaklaşırsınız. Bu nedenle karar veren organların çok dikkatli olması lazım. Tabii atamayla gelen organlarda, kurullarda sıkıntıların geçmişte olduğu gibi gelecekte de olacağını maalesef görüyorum. 
     PFDK'daki görüş ayrılığının bu noktaya gelmesini ve bir kurul başkanının "Bu şekilde olacaktır" demesini çok etik bulmuyorum. Bu olayların kamuoyuna intikal etmesi de çok güzel değil. Karar verici organın bunları kendi içinde çözerek sağlıklı bir sonuca ulaşması lazım. Bunları ben de basından okudum ve çok yadırgadım. Bir hukukçunun kanaatini zorla değiştirmek doğru bir yöntem değil. Kesinlikle doğru bulmuyorum." Öte yandan Arslan, İstanbul İl Spor Güvenlik Kurulu'nun bu sezon uygulayacağı derbi maçlarda rakip takım taraftarının statlara gelmemesi kararının doğru olmadığını da savunarak, "UEFA'nın bu konuda kesin kararı vardır. Rakip takıma yüzde 5 seyirci kontenjanı ayrılmalıdır. Ev sahibi de rakip takım taraftarının güvenliği en iyi şekilde sağlamalıdır" diyerek sözlerini tamamladı. 

     
</TEXT>
</DOC>
