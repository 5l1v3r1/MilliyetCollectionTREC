<DOC>
<DOCNO> 369181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/altan.html </URL>
<DATE> 2005/08/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Leylekler erken gidiyor ve "adam yerine konmak"... 
</HEADLINE>
<TEXT>


Önceki gün öğleden sonra, Kayışdağ taraflarında kümeleşmiş beyaz bulutlar vardı. Marmara masmavi ve ufuklar hafif buğuluydu. Kınalı bir hayli yakınlaşmış gibi görünüyordu. Rutubetli azgın bir sıcaklığın bunaltıcı havası, hafiflemiş ve özlemi çekilen bir meltemle de, "oh be" dedirtmeye başlamıştı. 
Hukuk Fakültesi 3. sınıf öğrencisi Rita, fotoğrafçı arkadaşıyla "Güncel Hukuk" dergisi için, hukuksal konuları da okşayıcı, genel bir yarenliğe gelmişti. 
Balkonda oturuyorduk. Türkiye'ye özgü bitip tükenmeyen ışıltısız ve irice "çerçöpler"i de, arada bir harmanlayarak tatavalardan arınmış, eğlenceli balkonsal bir sohbete dalmıştık. 
Solmaz 
- Aaa, bakın bakın, leylekler gidiyor, dedi. 

Kayışdağ taraflarındaki kümeleşmiş beyaz bulutlar ortamında, kalabalık bir leylek kolonisi daireler çiziyordu. 
Bildim bileli leylekler, ağustosun sonlarına doğru gruplar halinde toplanarak, göklerde son bir veda rondosunun çemberleşen şiirsel dönmece uçuşlarıyla başlarlardı gitmeye... 
Bu yıl biraz erken gidiyorlardı. 
Gözlerim öyle azıcık takılı kaldı, göklerde döne dolana gitmeye hazırlanan leylek gruplarına... 

Ayrı ayrı yerlerden, nasıl oluyordu da toplanıveriyorlardı aynı gün, aynı saatlerde 
Oldum bittim hayranımdır leyleklere... Ne ekonomik sorunları vardır, ne bela çıkarma, nutuk atma, saltanat sürme kavgalarıyla, vatan kurtarma sorunları... 
Ağustos sonlarında toplanarak, binlerce kilometre uzaklardaki sıcak iklimlere doğru, hep birlikte büyük bir yolculuğa çıkarlar... 
Mayıs sonlarına doğru da, yine hep birlikte başlarlar gelmeye bıraktıkları yuvalarına... 

Nasıl şaşırmazlar geliş gidiş tarihlerini, nasıl şaşırmazlar bıraktıkları yuvalarını hiç bilemem... 
Bilimciler, yerçekimi titreşimleriyle ilişkili, beyinsel bir radarları olduğunu söylüyorlar leyleklerin o nedenle çok düzgün saptıyorlarmış rotalarını. 
Ve bu yıl biraz erken gitmeye başladılar. Gözlerim öyle azıcık takılı kaldı onların gidişlerine... 

Leylekler ve Türkiye'nin sorunları... 
Devlet yönetimini, "astığı astık, kestiği kestik" olarak görme koşullanmaları ile Bostancı Başı kemendi, cellat baltası ve idam sehpasına yaslanarak kulların tepesinde saltanat sürme ihtirası... 

Geçmişte mi kaldı, diyorsunuz bütün o umacı karabasanları .. 
Kümeleşmiş beyaz bulutlar ortamında dönüp duran leylekler 
- Pek sanmayız, diyorlar... 

Şu sıralarda Ankara'da yine kimbilir kimler 
- Şiddet eylemleri biraz daha yoğunlaşır da, İstanbul'da da 3-5 bomba daha patlarsa ilan edersin Sıkı Yönetim'i, sallandırırsın birkaç kişiyi, ortalık süt liman oluverir, diye düşünmedeler... 

"Rical-i devlet", "Devlet erkanı", "Devlet büyükleri", "Başbakanlar, Bakanlar, Müsteşarlar, Genel Müdürler, Valiler, Generaller..." 
Sonra resmi törenler, resmi arabalar... 
Yanlarında, eski el etek öpme geleneğinden, hafif geride ve çeyrek duruş pozisyonuna aktarılmış, saygılı emir kulları... 
Ve ikiye bölünmüş bir toplum "adam yerine konanlar", "adam yerine konmayanlar"... 

Sıradan bir vatandaş olmanın dışında, pıtıraklaşan "adam yerine konma" özlemleri... Pahalı arabalar, pahalı lokaller, pahalı yaşam gösterileri... 
Eskiden sadece makam hasipleri sıra dışıydı şimdi onların yanında "varlıklı" olan, yahut öyle bir imaj çizmeye çalışanlar da sıra dışı... 
Gerek sosyo-ekonomik, gerek psiko-sosyolojik açıdan her türlü provokasyona açık bir tablo... 

Düğmük düğmük sorunları görmezlikten gelme politikalarına, nihayet Başbakan Tayyip Bey, bir şut çekti ve "Güneydoğu sorunu" diye vaftiz edilen sorunun, gerçek adını koydu "Kürt sorunu"... 
Dyarbakırlı bir Kürt genci de, özetledi özlemini 
- Biz de adam yerine konmak istiyoruz... 

İlahi genç dostum, kim istemiyor ki 
Yerel seçimlerde ortaya çıkan 5 milyon aday adayı mı istemiyor Siyasal parti toplantılarında sille tokat birbirlerine girenler mi istemiyor Alevi kesim mi istemiyor Maçlarda tribünleri ateşe veren fanatikler mi istemiyor Türbanlı genç kızlar mı istemiyor Kafasını usturayla kazıtıp, ense kökü saçlarını omuzlarına kadar uzatanlar mı istemiyor 
Ve evrensel platformda Türkiye mi istemiyor adam yerine konmayı 

Böylesi derinliğine bir özlemin kökenlerine ne Tanzimatçılar inebildi, ne İttihatçılar, ne Cumhuriyetçiler, ne üniversiteler, ne medya, ne resmi tarihçiler... Belki birkaç yazı adamı, o kadar... 

Bireysel enerjilerin, belirli bir donanım sonucu somuta dönüşmediği bir toplumda "adam yerine konma"nın şifresi, Hazine'den geçinmeliler sektöründe üst düzey bir makam sahibi olmakla, servet semen sahibi olmakta saklıysa yaygınlaşır gider "adam yerine konma" özlemleri... 
Tabii bir lider olma, bir makam sahibi olma, bir an önce zengin olma özlemleri de... 

Evrensel değişimin dinamikleri ve belki de bir İstanbul depremi yerli yerine oturtacaktır Türkiye'nin birbirini çimdikleyen, nasırlaşmış tümörlerini... 

Leyleklerin umurunda bile değil bu tür sorunlar nedense erken gitmeye başladılar bu yıl... 



</TEXT>
</DOC>
