<DOC>
<DOCNO> 376597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/siyaset/asiy.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eleştiri sanki bir ayda hazırlanmış' 
</HEADLINE>
<TEXT>


Anayasa Mahkemesi Başkan Vekili Kılıç, Yargıtay Başkanı'nın eleştirileri için, "Sanki 1 ay oturulmuş, özenle bizi hedef alan bir metin hazırlanmış" dedi 

ANKARA Milliyet 


Adli yıl açılışında yüksek yargının zirvesinde yaşanan gerginlik, Cumhurbaşkanı Ahmet Necdet Sezer'in Anayasa Mahkemesi'ne seçtiği 3 üyenin ant içme töreninde de devam etti. 
Anayasa Mahkemesi Başkanı Tülay Tuğcu, törenden sonra Başbakan Recep Tayyip Erdoğan ve bazı bakanları çay içmeye davet etti. Bu daveti, önceki günkü konuşmasından ötürü Tuğcu'nun alkışlamadığı Yargıtay Başkanı Osman Arslan da kabul etti, ancak Tuğcu sohbet sırasında Arslan'la hiç konuşmadı. 

Laikliğin gereği 
Tuğcu, Anayasa Mahkemesi'nin yeni üyeleri Serruh Kaleli, Osman Alifeyyaz Paksüt ve Şevket Apalak'ın Atatürk ilke ve inkılaplarına bağlılık ve anayasanın laiklik ilkesi gereği kutsal din duygularının politikaya alet edilemeyeceği ilkelerine bağlılık çerçevesinde görev yapacaklarını söyledi. Yeni üyelerin, anayasa yargısının dışında, mahkemenin diğer görevlerini de mesleki deneyimleri ışığında en iyi şekilde yerine getireceklerine inandığını dile getiren Tuğcu, Anayasa Mahkemesi'ne güç katacaklarını vurguladı. Tuğcu, daha sonra yemin eden 3 üyeye kisvelerini giydirdi. 

Çay daveti 
Törenin ardından Erdoğan'ın, "Çok kısa sürdü. Bu kadar erken bitmesini beklemiyordum" demesi üzerine Tuğcu, "birlikte çay içme" davetinde bulundu. Erdoğan, Gül ve Şahin'in yanı sıra Arslan da yer aldı. Yaklaşık 20 dakika süren görüşmede Arslan ile Tuğcu hiç konuşmazken, Erdoğan, 45 milyon YTL'ye mal olacak yeni Anayasa Mahkemesi binasının yapımıyla ilgili her türlü mali desteği vereceğini söyledi. 

'Üslup üzdü' 
Anayasa Mahkemesi Başkan Vekili Haşim Kılıç, tören sonrası konuşmasında, "sorumsuzlukla" suçladığı Arslan'ı kapıya kadar uğurladı. Gazetecilerin, Arslan'ın sözlerini hatırlatması üzerine Kılıç, "Düşüncenin şok edici ve sarsıcı da olsa özgürce açıklanabileceği" anlayışına sahip Anayasa Mahkemesi'nin bu sözlerden alınmayacağı yanıtını verdi. Kılıç, "Sanki bir ay oturulmuş, özenle Anayasa Mahkemesi'ni hedef alan bir metin hazırlanmış kanısı uyandı bizde. Üslup bizi üzdü" dedi. 


</TEXT>
</DOC>
