<DOC>
<DOCNO> 357734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/axgun02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Giyim' siyasal referans 
</HEADLINE>
<TEXT>


Hükümete bir uyarı da barolardan. TBB Başkanı Özok, yargı başta olmak üzere tüm kurum ve kuruluşlarda belirli bir siyasal duruşu çağrıştıran giyim, biçim, tavır ve davranışların referans oluşturmaya başladığını ifade etti 

ANKARA Milliyet 

Yargıtay Başkanlar Kurulu'nun, "Yargıyı etki altına alıyorsunuz" uyarısının ardından, hükümete bir tepki de Türkiye Barolar Birliği'nden TBB geldi. 
Yargı başta olmak üzere tüm kurum ve kuruluşlarda belirli bir siyasal duruşu çağrıştıran giyim, biçim, tavır ve davranışların referans oluşturmaya başladığını ifade eden TBB Başkanı Özdemir Özok, "Karşı karşıya gelinen durum çok düşündürücü, ürkütücü ve kaygı vericidir" dedi. 
TBB'nin yeni dönem çalışmaları için 75 baro başkanının katılımıyla gerçekleştirilen toplantının açılışında konuşan Özok, iktidarın toplumsal tabanda çoğunluk desteğine sahip olmamasına karşın, yasama organında çoğunluk gücüne sahip olduğunu belirtti. 
Özok, iktidarın, elindeki büyük gücü yansız, objektif, eşit ve tarafsız olarak halkın hizmetine sunma yerine, kendini iktidar yolunda koşulsuz destekleyen marjinal bir grubu emrine tahsis ettiğini belirtti. 

'80 bin atama yapıldı' 
"Devletin çeşitli kurum ve kuruluşlarına çeşitli kademelerde yaklaşık 80 bin atama yapan iktidarın göreve getirdiği kişilerin profili incelendiğinde bu acı gerçek ortaya çıkmaktadır" diyen Özok, Yargıtay Başkanlar Kurulu'nun hükümeti hedef alan bildirisine de destek verdi. "Bildiri, bu konudaki vahim gidişin ürkütücü uyarısıdır" diye konuşan Özok, şunları kaydetti 

'İç karartıcı tablo' 
"Tek tesellimiz, bu iç karartıcı tablo karşısında Yargıtay'ın 'hukuk devleti ilkesi ve cumhuriyetin nitelikleri anayasal düzen içerisinde yargı organlarınca korunması gereken değerlerden olup, laiklik ilkesi ve ulusun bütünlüğünün korunmasında Yargıtay dün olduğu gibi bugün ve bundan sonra da taraf olmaya devam edeceği' teminatıdır. 
Yakın tarihimizde yaşanan ve toplumsal barışı bozan benzeri uygulamalardan süratle dönülmeli, laiklik başta olmak üzere Cumhuriyet'in kazanımları ve temel değerlerini örseleyecek eylem, söylem ve işlemlerden özenle kaçınılmalıdır." 


</TEXT>
</DOC>
