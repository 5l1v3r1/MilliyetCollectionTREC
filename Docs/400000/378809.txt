<DOC>
<DOCNO> 378809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/gun02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yardımcı olalım' 
</HEADLINE>
<TEXT>


Başbakan Erdoğan BM Zirvesi'nde yaptığı konuşmasında, "Terörle mücadelenin başarısı yoksulluğa karşı mücadeleden geçer. Düşenlerin yanında olmalıyız" dedi 

SEMA EMİROĞLU, YASEMİN ÇONGAR New York 

Terörle mücadelenin başarısının, küresel düzeyde yoksulluğa karşı, demokrasi ve özgürlükler için mücadeleden geçtiğini belirten Başbakan Recep Tayyip Erdoğan, "Düşenlerin yanında olmadığımız sürece, ayakta kalmanın giderek güçleşeceği aşik rdır" dedi. 

Küresel boyut 
BM Genel Kurulu'nda, Dünya Zirvesi'ne katılan 150'ye yakın devlet ve hükümet başkanına hitap eden Erdoğan, yoksulluk, salgın hastalıklar, çevresel tahribat ve terör sorunlarının artık küresel boyutta tezahür ettiğini, bunlara kimsenin kayıtsız kalamayacağını vurguladı. 
Türkiye'nin 2009-2010 yılı BM Güvenlik Konseyi adaylığının amacını da "küresel barış ve refaha katkı" diye açıklayan Erdoğan, "daha şeffaf, daha demokratik BM" beklentisini de iletti. Erdoğan, konuşmasında şu mesajları verdi 

Terör ortak düşman 
Bugün küresel bir salgın halini alan çatışma kültürü, kanaatimce en öncelikli meselelerimizin başında gelmektedir. New York'u, İstanbul'u, Madrid'i, Londra'yı, Şarm el Şeyh'i, Beslan'ı, Bağdat'ı vuran terörü bir kez daha hatırlayalım. 
Terörün insanlığın ortak düşmanı olduğunu bu acı tecrübeler bir kez daha öğretmiştir. Yoksulluk içinde yaşayan, küreselleşmenin nimetlerinden yeterince pay alamayan, demokrasi ve özgürlüklerden yararlanamayan, dünyamızdaki büyük değişime ayak uyduramayan, çatışmaya, yok etmeye kilitlenen insanlara nasıl yardım edebileceğimiz üzerinde ciddiyetle durmalıyız. 
Her şeyden önce kendini yenileyen, daha demokratik ve şeffaf, tüm üyelerin ortak iradesini temsil kabiliyetine sahip, uluslararası ihtilafların çözüm zemini olan, dünya barışının teminatı olarak görülen, saygınlığı, tüm üyeleri tarafından yüceltilen, daha aktif ve daha dirayetli bir BM teşkilatı insanlığın ortak yararınadır. 

İhtiyaç duyulan tüm özellikler Türkiye'de var 

SEMA EMİROĞLU New York 
Başbakan Erdoğan'la bir araya gelen İspanya Başbakanı Jose Luis Rodriguez Zapatero, Türkiye'nin 'Medeniyetler İttifakı' projesinin oluşturulmasında belirleyici rol oynadığını ve projeye çok sayıda ülkeden talep geldiğini söyledi. Erdoğan'la birlikte projeye öncülük yapan BM Genel Sekreteri Kofi Annan'ı ziyaret eden Zapatero, basın toplantısında Türkiye'ye övgüler yağdırdı. Milliyet'e açıklamalarda bulunan Zapatero, "Türkiye, İspanya ile birlikte bu projeye ortak sponsor oldu. Türkiye demokratikleşti ve ekonomisi giderek gelişiyor. Bu nedenle, Türkiye ihtiyaç duyulan tüm olumlu özelliklere sahip" diye konuştu. 


</TEXT>
</DOC>
