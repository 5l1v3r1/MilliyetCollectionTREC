<DOC>
<DOCNO> 374941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/spo08.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten barış yağdı 
</HEADLINE>
<TEXT>


'Barış İçin Bir Adım' projesi çerçevesinde Senin İçin Türkiye paraşüt takımı, Kapadokya'da yaptığı atlayışla muhteşem bir gösteri yaptı 


Türk Hava Kurumu ve Rotary Vakfı girişimleriyle başlatılan "Barış için bir adım" projesinin Kapadokya ayağında, bayan paraşüt takımı "Senin için Türkiye", balondan yaptığı atlayışlarla paraşüt sporunu Anadolu'nun yüreğine kazıdı. 
Meltem Funda Sakik, Burcu Özatamer, Deniz Tat, Beyza Gülsoy ve Deniz Sungur'dan oluşan bayan paraşütçüler, turistlerin ve yöre halkının şaşkın bakışları altında yaptıkları muhteşem gösteriden sonra genç kızlara yaptıkları çağrıyı tekrarlayarak "Paraşütçü olun" mesajı verdiler. 
Barış için bir adım projesinin çağrısına ilk cevap veren Tunceli kenti ve Gençlik ve Spor İl Müdürü Haydar Doğan'ın girişimleri, Türk Hava Kurumu'ndan yanıt buldu ve Tunceli ilinden 10 genç kızın paraşüt eğitimine alınması kararlaştırıldı. 
Paraşüt sporu kriterlerine uyan Tuncelili kızlar THK'nın Eskişehir'deki merkezinde 9 Eylül'de eğitime başlayacaklar ve ilk atlayışlarını 15 Eylül'de yapacaklar. Paraşütçü adaylarının tüm masrafları ve eğitimi Rotary Vakfı ile THK tarafından karşılanacak. 
Projenin mimarlarından 2430 Bölge Rotary Vakfı Başkanı Malik Aviral ve Türk Hava Kurumu Basın Yayın Halkla İlişkiler Müdürü Bahattin Adıgüzel, Türk gençlerine havacılığı sevdirmek ve teknolojinin en hızlı geliştiği alanlarda insanların düşüncelerini uzayın derinliklerine çekmeyi amaçladıklarını belirterek, paraşüt eğitiminin daha da yaygınlaştırılacağını belirttiler. 


</TEXT>
</DOC>
