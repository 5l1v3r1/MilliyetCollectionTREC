<DOC>
<DOCNO> 374056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun18.html </URL>
<DATE> 2005/08/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Le Figaro Chirac Ankara'dan Türkiye konusunda jest bekliyor 
</HEADLINE>
<TEXT>

     Fransa'da yayımlanan Le Figaro gazetesi, ''Cumhurbaşkanı Jacques Chirac'ın, Ankara'dan Kıbrıs konusunda jest beklediğini'' yazdı. 
     Chirac'ın dün Fransız büyükelçilerine hitaben yaptığı konuşmaya değinen gazete, Cumhurbaşkanı'nın Türkiye'den Kıbrıs konusundaki tavrına açıklık getirmesini istediğini hatırlattı. 
     Gazete, bununla birlikte Chirac'ın, AB'nin Türkiye ile tam üyelik müzakerelerine başlamasını Rum kesiminin tanınmasına bağlamaktan kaçındığı yorumunu yaptı. 
     Başbakan Dominique de Villepin, ay başında yaptığı açıklamada, müzakerelerin başlaması için Türkiye'nin Rum kesimini tanıması gerektiğini iddia etmişti. 
     Bu arada, diplomatik kaynaklar, Fransa'nın Türkiye ile tam üyelik müzakerelerine başlamasına karşı çıkmayacağını, ancak müzakerelerin başlamasından önce AB'nin, Türkiye'nin Kıbrıs konusunda tek taraflı yayımladığı deklarasyona karşı bir deklarasyon yayımlanmasında ısrar edeceğini belirtiyorlar. 
     
</TEXT>
</DOC>
