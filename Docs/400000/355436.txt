<DOC>
<DOCNO> 355436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo12.html </URL>
<DATE> 2005/06/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ankaragücü'nde Cemal Aydın yeniden başkanlığa seçildi... 
</HEADLINE>
<TEXT>

     Ankaragücü Kulübü'nün olağanüstü genel kurulu yapıldı ve Cemal Aydın yeniden başkanlığa seçildi. 
     Cemal Aydın Spor Kompleksi'nde yapılan ve 193 delegenin katıldığı genel kurulda geçerli oyların tamamını alarak başkanlığa yeniden seçilen Cemal Aydın, yaptığı konuşmada, 8 yıldır başkanlığını yürüttüğü Ankaragücü Kulübü'nü UEFA kriterlerine uygun duruma getirdiklerini belirterek, ''Ben bu kulübün önünü açtım. Bırakın gitsin'' dedi. 
     Türkiye'de bir kulübü yönetebilmek için en az 10 milyon dolara ihtiyaç olduğunu ifade eden Aydın, Ankaragücü'nün Ankara Valisi ve Ankara milletvekilleri de dahil olmak üzere hiç kimseden yardım görmediğini belirterek, ''8 sene bu işe göğüs gerdiysek bize teşekkür borcunuz var'' diye konuştu. 
     Tüzük gereği Ankaragücü forması giymiş ve spor yaşantısını bu kulüpte noktalamış olanların üyeliklerinin hiçbir zaman silinmediğini belirten Aydın, şunları söyledi 
     ''Tüzük gereği aidatlarını yatırmamış olanların oy kullanma hakkı bulunmamaktadır. Melih Atacan ve İsmail Dilber de aidatlarını yatırmadıkları için oy kullanamıyorlar. Kulübe yıllarca hizmet vermiş ve benim de çok sevdiğim bu iki arkadaş kulübe nifak sokmuşlardır. Ankaragücü'nü hiçbir zaman pazarlık konusu yapmam. Kulüpten alacağım olan 2 milyon 240 bin doları 1.5 milyon dolara indiriyorum ve gerisini de kulübe hibe ediyorum.'' 
     
     ATACAN VE ESKİ FUTBOLCULARA MİSAFİR KARTI 
     Genel kurulda başkanlığa aday olan Eski Ankaragüçlü Futbolcular Derneği Başkanı Melih Atacan'ın yanısıra Türkiye Futbol Antrenörleri Derneği TÜFAD Genel Başkanı İsmail Dilber ile bazı eski futbolcular, aidatlarını yatırmadıkları gerekçesiyle oy kullanamadılar. 
     Atacan, Dilber ve eski futbolcular, genel kurulu misafir kartlarıyla izleyebildi. 
     
     BÜTÜN OYLAR AYDIN'A 
     193 kişinin katıldığı olağanüstü genel kurulda, kullanılan 172 geçerli oyun 170'ini alan Cemal Aydın yeniden başkanlığa seçilirken 1 oy boş çıktı, 1 oy da iptal edildi. 
     Ankaragücü Kulübü'nün yeni yönetim kurulu şu isimlerden oluştu 
     Cemal Azmi Aydın, Mehmet Kemal Ünsal, Mehmet Zeki Sayın, İbrahim Kısacık, Ömer Çobanoğlu, Ahmet Kesik, Serdar Özkazanç, İrfan Gündüz, Hayrullah Aksu, Salim Sırrı Türker, Mehmet Ural, Mehmet Tipi, Ahmet Sarı, Ömer Lütfi Akın, Mümtaz Karakaya, Bülent Gedikli, Serdar Tosun, Serhat Arıkan, Fatih Yurdemi. 
     
</TEXT>
</DOC>
