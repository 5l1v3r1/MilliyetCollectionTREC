<DOC>
<DOCNO> 366462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo38.html </URL>
<DATE> 2005/08/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Üç Büyükler'in birbirleriyle yapacağı maçlarda deplasman takımına yer yok 
</HEADLINE>
<TEXT>

     İstanbul Valisi Muammer Güler, 2005-2006 futbol sezonunda "3 Büyükler"in kendi aralarında yapacakları derbi maçlarda, misafir takımın bilet talebinde bulunmayacağını açıkladı. 
     Valilik Binası'nda Muammer Güler başkanlığında yapılan İl Spor Güvenlik Kurulu toplantısı 1 saat 10 dakika sürdü. 
     Toplantının ardından bir açıklama yapan Güler, 2005-2006 sezonunda uygulanacak kurallar ve lig statüsüyle ilgili federasyonun aldığı güvenlik planlarının görüşüldüğünü ve yeni sezonda uygulanacak kuralların karara bağlandığını söyledi. 
     Güler, yeni sezonda 1-2 nokta hariç geçen sezonki kuralların uygulanacağını belirterek, "Yeni uygulamaya göre, 2005-2006 sezonunda Fenerbahçe, Galatasaray ve Beşiktaş kulüplerinin kendi aralarında yapacakları maçlar için misafir takım seyirciler için bilet talebinde bulunmayacak ve misafir takım seyircileri için özel bir yer ayrılmayacak. Diğer maçlarda ise yine misafir takım için yüzde 5'lik kontenjan ayrılacak" diye konuştu. 
     
     MAÇA GİRİŞLERDE 2 YERDE ARAMA YAPILACAK 

     Vali Güler, maça girişlerde 2 bariyer üzerinde güvenlik araması yapılacağını kaydetti. 
     Güler, şöyle devam etti 
     "Maça girişlerde güvenlik aramaları çok ciddi şekilde 2 bariyer üzerinde yapılacak. Stat giriş kapılarında bulunan biletleri okuyan numaratörler en iyi şekilde çalıştırılacak. Bileti alan kişilerin kimlikleri satış yapanlar tarafından tespit edilecek. Toplu bilet tahsis edilmeyecek, ücretsiz bilet dağıtılmayacak. İkiden fazla bilet satılmayacak. Özellikle toplu küfür ve şiddet olaylarının önüne geçmek için statlarda kamera sistemi çok iyi çalıştırılacak. Kanunlara aykırı davranan kişiler tespit edilecek ve müsabakalardan men edilecek. Merdivenler boş bırakılacak. Maç öncesi küfürlü tezahürat yapılmaması yönünde anons yapılacak. Saha içine ve soyunma odalarına akredite olmayan kişiler alınmayacak. Bu sezon ayrıca maçların sonunda da güvenlik toplantısı yapılarak, maç içinde yaşanan olaylar değerlendirilecek. Amacımız yeni sezonun fair play çerçevesinde, huzur içinde geçmesini sağlamak." Vali Güler daha sonra, toplantıya katılan kulüp başkanlarını kapıya kadar geçirdi. Bu sırada Valilik Basın Bürosu'nun toplantı öncesinde çektiği fotoğraflar, Güler tarafından başkanlara hediye edildi. 

     
</TEXT>
</DOC>
