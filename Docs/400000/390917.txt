<DOC>
<DOCNO> 390917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur24.html </URL>
<DATE> 2005/10/30/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Büyük Gazetede Köşe Yazarı Olmak" 
</HEADLINE>
<TEXT>

     Radikal Gazetesi köşe yazarı Gazeteci-Yazar Murat Çelikkan, köşe yazarlarının özgürlüğünü çalıştıkları gazetenin genel yayın çizgisinin belirlediğini ifade ederek, ''Hiçbir köşe yazarı, Marksist bir gazetede kapitalizm yanlısı şeyler yazamaz'' dedi. 
     Çelikkan, Sosyal Ekolojist Dönüşüm Derneği'nin Galatasaray'daki merkezinde düzenlenen ''Büyük Gazetede Köşe Yazarı Olmak'' konulu söyleşiye katıldı. 
     Köşe yazarlığının bir uzmanlık konusu olduğunu belirten Çelikkan, ancak hiçbir ülkede Türkiye'deki kadar çok köşe yazarı bulunmadığını söyledi. 
     Köşe yazarlarının bazılarının eskiden muhabirlik yapmış gazeteciler, bazılarının belli bir alanda uzmanlaşmış kişiler, bazılarının ise gazeteciliğe ''damdan düşer gibi'' tepeden gelen kişiler olduğunu bildiren Çelikkan, ancak bu tür kişilerin Türk medyasında çok fazla bulunmadığını ifade etti. 
     Türkiye'de köşe yazarlarının fazla olmasının nedenlerine de değinen Çelikkan, Türkiye'de gazeteciliğe yatırım yapılmadığı, haberciliğin pahalı bir iş olduğunu, bu boşluğun ise köşe yazarlarıyla doldurulmaya çalışıldığını savundu. 
     Çelikkan, ''Gazeteler, farklı görüşten insanları bir araya getirip pazarlarını büyütme eğilimindeler'' dedi. 
     
     ''GAZETECİLERİN ÖRGÜTLERİ YOK'' 
     Türkiye'de, çalışanlar içinde en az örgütlü kesimin de gazeteciler olduğunu vurgulayan Murat Çelikkan, şunları kaydetti 
     ''Gazetecilerin kendi haklarını savunabilecekleri, örgütleri, sendikaları yok. Bir köle düzeni içinde çalışırlar. Ücretlerini belirlemede söz hakları yoktur. Çalışma koşulları ağırdır. Yani hiçbir güvenceniz olmadan çalışmanız demektir. Sizi, her an kapının önünde binlerce işsiz gazeteci olduğunu hatırlatarak çalıştırırlar.'' Çelikkan, gazeteleri daha çok, çalışan ve emekçi kesimin okuduğunu, ancak gazetelerde onların haberlerinden çok, az sayıdaki yüksek gelirli kesimin haberlerine rastlandığını vurgulayarak, ''Onların haberlerine ise ölüm, yaralama, cinayet gibi 3. sayfa haberlerinde rastlarsınız'' dedi. 
     Köşe yazarlarının etik olarak hiçbir gazetede sansüre uğramadığını vurgulayan Çelikkan, ancak gazete sahibinin enerji ya da bankacılık sektöründe yatırımları varsa, ne gazetecilerin ne de köşe yazarlarının o konuda rahat rahat yazı yazamayacağını söyledi. 
     Murat Çelikkan, şöyle dedi 
     ''Gazetenin genel yayın çizgisi, sizin özgürlük alanınız konusunda belirleyicidir. Hiçbir köşe yazarı, Marksist bir gazetede kapitalizm yanlısı şeyler yazamaz. Bu her gazetede böyledir. Bu şekilde yazı yazarsanız, o gazetede uzun süre çalıştırmak istemezler.'' 
     
</TEXT>
</DOC>
