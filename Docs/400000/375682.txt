<DOC>
<DOCNO> 375682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun07.html </URL>
<DATE> 2005/09/05/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Fransa'nın Türkiye'ye Kıbrıs ısrarı sürüyor 
</HEADLINE>
<TEXT>

     Fransa Başbakanı Dominique de Villepin, Türkiye’nin en hızlı şekilde Kıbrıs Rum kesimini tanıma yoluna girmesini istediğini söyledi. De Villepin, bugün LCI televizyonuna yaptığı açıklamada, "Türkiye’nin en güçlü ve hızlı şekilde Kıbrıs Rum kesimini tanıma yoluna girmesini istediğini" belirterek, "Bana göre, üyelik sürecine giren her ülkenin Avrupa’nın tamamıyla ilişkilerinin sükunet içinde olması kaçınılmaz. Türklerden bu niyeti göstermelerini istiyoruz" dedi. 
     Fransa Başbakanı, "Türkiye’nin adaylığını elimizin tersiyle silip atamayız. Ben, giriş prosedürünün, Türkiye’den istediğimiz garantileri alır almaz başlatılmasından yanayım" diye konuştu. 
     De Villepin, müzakerelerin ardından Türkiye’nin üyeliğiyle ilgili kararı, Fransa halkının onayına sunacaklarını da belirtti. 
     Fransa’nın Avrupa İşleri Bakanı Catherine Colonna da yarınki Liberation gazetesinde yayımlanacak demecinde, "Türkiye’nin yaptığı gibi, AB’ye girmek isteyen bir ülkenin, birliğin kompozisyonunu eleştirerek bu işe başlaması, birliğin üyelerinden birini tanımaması mantıklı değil" dedi. Colonna, "Bu nedenle izahatlar istenmekte" ifadesini kullandı. 
     
</TEXT>
</DOC>
