<DOC>
<DOCNO> 398465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur06.html </URL>
<DATE> 2005/11/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İzmir'de zabıta motosikletleri çalındı... 
</HEADLINE>
<TEXT>

     İzmir'in Menemen İlçesi'nde belediyenin zabıta amirliği binasına giren hırsızlar 2 motosiklet çalarken, Konak İlçesi Boğaziçi Semti'ndeki bir işyerinden de çok sayıda giyim eşyası alındı. 
     Alınan bilgiye göre, Menemen İlçesi Kamil Caddesi üzerinde bulunan Zabıta Amirliği'ne gelen görevliler, kapının kırılmış olduğunu gördü. Binaya giren görevliler, zabıtaya ait plakasız 2 motosikletin çalındığını fark etti. 
     Durumun bildirilmesi üçerine olay yerine gelen polis, işyerinde hırsızlara ait parmak izlerini tespit etmek için çalışma yaptı. 
     Boğaziçi Semti'nde ise Barbaros Caddesi üzerinde işlettiği butiğe gelen Bayram Gürel, işyerinin kepenk kilidinin kırıldığını fark etti. Gürel, işyerine girdiğinde, raflarda bulunan giyim eşyalarının çalındığını görerek, olayı polise bildirdi. Gürel, işyerinden 265 kot ve kumaş pantolon, 50 takım eşofman, 100 kazak, 15 çocuk montu, 10 yelek çalındığını bildirdi. 
     Eşrefpaşa Semti Eskiizmir Caddesi üzerinde bulunan Osman Gönder'e ait elektronik cihaz satan işyerine giren hırsızlar, çok sayıda elektronik eşya çaldı. 
     Boğaziçi'ndeki Dr. Suat Seren Göğüs Hastalıkları Hastanesi'nin P3 binasındaki Fizik Tedavi Polikliniği'ne, pencere camını kırarak giren kişiler ise 1 bilgisayar çaldı. 
     Olaylarla ilgili soruşturmanın sürdüğü bildirildi. 
     
</TEXT>
</DOC>
