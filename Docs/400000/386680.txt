<DOC>
<DOCNO> 386680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko56.html </URL>
<DATE> 2005/10/14/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Ramazan Bayramı'ında Kapıkule'de sıkışıklık yaşanmayacak 
</HEADLINE>
<TEXT>

     Ulaştırma Bakanı Binali Yıldırım, Ramazan Bayramı'nda Kapıkule'de bir sıkışıklık yaşanmaması için sınırın her iki tarafında gerekli önlemlerin alınacağını bildirdi. 
     Yıldırım, Bulgaristan Ulaştırma Bakanı Peter Mutafchiev ile Türkiye'yi ilgilendiren ulaştırmayla ilgili konularda görüşmek üzere bir araya geldi. Görüşmeler sonrası her iki bakan, açıklama yaptı. 
     Bir süre önce Bulgaristan'da seçimler yapıldığını anımsatan Yıldırım, yeni kurulan hükümetin Ulaştırma Bakanı ve beraberindeki heyetin, Ulaştırma Bakanlığı'nın davetlisi olarak Türkiye'ye resmi bir ziyarette bulunduğunu söyledi. 
     Ziyaretin amacının hem tanışma hem de ülkeler arasındaki ulaştırmayla ilgili konuların gözden geçirilmesi olduğunu belirten Yıldırım, zaten iyi yönde gelişen iki ülke arasındaki ilişkilerin daha ileriye taşınmasının hedeflendiğini kaydetti. 
     Özellikle gümrük kapılarında demiryolu geçişiyle ilgili bir takım formalitelerin azaltılması ve geçişin hızlandırılması için yeni bir düzenleme yapacaklarını bildiren Yıldırım, iki ülke arasında bu yönde zaten bir anlaşma olduğunu ancak çok eski olan bu anlaşmayı güncelleştirdiklerini söyledi. 
     Çalışmaların son aşamaya geldiğini, yakın zamanda imzalama durumuna gelineceğini belirten Yıldırım, aynı zamanda Kapıkule ve karşı taraftaki sınır kapılarında yaşanan sıkışıklıkları önlemek için karşılıklı ne tür tedbirler alınabileceğini konuştuklarını anlattı. 
     Yıldırım, Türkiye ile Bulgaristan arasında öncelikli olmak üzere Güneydoğu Avrupa ülkeleri arasındaki taşımacılığın serbestleştirilmesi için çalışmaların hızlandırılmasını da kararlaştırdıklarını bildirdi. 
     Bakan Yıldırım, ayrıca görüşmeler sırasında iki ülke ve üçüncü ülke geçişleriyle ilgili izinlerde yaşanan sorunları da çözmek kararlılığı içinde olduklarını gördüklerini kaydetti. 
     Her yıl bayramlar sırasında Türkiye ve Bulgaristan sınır kapılarında sıkışıklıklar yaşanıldığının anımsatılarak, bu yönde bir görüşme olup olmadığının sorulması üzerine de Yıldırım, bu konuyu da görüştüklerini söyledi. 
     Önümüzde Ramazan Bayramı bulunduğuna işaret eden Yıldırım, Ramazan Bayramı'nda bir sıkışıklığın yaşanmaması için Bulgaristan ve Türkiye tarafında gerekli önlemlerin alınacağını kaydetti. 
     Bulgar Bakan'ın hassasiyetle bunu takip edeceğini kendilerine ifade ettiğini anlatan Yıldırım, orta vadede yaz mevsiminde de gurbetçilerin gelmesiyle beraber yaşanan bu tür sorunları çözmek için de şimdiden tedbirler alınacağını kaydetti. 
     
     DEMİRYOLU GEÇİŞİ HIZLANACAK 
     Binali Yıldırım, bir soru üzerine, demiryolu geçişinin daha rahat ve seri şekilde olması için her iki sınırda düzenlemeler yapılacağını tekrarladı. 
     Hem mekan düzenlemeleri yapılacağını hem de sistemlerin basitleştirileceğini ifade eden Yıldırım, yeni yapılacak istasyonun birlikte kullanılacağını kaydetti. 
     Böylece gerek Türkiye'den Avrupa'ya, gerek Avrupa'dan Türkiye'ye yolcu ve yük geçişinin hızlı olacağını belirten Yıldırım, benzer düzenlemenin AB'nin desteğiyle Sırbistan-Bulgaristan sınırında da yapıldığını, çalışmalar tamamlandığında Köln'den İstanbul'a trenin geliş saatinin 96 saatten 70 saate düşebileceğini bildirdi. 
     Yıldırım, anlaşmanın bir ayda imzalanacağını, yasal onay süreci biter bitmez de uygulamaya gireceğini söyledi. 
     
     TIR'LARIN DEMİRYOLUYLA TAŞINMASI 
     Ulaştırma Bakanı Yıldırım, bir başka soru üzerine, AB'de çevre hassasiyetinin artması nedeniyle karayolu taşımacılığına alternatif olarak demiryolu ile TIR'ların taşınması konusunun gündeme geldiğine dikkat çekti. 
     Bunun Avusturya tarafında yaygın olarak uygulandığını kaydeden Yıldırım, Bulgaristan makamları ile Türkiye Cumhuriyeti Devleti yetkililerinin bir anlaşma yaptığını, Halkalı'dan Graz'a rola taşımacılığının en geç Mart 2006'da başlaması için prensip kararı alındığını, bunun için Türkiye tarafında bir konsorsiyumun oluşacağını bildirdi. 
     Yıldırım, daha önce uygulamanın küçük araçlar için yapıldığını ve sınırda kalırken Halkalı'ya kadar uzatılmış olacağını bildirdi. 
     Bir diğer soru üzerine de Yıldırım, Bulgaristan'a 2005 yılı için verilen geçiş belgesi sayısının yetmeyeceği anlaşıldığı için ihtiyaçları kadar belgenin kendilerine verileceğini de kaydetti. 
     
     BULGAR BAKAN 
     Bulgaristan Ulaştırma Bakanı Peter Mutafchiev de yaptığı açıklamada, Bakan Yıldırım ile dostane görüşmelerde bulunduklarını, bir takım sorunları ele aldıklarını söyledi. 
     En önemli konuyu Kapıkule'de ortak demiryolu istasyonu kurulması olarak ele alan Mutafchiev, bu istasyonun prosedürleri azaltarak geçişi hızlandıracağını vurguladı. 
     Geçiş belgesi sayısını da ele aldıklarını kaydeden Mutafchiev, Yıldırım ile bu ay sonunda Sofya'da yapılacak karma komisyon toplantısının gündeminde yer alacak konuların çerçevesini de çizdiklerini ifade etti. 
     Mutafchiev, AB ile müzakereleri başlatma başarısı gösterdiği için Türkiye'yi tebrik etti. 
     
</TEXT>
</DOC>
