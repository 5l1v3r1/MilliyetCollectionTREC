<DOC>
<DOCNO> 357034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy10.html </URL>
<DATE> 2005/06/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bakan Koç'tan Topkapı Sarayı yorumu Bakan uyursa, bürokrat da uyur 
</HEADLINE>
<TEXT>

     Kültür ve Turizm Bakanı Atilla Koç, Topkapı Sarayı’ndaki hırsızlık olayıyla ilgili olarak, "Bana kalırsa, idari bir hata görülüyor" dedi. 
     Bakan Koç, Türk-Yunan Turizm Forumu için geldiği Kuşadası’nda gazetecilerin sorusu üzerine, Topkapı Sarayı’ndaki hırsızlık olayıyla ilgili raporların kendisine geldiğini söyledi. 
     Kısa bir süre önce Topkapı Sarayı’nda sayım yapılmasını istediğini ifade eden Bakan Koç, şöyle konuştu 
     "Sayın Başbakanımızın emri var. Sayımlar devam edecek. Bu sayım teşebbüslerine bir kaç defa girişilmiştir. Ama hepsi akim kalmıştır. 
     Yalnız bu sayım işini, Türkiye’de şimdiye kadar yapılanlar gibi yapmıyorum. Şimdiye kadar bir heyet tarafından bu işler yapılmıştır. 
     Bu heyetin ekspertiz olup olmadığına dikkat edilmemiştir. Benim ilk intibam, -yanılırsam bürokratlarımdan özür dilemekten çekinmem- ancak bana kalırsa idari bir hata görülüyor. Bu ilk intibam suçlama olarak görülmesin, bir ihmal var." 
     
     "BAKANLAR UYURSA, BÜROKRATI DA UYUYORDUR HERHALDE" 

     "Bakanlar uyursa, bürokratı da uyuyordur herhalde" diye espri yapan Bakan Koç, çalınan eserler konusunda bir şey çıkmayabileceğini, resimlerin "sahte olma ya da yerine sahtesinin asılması" kaygısı olup olmadığı sorusu üzerine "evet böyle bir kaygım var" dedi. 
     Çalınan eserlerin çok değerli olduğunu sanmadığını ifade eden Bakan Koç, sözlerini şöyle sürdürdü 
     "Eserleri küçümsemek için söylemiyorum. Bu işler yapılırsa, birinci derecede eserlerde ya da resimlerde yapılır. Depodaki bütün eserlerin tutanakları elimizde mevcut. Bütün eserleri bilgisayar ortamına kodladık. Ama ona rağmen benim resimler konusunda kuşkum var. 
     İçerden birinci derece değerde bir tablo alınıp, yerine sahtesinin konulması konusunda kaygım var." 
     
</TEXT>
</DOC>
