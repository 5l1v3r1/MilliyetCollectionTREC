<DOC>
<DOCNO> 366484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur12.html </URL>
<DATE> 2005/08/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bodrum'da bar sahibine kurşun yağmuru 
</HEADLINE>
<TEXT>

     
     Yaşar ANTER BODRUM Muğla , DHA 
     
MUĞLA'nın Bodrum İlçesi'nde 25 yıldır disko- bar işletmeciliği yapan işadamı İsmail Yıldırım, evine girerken 2 kişinin silahlı saldırısına uğradı. İki bacağına isabet eden kurşunlarla yaralanan ve hastaneye kaldırılan Yıldırım'ın, bir süre önce kendisinden haraç isteyen kişilerle tartıştığı, bu yüzden saldırıya uğramış olabileceği belirtildi. 
     Olay dün gece 22.00 sıralarında meydana geldi. Fora Disko'nun sahibi evli ve iki çocuk babası, 47 yaşındaki İsmail Yıldırım, Gümbet semtinde Mutlu Tatil Sitesi'ndeki evinin önünde otomobilinden indi, anahtarıyla evinin kapısını açarken, arkadan gelen iki kişi silahlı saldırıda bulundu. 
     Çapraz ateşe tuttukları Yıldırım'a 9 el ateş eden saldırganlar bir otomobille kaçarken, sağ baldırı ve sol bacağına isabet eden iki kurşunla yaralanan işadamı, ambulansla Özel Bodrum Hastanesi'ne kaldırıldı. Kurşunların bacak kemiklerini parçaladığı ve kan kaybı nedeniyle de durumu kötüleşen işadamı İsmail Yıldırım, ameliyat edildi. Belediye tarafından her yılbaşında düzenlenen Bodrum'un En Güzel Süslenmiş Mekanları’ yarışmalarında 4 kez ödül alan ve balık çiftliği de bulunan İsmail Yıldırım'a ateş eden saldırganların yakalanması için polis operasyon başlattı. 
     Polis, görgü tanıklarının ifadelerine göre saldırganların kaçtığı gri renkli Hyundai marka bir otomobilin peşine düşerken, Yıldırım'ın yakınları bir süre önce diskoya dadanan bazı kişilerin haraç isteyip tehdit ettiğini, Yıldırım'ın da haraççılara sert tepki gösterdiğini belirtti. Yakınları, İsmail Yıldırım'ın bu yüzden vurulmuş olabileceğini söyledi. 
     
</TEXT>
</DOC>
