<DOC>
<DOCNO> 363653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/soneko01.html </URL>
<DATE> 2005/07/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye'de en çok kola tüketiliyor... 
</HEADLINE>
<TEXT>

     Türkiye'nin gazlı meşrubat sektöründe üretim yönünden Avrupa'da 6'ıncı sırada bulunduğu, kişi başı yıllık tüketimde ise 23'üncü konumda yer aldığı bildirildi. 
     AA muhabirin Meşrubatçılar Derneği yetkililerinden aldığı bilgiye göre, faaliyet alanını alkolsüz içecekler sınıfında yer alan ve bünyesinde karbondioksit gazı ihtiva eden gazlı içeceklerin oluşturduğu sektörde, yaklaşık 39 marka bulunuyor ve 5 büyük ölçekli firma faaliyet gösteriyor. 
     2003 yılında 1 milyar 950 milyon litre olan gazlı içecek tüketimi, 2004 yılında yüzde 15 civarında artarak, 2 milyar 400 milyon litreye ulaştı. 2005 yılı için de aynı oranda bir artış beklenirken, bu artışta, ekonomideki düzelmenin yanı sıra piyasaya giren yeni ürünlerin de etkisi oldu. Ülkede tüketimin yüzde 67'sini kolalı içecekler, yüzde 33'ünü ise sade ve meyveli gazozlar oluşturuyor. 
     Türkiye, gazlı meşrubat sektöründe üretim yönünden Avrupa'da 6'ncı, kişi başı yıllık tüketim yönünden ise 23'ncü durumda bulunuyor. Avrupa Birliği'nde kişi başı yıllık gazlı içecek tüketimi 71.7 litreyi bulurken, Türkiye'de bu rakam 33 litre civarında gerçekleşiyor. 
     Gazlı meşrubat sektöründe 4 bin 500 kişi doğrudan istihdam edilirken, bu sektöre hizmet veren yan sanayiyle birlikte çalışan kişi sayısı 20 bin kişiyi aşıyor. 
     Dernek yetkilileri, genç bir nüfusa ve büyük bir potansiyele sahip olan Türkiye'de, ekonominin düzelmesiyle birlikte işsizliğin azalacağını ve satın alma gücünün artacağını belirterek, böylece meşrubat pazarının orta vadede daha da büyüyeceğinin ümit edildiğini bildirdiler. 
     
</TEXT>
</DOC>
