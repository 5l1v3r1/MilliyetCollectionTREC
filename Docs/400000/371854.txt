<DOC>
<DOCNO> 371854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko23.html </URL>
<DATE> 2005/08/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
2005 ürünü fındık alım kampanyası başladı... 
</HEADLINE>
<TEXT>

     Fındık Tarım Satışları Kooperatifi Birliği FİSKOBİRLİK Yönetim Kurulu Başkanı Salih Erdem, 2005 yılı ürün alımlarına başladıklarını ve yeni sezonun herkese hayırlı olmasını dilediklerini söyledi. 
     Erdem, 2005 ürünü fındık alım kampanyasının başlaması nedeniyle Çimenli mevkiindeki fındık alım deposunda düzenlediği basın toplantısında, vatandaşları fındığı dengeli bir biçimde piyasaya indirmeleri konusunda uyarırken, Ekim ayında fiyatların yükseleceğini düşündüklerini belirtti. 
     Açıkladıkları fındık fiyatının ihracatçılar tarafından yüksek bulunduğundan bahsedildiğini ifade eden Erdem, Doğu Karadeniz'de geçen yıl don olayı nedeniyle 150 bin ton rekolte gerçekleştiğini 400 bin ton rekolte düşüklüğü olduğunu anlattı. Esnaf, üretici ve bölge halkının bundan olumsuz etkilendiğini söyleyen Erdem, ''Bu yıl da serbest piyasada geçen yılın kapanış fiyatından fiyatı açıkladık'' dedi. 
     Dünyada fındık üretiminin bu yıl az olduğunu dile getiren Erdem, şöyle devam etti 
     ''İtalya'da 140 bin ton olan rekolte 80 bin tona düştü. İspanya ve ABD'de ise fındık tamamen yandı. Türkiye'de de 560 bin ton dolayında bir rekolte olduğu söyleniyor. Yaptığımız araştırmada bu rakamdan daha az rekolte olacağını tespit ettik. Dünyadaki ihtiyacın 650-700 bin ton dolayında olduğunu düşünürsek bu rakamlar da ancak bu ihtiyacı karşılayabilir.'' 
     
     ''EKİM'DE FİYATLAR YÜKSELİR'' 
     Erdem, geçen yıl açıkladıkları fiyattan 2 gün sonra serbest piyasada fiyatların yükseldiğini ifade ederek, ''Bu yıl belki bir haftalık bir süre olabilir. Vatandaşlar fındığı dengeli bir biçimde piyasaya indirsinler. Emanet fındıklarını da FİSKOBİRLİK'e versinler. Ekim ayında fiyatın yükseleceğini düşünüyorum. Yeter ki üretici fındığı birden pazara indirmesin'' diye konuştu. 
     Fındık fiyatının serbest piyasada yükselmesi halinde fındığını daha önceden teslim eden üreticiye fiyat farkını vereceklerini de kaydeden Erdem, yeni fiyat uygulamaları yapacaklarını belirtti. 
     Trabzon'da ilk gün 45 üreticinden yaklaşık 30 ton fındık alınacağı kaydedildi. 
     Türkiye genelinde Borçka-Bartın arasındaki 50 kooperatifte alımların yapılacağı bildirildi. 
     
</TEXT>
</DOC>
