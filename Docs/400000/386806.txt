<DOC>
<DOCNO> 386806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/dunya/axdun02.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum sınır kapattırdı 
</HEADLINE>
<TEXT>


Irak'ta bugünkü anayasa referandumu için bütün ülkede olağanüstü güvenlik önlemleri alındı. Gece sokağa çıkma yasağı ilan edildi, Bağdat Havaalanı kapatıldı. Sandıkları 260 bin asker ve polis koruyacak 

DIŞ HABERLER SERVİSİ 


Irak'ta bugün yapılacak anayasa referandumu öncesi olağanüstü güvenlik önlemleri alındı. Önceki günden itibaren sınırların kapatıldığı ülkede referandum süresince 100 bin Irak askeri ve polisle birlikte 160 bin koalisyon askeri güvenliği sağlayacak. 
Anayasa taslağı ile ilgili referandumda 15.5 milyon kayıtlı seçmenin oy kullanması bekleniyor. Türkiye saatiyle 07.00'de, 6 bin 200 seçim merkezinde başlayacak oy verme işlemi 18.00'de sona erecek. Seçmenler, oy pusulalarındaki Arapça ve Kürtçe, "Irak'ın anayasa taslağını onaylıyor musunuz " sorusuna, "evet" ve "hayır" seçeneklerinden birini işaretleyerek cevap verecek. Sonucun 5 gün içinde açıklanması planlanıyor. 

Oy çoğunluğu yetmiyor 
Irak'ın yeni anayasasının kabul edilebilmesi için, oyların çoğunluğunun "evet" olması ve 18 vilayetten en az üçünde oy kullanan seçmenin üçte ikisinin ret oyu vermemesi gerekiyor. 
Referandum nedeniyle Irak yönetimi önceki günden itibaren yoğun güvenlik önlemleri almaya başladı. Önceki gece yarısı kapatılan sınırlar, yarın 18.00'e kadar kapalı kalacak. 
Başkent Bağdat'taki uluslararası havaalanı da pazartesi gününe kadar kapalı tutulacak. 22.00-06.00 saatleri arasında uygulanmaya başlanan sokağa çıkma yasağı da salı gününe kadar sürecek. 

'Evet' ve 'hayır' ne getirecek 

Anayasa kabul edilirse 15 Aralık'a kadar yapılacak genel seçimlerde yeni parlamento belirlenecek. Yeni parlamento üyelerinin seçtiği hükümet en geç 31 Aralık'ta göreve başlayacak. Yeni yönetim, Saddam Hüseyin'in 2003'te devrilmesinden bu yana ülkenin ilk "kalıcı" hükümeti olacak. 
Hükümet 4 yıl görevde kalacak. Sünni Araplarla yapılan anlaşma çerçevesinde, yeni parlamentonun ilk 4 ay içinde anayasada değişiklik yapma yetkisi olacak. Değişiklikler, parlamentoda yapılacak oylamada üçte iki oranında oy alır ve referandumda desteklenirse kabul edilmiş olacak. 
Anayasa kabul edilmezse Parlamento feshedilmiş olacak, ancak aralık ortasındaki genel seçim planlandığı gibi yapılacak. Belirlenecek yeni parlamentonun bir yıl içinde yeni bir anayasa taslağı hazırlaması ve referanduma sunması gerekecek. Bu süre içinde Mart 2004'te kabul edilen geçici anayasa geçerli olacak. 

Anayasada neler var 

Irak federal, parlamenter bir demokrasidir. Parlamentoda çoğunluğa sahip partinin lideri başbakan olur. Dini özgürlük garanti edilse de, devletin resmi dini İslamdır. İslam aynı zamanda yasamanın temel kaynaklarından biridir. Hiçbir yasa, İslamın kurallarına, demokrasiye ve anayasada tanınan haklara aykırı olamaz. Iraklılar yasa önünde eşittir. İfade, basın ve toplanma özgürlüğüne sahiplerdir. Kadınlar ve erkekler, seçme ve seçilme hakkı da dahil olmak üzere, eşit siyasi haklara sahiptir. Devrik lider Saddam Hüseyin'in lideri olduğu Baas Partisi yasaklıdır. Ülkenin resmi dilleri Arapça ve Kürtçedir. Petrol gelirleri bölgeler arasında eşit paylaştırılır. Ancak dengeli ekonomik gelişmeyi sağlamak için Saddam döneminde ihmal edilen bölgelere belli bir süre ayrıcalık tanınacak. Vilayet yönetimlerine özerklik tanınacak. Vilayetler kendi bölgesel yönetimlerini ve güvenlik yapılarını kurma hakkına sahip olacak. 

</TEXT>
</DOC>
