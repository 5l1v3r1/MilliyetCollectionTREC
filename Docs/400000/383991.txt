<DOC>
<DOCNO> 383991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur27.html </URL>
<DATE> 2005/10/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hayvanlarını yangından kurtarmak için ahıra girdi ama... 
</HEADLINE>
<TEXT>

     Tokat’ın Almus İlçesi’ne bağlı Akarçay Beldesi’nde 4 ahşap ev, 1 ahır ve 1 samanlığın kullanılamaz hale geldiği yangında, hayvanlarını kurtarmak için ahıra giren kişinin cesedi bulundu. 
     AA muhabirinin aldığı bilgiye göre, yangın yerinde yapılan arama-kurtarma çalışmaları sırasında, yanan evlerden birinin sahibi olduğu bildirilen 50 yaşındaki Hüseyin Kasal’ın, hayvanlarını çıkarmak için girdiği ahırda cesedine ulaşıldı. 
     Ekipler tarafından yanan ahırdan çıkarılan Kasal’ın cesedinin, otopsi yapılmak üzere Akarçay Sağlık Ocağı’na kaldırıldığı bildirildi. 
     Beldede sabah saatlerinde İbrahim, Hüseyin, Cemal ve Hasan Kasal’a ait bitişik haldeki tek katlı 4 ahşap ev ile Hüseyin Erdoğdu’ya ait evde yangın çıkmıştı. 
     Yangında, hayvanlarını kurtarmak için ahıra giren Hüseyin Kasal’dan bir daha haber alınamamıştı. 
     
</TEXT>
</DOC>
