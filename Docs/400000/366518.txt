<DOC>
<DOCNO> 366518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas01.html </URL>
<DATE> 2005/08/02/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
KKTC'de "Limasol-Girne Şehitler ve Özgürlük Anıtı" açıldı 
</HEADLINE>
<TEXT>

     KKTC’de, Girne’de inşa edilen "Limasol-Girne Şehitler ve Özgürlük Anıtı" düzenlenen törenle açıldı. 
     Lefkoşa İnönü Meydanı’ndaki İsmet İnönü Heykeli, Gazimağusa’daki Özgürlük Anıtı, Girne ve Yeşilköy’deki Atatürk heykelleri ile Boğazköy Şehitliği’ndeki birçok heykel ve rölyeflerin sahibi, Marmara Üniversitesi Güzel Sanatlar Fakültesi öğretim üyesi, devlet sanatçısı heykeltraş Prof. Tankut Öktem tarafından Girne Turizm Limanı çemberinde inşa edilen anıtın açılışını Başbakan Ferdi Sabit Soyer, 1. Cumhurbaşkanı Rauf Denktaş, Kıbrıs Türk Barış Kuvvetleri Komutanı 
     Korgeneral Hasan Memişoğlu ve Türk Şehitlikleri İmar Vakfı Başkanı Beysan Keyder, birlikte yaptı. 
     Limasol-Girne Şehitler ve Özgürlük Anıtı Komitesi ile Türk Şehitlikleri İmar Vakfı işbirliğiyle Korman Construction tarafından 66 bin sterline yapılan anıt, 4.5 metre yüksekliğinde bir kaide üzerine, 5.5 metre yüksekliğinde, ellerinde zeytin dalı taşıyan bir bayan ve 
     erkek ile insan grubu figürlerinden oluşuyor. Anıtın çevresinde Türkiye Cumhuriyeti ve KKTC bayrakları ile KKTC Güvenlik Kuvvetleri Komutanlığı, Bayraktarlık ve Sancaktarlık bayrakları bulunuyor. Başbakan Soyer, açılış töreninde yaptığı konuşamda, "Kıbrıs Türk halkının Kıbrıs’taki toplumsal varlığını, Anadolu’da Mustafa Kemal Atatürk öncülüğünde başlayan ve zor koşullarda verilen Ulusal Kurtuluş Savaşı’nı örnek alarak sürdürdüğünü" söyledi. "Atatürk’ün Venizelos ile oluşturduğu dosluğun, 1950’li yılların başından itibaren, Kıbrıs’ta Enosis hedefi nedeniyle büyük ölçüde yara aldığını" kaydeden Soyer, "Kıbrıs Türk halkının adanın dört bir yanında toplumsal varlık ve kimliğini koruyarak, ortak cumhuriyeti yıkmak ve siyasal eşitliğini ortadan kaldırmak suretiyle onu esaret noktasına götürmek isteyen harekete karşı, 1963 sonrasında her tarafta direnmesini başardığını" vurguladı. Bu direniş noktalarından bir tanesinin Girne, diğerinin Limasol olduğuna işaret eden Soyer, her iki yerde olumsuzluklara rağmen direnen Kıbrıs Türkünün şehitler verdiğini anlattı. Dünya ile siyasal eşitlik temelinde ilişki kurmak istediklerini kaydeden Soyer, "Biz yüzümüzü dünyaya döndük. Kıbrıs Rumları kadar Kıbrıs toprağında AB’ye eşit ortaklık temelinde katılmak hakkımızdır’ dedi. Toplumsal varoluş mücadelesinde hayatını kaybedenleri saygıyla andığını ifade eden Soyer, "Papadapulos yönetimi Kıbrıs Türkünün hükümeti değildir. Tüm Kıbrıs’ın da hükümeti olamaz. Temel nokta eşitlik çerçevesindeki siyasal çözüme gitme noktasıdır. Bunu da başaracağız" dedi. 
     
</TEXT>
</DOC>
