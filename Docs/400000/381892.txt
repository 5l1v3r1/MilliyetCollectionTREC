<DOC>
<DOCNO> 381892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko16.html </URL>
<DATE> 2005/09/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TMSF'nin Rock FM ihalesine en yüksek teklif Karma Yayıncılık'tan... 
</HEADLINE>
<TEXT>

     Tasarruf Mevduatı Sigorta Fonu'nun TMSF Star Medya Grubu şirketlerinden Rock FM için düzenlediği ihaleye giren tek firma olan Karma Radyo ve Televizyon Yayıncılık A.Ş, muhammen bedelin 15 bin dolar üzerinde, 350 bin dolarlık teklif verdi. 
     TMSF'nin Esentepe'deki merkezinde düzenlenen ihalede, 335 bin dolar muhammen bedelli radyo, satışa çıkarıldı. İhaleye, daha önce idari belgelerini teslim eden Karma Radyo ve Televizyon Yayıncılık A.Ş. katıldı. Firma, ihalenin ilk aşaması olan kapalı zarf bölümünde 350 bin dolarlık teklifte bulundu. 
     İhale Komisyonu Başkanı Mehmet Çalışkan, Karma Radyo ve Televizyon Yayıncılık A.Ş. yetkililerine fiyatı artırıp artırmayacaklarını sordu. Olumsuz yanıt alan Çalışkan, ihalede muhammen bedelin üzerinde oluşan teklifin Fon Kurulu'na sunulacağını bildirdi. 
     Karma Radyo ve Televizyon Yayıncılık A.Ş'nin yetkililerinden Ender Öztaş, ihale sonrası basın mensuplarının soruları üzerine, yerli bir firma olduklarını ve yayıncılık konusunda faaliyet göstermek istediklerini söyledi. 
     Bugün saat 14.00'de yapılacak Radyo Alaturka ihalesi için idari belgelerini teslim eden Ares Radyo ve Televizyon Yayıncılık A.Ş. ile bir ilgilerinin olup olmadığının sorulması üzerine Öztaş, ''Ares farklı bir firma ancak beraber çalıştığımız bir firma'' dedi. 
     Öztaş, ihale fiyatına ilişkin bir soru üzerine de rakip olmadığı için ihalenin kolay gerçekleştiğini kaydetti. 
     Karma Radyo ve Televizyon Yayıncılık A.Ş'nin hissedarlarından Yıldız Basın Yayın Pazarlama Dağıtım Sanayi ve Ticaret A.Ş.'ye ilişkin bir soru üzerine de Öztaş, bu şirketin Karma'nın üzerinde bir grup olduğunu ifade etti. 

     
</TEXT>
</DOC>
