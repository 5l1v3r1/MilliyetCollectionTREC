<DOC>
<DOCNO> 371240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo22.html </URL>
<DATE> 2005/08/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ali Güneş Beşiktaş taraftarı her zaman beni etkiledi 
</HEADLINE>
<TEXT>

     Beşiktaşlı Futbolcu Ali Güneş, bu sezon hedeflerinin Turkcell Süper Ligi'nde şampiyonluk olduğunu, Avrupa'da da başarılı olmak istediklerini söyledi. 
     Ali Güneş, Beşiktaş Kulübü'nün resmi yayın organı ''Yavru Kartal''ın ağustos ayı sayısındaki röportajında, bu sezon hedeflerinin büyük olduğunu belirterek, ''Biz Turkcell Süper Ligi'nde şampiyonluğu hedefliyoruz. Öte yandan Avrupa'da da başarılı olmak istiyoruz'' dedi. 
     Beşiktaş'ta, Rıza Çalımbay'ın teknik direktörlüğe getirilmesinden sonra iyi bir çıkış yakaladıklarını vurgulayan Ali Güneş ''Rıza hocanın takımın başına gelmesiyle en başta sistem değişikliği oldu. Çok fazla forma şansı bulamayan futbolcular şans buldu. Maçlardan başarılı sonuçlar almaya başladık. Dolayısıyla iyi bir çıkış yakalamış olduk'' diye konuştu. 
     Beşiktaş'ta çok mutlu olduğunu ve futbol yaşamını burada sürdürmek istediğini ifade eden Ali Güneş, Beşiktaş camiasının futbolcularına çok değer verdiğini dile getirerek, Beşiktaş taraftarları için de şu ifadeleri kullandı 
     ''Beşiktaş taraftarlarıı, bence kötü zamanda da takımının yanında olan bir taraftar. Her zaman ben Beşiktaş taraftarlarından etkilenmişimdir. Rakip olarak geldiğim zamanlarda da. İnanılmaz müthiş bir taraftar kitlemiz var. Böyle müthiş bir taraftarın önünde oynamak herkese nasip olmaz. Kendimi bu açıdan da şanslı hissediyorum. Onları mutlu etmek ve kendimizi onlara kanıtlamak için de elimizden gelen herşeyi yapıyoruz.'' Ali Güneş, yeni transferleri Brezilyalı Ailton'nun çok çabuk bir futbolcu olduğunu belirterek, ''Ben Almanya'da ona rakip olarak oynamıştım. İnşallah bir an önce bize uyum sağlar. Ben takıma çok yararlı olacağına inanıyorum'' diye konuştu. 
     
</TEXT>
</DOC>
