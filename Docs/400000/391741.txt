<DOC>
<DOCNO> 391741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy07.html </URL>
<DATE> 2005/11/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Talat İzolasyonları kaldırmak hedef değil çözüm aracı 
</HEADLINE>
<TEXT>

     KKTC Cumhurbaşkanı Mehmet Ali Talat, "İzolasyonları kaldırmayı bir hedef olarak değil, çözüm için bir araç olarak görüyoruz" dedi. 
     Cumhurbaşkanı Talat, Atatürk Havalimanı Devlet Konukevi’nde ABD ziyaretine ilişkin yaptığı açıklamada, bu ülkede gerçekleştirdiği görüşmelerin içeriğinin önemli olduğunu söyledi. 
     Talat, "Kıbrıslı Türkler olarak görüşlerimizi, politikalarımızı derli toplu, bugünün koşulları ve şartlarında bir kez daha seslendirme fırsatı bulduk. Hem sözlü, hem yazılı olarak kendilerine ilettik. Hem Rice’a, hem Annan’a" diye konuştu. 
     ADB Dışişleri Bakanı Condoleezza Rice ile yaptığı görüşmeye değinen Talat, şunları kaydetti 
     "İzolasyonların kaldırılmasının önemi üzerinde duran bir yaklaşım ortaya koyduk. Görüşmemizde, izolasyonların kaldırılmasının hem Kıbrıslı Türklerin çözüm doğrultusunda hareket etmeleri nedeniyle takdir edildiğinin ortaya konması bakımından önemli olduğunu, aynı zamanda Kıbrıs Rum tarafına da Kıbrıs sorununun çözümü konusunda harekete geçmesi gerektiği konusunda uyarıcı bir mesaj içereceği ve aynı şekilde olası bir çözümde de, Kıbrıs Türk ekonomisinin gelişmesiyle, kurumlarının sağlamlaşmasıyla bütünleşmenin, birleşmenin, yani federal çatı altında birleşmenin daha rahat ve kolay olacağı konusunda katkıları olacağını ortaya koyduk." 
     
     BM GENEL SEKRETERİ ANNAN İLE GÖRÜŞMESİ 

     Mehmet Ali Talat, BM Genel Sekreteri Kofi Annan ile yaptığı görüşmede de, BM sürecinin bir an önce başlatılması gerektiği üzerinde durduklarını dile getirerek, sözlerini şöyle sürdürdü 
     "BM’nin artık hareketsiz olmaması gerektiğini vurguladık. Tabii sayın Annan, yeni bir başarısızlıktan endişe ediyor. Mutlaka başarı istiyor. Başarı güvence altına alınmadığı, tarafların Kıbrıs sorununun çözümü konusunda kararlı bir duruş ortaya koymadıkları takdirde başlama konusunda çekingen davranıyor. Bizim bu konudaki kararlılığımızı da biliyor. Kıbrıs Türk tarafının çözüm konusundaki tutumunu takdir ediyor ve bunun kendi beklentisi doğrultusunda olduğunu da biliyor. Türk tarafının demek daha doğru olur. Hem Kıbrıs Türk tarafının hem de Türkiye’nin bu konudaki tutumunu doğru buluyor." 
     
     "TEMEL HEDEF KIBRIS SORUNUNUN ÇÖZÜMÜ" 

     Talat, önlerindeki temel hedefin Kıbrıs sorununun çözümü olduğunu vurgulayarak, şunları söyledi 
     "Ama buna giderken en sonuç getirici adımın, gelişmenin, izolasyonların kaldırılması olduğu konusunda da görüşümüzü muhafaza ettik. İzolasyonları kaldırmayı bir hedef olarak değil, izolasyonları kaldırmayı çözüm için bir araç olarak görüyoruz. Çözümün yerini izolasyonların kaldırılmasının tutmayacağını ifade ediyoruz. Bu da dünya tarafından, ABD tarafından ve BM Genel Sekreteri tarafından kabul görüyor. 
     Bu ziyaretimizde hem sembolik yanı olan hem de içeriği dolu olan bir çalışma bütünlüğü ortaya koyduk. Sonuç oldukça iyi, umut verici olmuştur. Kıbrıs Türk halkının yaşadığı o büyük politik değişikliğin dünyadaki yankılarının olumlu yönde devam ettiğini bir kez daha kanıtlamıştır. Son derece başarılı olduğunu düşünüyorum. İzolasyonları kaldırma ve Kıbrıs sorununu çözme politikasını istikrarlı bir şekilde sürdürmek durumundayız ve sürdüreceğiz." KKTC Cumhurbaşkanı Talat, daha sonra soruları yanıtladı. 
     KKTC Cumhurbaşkanı Mehmet Ali Talat, Avrupa Parlamentosu’nun AP Rum milletvekili Marios Matsakis’in Akıncılar bölgesinde KKTC’nin bir askeri nöbet yerine tırmanarak buradaki Türk bayrağını indirmesine ilişkin, "Yapılan bir hırsızlıktır. Bir ayıptır. Dünyanın hiçbir yerinde onay görmeyecek olan bir ayıptır" dedi. 
     ABD’deki temaslarını tamamlayarak Türkiye’ye dönen KKTC Cumhurbaşkanı Talat, Atatürk Havalimanı Devlet Konukevi’nde yaptığı değerlendirmenin ardından basın mensuplarının sorularını yanıtladı. 
     Talat, "Yapılan ziyaretin ardından izolasyonların kaldırılmasıyla ilgili somut gelişme bekleniyor mu " sorusu üzerine, "Hayır. Yalnız şu söz konusu somut adım olarak, zaman içerisinde ortaya çıkan birçok gelişme yaşandı. Bu gelişmeler küçük görüldü, ancak birikimi hiç de küçük olmadı" dedi. 
     ABD kongre üyelerinin Ercan Havaalanı’nı kullanarak Ada’ya gelmelerinin buna bir örnek olduğunu vurgulayan Talat, sözlerini şöyle sürdürdü 
     "Bu ilk kez oldu ve göstere göstere oldu. ABD’li işadamları, şirket temsilcileri ziyaret etti. Kıbrıslı Türkler’in dünyadaki imajının değişmesi nedeniyle Kıbrıs’a yabancı turist ilgisi arttı. 
     Bunlar pratik getiriler, görünmez gelişmeler. Ancak sonuçları oldukça olumlu gelişmeler. Bu nedenle turizmde büyüme, ekonomide büyüme, ulusal gelirde büyüme KKTC’de yaşanıyor. İlk kez bu kadar istikrarlı olarak yaşanıyor. O yüzden somut olan, bizim beklentimiz, ABD’de talebimiz buydu ’Bu politikanızı sürdürün, daha çok yatırımı teşvik edin. Bizim dış yatırıma ihtiyacımız var. Bu, istihdam sağlayacak. 
     İstihdam gençlerimizin Ada’da kalmasını sağlayacak ve Kıbrıslı Türkler çözüme kadar ciddi bir şekilde dayanma gücü elde etmiş olacak. 
     Bu yüzden bu politikanızı sürdürün’." Talat, ABD’den KKTC’ye doğrudan uçuşların da gündeme geldiğini ifade ederek, bu konuda kendilerine "konuyla ilgili araştırmanın devam ettiği ve üzerinde çalışıldığının" söylendiğini bildirdi. 
     Sürecin adım adım ve istikrarlı bir şekilde doğru yolda ilerlediğini anlatan Talat, gelişmelerin iyi yolda gittiğini söyledi. 
     
     MATSAKİS’İN EYLEMİ 

     Matsakis’in Türk bayrağını indirmesiyle ilgili bir soru üzerine de KKTC Cumhurbaşkanı Talat, "Yorum yapacak kadar önem verilmesi gerekir mi bilmiyorum. Yapılan bir hırsızlıktır, bir ayıptır. Dünyanın hiçbir yerinde onay görmeyecek olan bir ayıptır. Sayın Matsakis, ilk defa yapmıyor böyle bir eylemi. Birçok defa yapıyor. Onun için yapabilir..." diye konuştu. 
     "İngiltere Başbakanı Tony Blair’den bir davet geldi mi " sorusunu ise Talat, "Henüz gerçekleşmedi, ama bu konuda hazırlıklar var ve büyük olasılıkla 2006 başında böyle bir davet olacak" diye yanıtladı. 
     
     "İNGİLTERE’DEN TALEPLERİMİZ DAHA ÇOK OLACAK" 

     "Böyle bir davetin olması durumunda İngiltere’den talepleriniz ne olacak " şeklindeki soru üzerine de Mehmet Ali Talat, İngiltere’nin Türkiye dışında KKTC’ye destek veren önemli bir ülke olduğunu söyledi. 
     İngiltere’nin bu desteğinin KKTC’nin dünya koşullarına ve anlayışına uygun politik çizgisi nedeniyle olduğunu kaydeden KKTC Cumhurbaşkanı Talat, şöyle devam etti 
     "İngiltere garantör ülkedir. O yüzden sorumluluk sahibidir. 
     Dolayısıyla İngiltere’den taleplerimiz, Amerika’dan olanların ötesinde olacaktır. Çünkü gerçek anlamda İngiltere ile olan ekonomik ve diğer ilişkilerimiz karlı ekonomik ilişkiler olacaktır. İngiltere’ye doğrudan uçuş başlaması, bizim ulaşımımıza ciddi bir ucuzlama getirecek ve turizmi ciddi şekilde öne çıkaracaktır. İngiltere’ye olan doğrudan uçuşlar, sembolik olmaktan öte gerçekten ekonomik anlamda mantıklı ve doğru olacaktır. O yüzden Kıbrıslı Türkler için İngiltere önemli bir ülkedir. İngiltere’den izolasyonların kaldırılması ve direkt uçuşlar konusunda çok daha fazla ve ısrarlı taleplerde bulunacağız." 
     
     "HAKEMLİK UFUKTA GÖZÜKMÜYOR" 

     Talat, "Kıbrıs Rum yönetimi lideri Papadopulos’un uluslararası arabuluculuk istemeyen tavrında bir değişiklik bekliyor musunuz " sorusu üzerine, BM Genel Sekreteri’nin hakemlik denilen müesseseyi çok ender çalıştırdığını ve önümüzdeki süreçte Güvenlik Konseyi’nin kendisine böyle bir görev ve yetki vermediği sürece bunu kullanmak niyetinde olmadığını söyledi. 
     Ancak tarafların kabul etmesi durumunda bunun söz konusu olabileceğini vurgulayan Mehmet Ali Talat, "Papadopulos’un zaman limiti ve hakemlik istemeyen tavrı devam ederse, görüşmelerin başlayıp başlayamayacağı da kuşkuludur. Bu bakımdan BM’nin, AB’nin doğrudan Rum yönetimini Kıbrıs’ta çözüme zorlamasıyla, ancak böyle bir rol üstlenme eğilimine girebileceğini düşünüyorum. Şu an için bir hakemlik beklenmiyor. Bugünkü şartlarda henüz ufukta gözükmüyor" dedi. 
     
</TEXT>
</DOC>
