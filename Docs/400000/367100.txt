<DOC>
<DOCNO> 367100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur05.html </URL>
<DATE> 2005/08/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Afyon'da savaş Kadın yüzünden iki mahalle birbirine girdi 
</HEADLINE>
<TEXT>

     Sezer KÜÇÜKKURT - Onur BAYRAM DHA 

      AFYONKARAHİSAR'da, 2 aile arasında kadın yüzünden çıkan silahlı çatışmada, 1'i polis olmak üzere toplam 10 kişi yaralandı. 
     Olay, dün akşam 18.00 sıralarında Mareşal Fevzi Çakmak Mahallesi Çobankuyu mevkiinde meydana geldi. Mevlüt Akdoğan, eşi Döndü'yü alarak 03 RC 063 plakalı araçlarıyla çarşı gezmesine çıktı. Alış-verişten dönerken Gezgin ailesine mensup 2 amca çocuğu mahalle arasında Akdoğan'ın aracının önünü kesti. Hayati ve Ercan Gezgin ile Ferdi Kaçar, Mevlüt Akdoğan'a Eşini alıp götüreceğiz. Ercan, Döndü'yle evlenmek istiyor'' dedi. Bunun üzerine karşı çıkan Mevlüt Akdoğan ile amca çocukları arasında kavga çıktı. Kavgaya aynı mahallede oturan diğer akrabalar da karışınca Akdoğan ailesi ile Gezgin ailesi fertleri birbirine girdi. Bu sırada belindeki tabancayı çeken Mevlüt Akdoğan, Ercan ve Hayati Gezgin ile amca çocukları Ferdi Kaçar'a kurşun yağdırdı. Ferdi Kaçar ise arabaya koşarak yanlarında taşıdıkları kırma av tüfeğini alıp Akdoğan ailesine saldırdı. 
     
     OLAY YERİNE POLİS ÇAĞIRILDI 
     Mermilerin havada uçuştuğu kavgada, diğer komşular hemen polisi aradı. Olay yerine gelen ekipler, yetersiz kalınca, bölgeye çok sayıda takviye ekip yönlendirildi. Bu sırada çatışmaya devam eden Akdoğan ve Gezgin ailesi, Asayiş Şube Müdürlüğü'nde görevli polis memuru Metin Ünal'ı av tüfeğinden çıkan saçma kurşunlarıyla vurarak yaraladı. Polisin vurulmasına aldırış etmeden birbirinin evlerini kurşunlamaya devam eden aileler hızını alamayıp çevredeki evlere de ateş açtı. Yaklaşık yarım saat boyunca susmayan silahlar, olay yerine çevik kuvvet ekipleri gelince kesildi. Bu sırada mahalleye çok sayıda ambulans sevkedildi. Olay yerine gelen ambulanslar ile Afyonkarahisar Devlet hastanesine kaldırılan yaralılar, Mevlüt, Ahmet, Hamza, İlknur, Emrah ve Seval Akdoğan'ın yanısıra Ercan ve Hayati Gezgin ile Ferdi Kaçar tedavi altına alındı. Kavgaya müdahale ederken yaralanan polis memuru Metin Ünal ise Afyon Kocatepe Üniversitesi Tıp Fakültesi Hastanesi'ne kaldırıldı. 
     
     HASTANEDE KAVGA ETTİLER 
     Afyonkarahisar Devlet Hastanesi'nde tedavi altına alınan Gezgin ve Akdoğan ailelerinin fertleri, hastanede de kavgaya devam ettiler. Buradaki kavga, polisler tarafından büyümeden engellendi. 
     Karşılıklı evlerde oturan 2 ailenin arasındaki husumetin büyümemesi için polis tarafından bölgede güvenlik önlemleri alındı. Evlerde yapılan aramada 2 adet av tüfeği ile 2 adet tabanca ve bu silahlara ait mermiler de ele geçirildi. 
     
</TEXT>
</DOC>
