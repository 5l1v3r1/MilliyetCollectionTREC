<DOC>
<DOCNO> 357460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur38.html </URL>
<DATE> 2005/07/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kemer'de kaybolan dağcıyı arama çalışmaları yarında devam edecek... 
</HEADLINE>
<TEXT>

     Antalya’nın Kemer İlçesi’nde kaybolan Alman dağcı Torsten Pank’ı bulmak için Tahtalı Dağı bölgesinde yapılan arama çalışmalarına, Pank’ın Salı günü bölgeye yakın başka bir dağ çevresinde görüldüğü yönünde alınan ihbar üzerine ara verildi. 
     Arama çalışmalarına, yarın kara ve havadan yapılacak çalışmalarla, Tekeli Dağı çevresinde yeniden başlanacak. 
     Almanya’dan Kemer’e tatil için gelen ve yaklaşık 3 gün önce "Tahtalı Dağı’na tırmanış için gidiyorum" diyerek otelden ayrılan, kendisinden bir daha haber alınamayan 63 yaşındaki Torsten Pank’ın bulunması için çalışmalara bugün de devam edildi. 
     Alman dağcının gittiğini söylediği Tahtalı Dağı çevresinde jandarma ve AKUT ekibince bugün de sürdürülen çalışmada, İl Jandarma Komutanlığı’nın 2 iz takip köpeği de kullanıldı. 
     
     ÇALIŞMALARA, AKUT’TAN 25 KİŞİLİK EKİP DE KATILACAK 
     Çalışmalar sürerken, bazı köylüler, kayıp dağcıyı, kaybolduğu salı günü Tekeli Dağı yakınlarında gördüklerini jandarmaya bildirirken, bu gelişme üzerine ekipler, Tahtalı Dağı çevresindeki çalışmalara ara verdiler. 
     Tahtalı Dağı’na yakın bölgede bulunan Tekeli Dağı’ndaki aramalara ise yarın sabah erkenden başlanacak. Bu bölgedeki arama çalışmalarına jandarma ve AKUT’tan 25 kişilik ekibin katılacağı, ayrıca helikopterle de aramalara havadan destek verileceği öğrenildi. 
     
     ALMANYA’DAN DAĞCI ARKADAŞI GELECEK 
     Arama için kullanılacak helikopterin, kayıp dağcının eşi Christa Pank’ın başvurusu üzerine Alman Konsolosluğu’nca kiralandığı bildirildi. 
     Öte yandan, eşi ve kızının umutlu bekleyişi sürerken, kayıp dağcının 40 yıllık profesyonel dağcı olan bir arkadaşının da Almanya’dan gelerek, yarınki arama çalışmalarına katılacağı belirtildi. 
     
</TEXT>
</DOC>
