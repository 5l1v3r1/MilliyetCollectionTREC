<DOC>
<DOCNO> 353167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo05.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstediğimizi aldık 2-2 
</HEADLINE>
<TEXT>


20 Yaşaltı Milli Takımımız, Dünya Gençler Şampiyonası'nda Ukrayna'ya geçit vermedi, aldığı bir puanla büyük avantaj elde etti. Averajla üçüncü sırayı alan Ay - Yıldızlılar diğer grup maçlarına gözünü çevirdi 


Hollanda'daki Dünya Gençler Şampiyonası'nda mücadele eden 20 Yaşaltı Milli Takımımız, B Grubu'ndaki son sınavında Ukrayna'yı elinden kaçırdı. 
Maça hızlı başlayan Ukrayna, 5. dakikada kaleci Serkan'ın büyük hatasının da yardımıyla Aliiev'in serbest vuruşundan ilk golünü kazandı. Ukrayna'nın sevinci kısa sürdü, Ay - Yıldızlı ekibimiz üç dakika sonra penaltıdan Sezer Öztürk ile eşitliği buldu. Ancak uzaktan sert şutları ile dikkat çeken Aliiev, 19'da bu kez yaklaşık 35 metreden kaleci Serkan'ı bir kez daha avladı, skoru 2-1'e taşıdı. 38'de Silyuk'un kırmızı kartla oyun dışı kalması gençlerimizi rahatlattı, millilerimiz oyunda üstünlüğü ele aldı. 
İkinci yarıya hızlı başlayan milliler, 53'te Sezer'in şık serbest vuruşuyla ikinci golüne ulaştı. Kalan bölümde iki ekip de temkini elden bırakmadı. Averajla grupta üçüncü sırayı alan gençlerimiz, rakiplerinin maçlarını bekleyecek, büyük ihtimalle 16 takım içine girecek. Altı gruptaki en iyi üçüncüler arasında 4 ekip bir üst tura yükselecek. 

Maçın karnesi 
HAKEMLER Medina Cantalejo, Giraldez Carrasco Victoriano, Medina Hernandez Pedro İspanya 
TÜRKİYE Serkan 4 - Uğur 6 , Ergün 6 , Aytaç 6 - Zafer 6 , Burak 6 Ali Dk.80 , Sezer 8 , Kerim 6 , Olcan 7 - Murat 5 Yasin Dk.54 5 , Gökhan 5 Gürhan Dk.60 5 
UKRAYNA Musin 5 - Gololobov 5 , Dopilka 6 , Kitsuta 6 - Proshyn 7 , Aliiev 8 , Milevskyi 6 , Yarmash 5 , Samborskyy 6 - Silyuk 4 , Herasymyuk 5 Vorobei Dk.46 6 
GOLLER Aliiev Dk.5 ve 19 , Sezer Dk.8 pen. ve 53 
SARI KARTLAR Olcan, Gökhan, Murat, Ergün, Yasin, Yarmash, Gololobov Ukrayna 
KIRMIZI KART Silyuk Dk.38 

PUAN DURUMU Takımlar O G B M A Y P Çin 3 3 0 0 9 4 9 Ukrayna 3 1 1 1 7 6 4 Türkiye 3 1 1 1 4 4 4 Panama 3 0 0 3 2 8 0 

'Büyük işler yapacağız' 

Genç Milli Takım'ın teknik patronu Şenol Ustaömer, ortaya koyulan oyundan memnun olduğunu söyledi. Kazanmak için mücadele ettiklerini belirten Ustaömer, "Ancak sonlara doğru maç 2-2'ye gelince oyunu riske etmedik. Bu nedenle oyuncularımı kontrollü oynamaları konusunda uyardım. Büyük ihtimalle bir üst tura çıkacağız. Takımıma bir üst turda da güveniyorum. Büyük işler yapacağız" diye konuştu. 
Ay - Yıldızlı ekibimize gurbetçi taraftarlar yine büyük destek verdi. Hollanda'nın Doetinchem kentindeki mücadelede tribünlerdeki renkli görüntüler dikkat çekti. 

Çin lider tamamladı 

Genç Milli Takımımız'ın ardından Ukrayna'yı da deviren Çin dün son maçında Panama'yı 4-1'le geçti ve grubu namağlup lider tamamladı. 6'da Haibin'in golüyle öne geçen Çin'e 37'de Jose karşılık verdi, Lin'in 40'daki sayısı ilk yarının skorunu belirledi. İkinci devrede üstünlüğünü sürdüren Çin 51'de Junmin, 78'de ise Lin Lu'nun golleri ile farkı yakaladı. 


</TEXT>
</DOC>
