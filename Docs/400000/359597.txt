<DOC>
<DOCNO> 359597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun03.html </URL>
<DATE> 2005/07/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Küba ve Haiti'de 15 can alan Dennis kasırgası Florida'ya yöneldi 
</HEADLINE>
<TEXT>

     Küba ve Haiti’de 15 kişinin ölümüne neden olan Dennis kasırgasının yönünü ABD’nin Florida eyaletine çevirdiği bildirildi. 
     Amerikan Kasırga Merkezi’nden yapılan açıklama Dennis kasırgasının hız kaybetmekle beraber hala tehlikeli üçüncü grup kasırgası özelliğini koruduğu belirtildi. 
     Kasırga Merkezi Müdürü Max Mayfield yaptığı açıklamada, hızı azalan Dennis kasırgasının Havana üzerinden direkt geçtiğini ve Florida kıyılarına doğru ilerleyeceğini kaydetti. Florida, Mississippi, Louisiana ve Alabama valileri acil durum ilan ederken, fırtınanın geçeceği açıklanan bölgelerde oturanların geciktirmeden acilen bölgeyi boşaltmaları istendi. 
     Küba Devlet Başkanı Fidel Castro daha önce yaptığı açıklamada Dennis kasırgası nedeniyle 10 kişinin öldüğünü belirtmişti. Haiti’de de kasırga nedeniyle en az beş kişinin öldüğü bildirildi. 
     Amerikan Ulusal Hava Durumu Servisi, Küba Meteoroloji Servisi ve Sivil Savunma’sına dayanarak yaptığı açıklamada Cienfuegos bölgesinde güç hatlarının yüzde 85’inden fazlasının çöktüğünü, iletişim altyapılarında da büyük zarar oluştuğunu belirtti. 
     Küba’nın büyük bir kesimi kasırga uyarısı kapsamında yer alırken, aralarında binlerce turistin de bulunduğu 600 binden fazla insanın Küba’nın güneydoğu bölgesini tamamen boşalttıkları kaydedildi. 
     Kasırga Merkezi’nden yapılan açıklamada, saatte 100 kilometre hızla kuzeybatı yönünde ilerleyen kasırganın bu akşam itibariyle Küba’nın kuzey sahillerini terkederek, güneybatı Florida’dan güneydoğu Louisiana’ya uzanan bir bölgeyi vurabileceği açıklandı. 
     Hava tahmin uzmanlarının çok tehlikeli olarak nitelendirdikleri kasırganın büyük zarara ve sel baskınlarına yol açabilecek kapasitede olduğu ifade ediliyor. Dennis kasırgasının üçüncü grup kasırgalara dahil olduğunu belirten uzmanlar, en yıkıcı kasırgaların saatte 249 km. hızla ilerleyen beşinci grup kasırgalar olduğunu kaydediyor. 
     
</TEXT>
</DOC>
