<DOC>
<DOCNO> 358220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/aspo.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç geliyor 
</HEADLINE>
<TEXT>


Beşiktaş'ın, Osasuna takımında forma giyen Sırp golcü ile prensipte el sıkıştığı öğrenildi. Yönetimin uzun uğraşlar sonucu ikna ettiği Miloseviç'in bir pürüz çıkmazsa birkaç gün içinde kampa katılacağı belirtildi 


Beşiktaş, uzun süredir peşinde olduğu Sırp golcü Miloseviç ile son noktaya geldi. Kartal, geçtiğimiz sezon İspanya'nın Osasuna takımında forma giyen ve 27 maçta 6 gol atan Sırp yıldız ile prensipte anlaştı. Bonservisi elinde bulunmasına rağmen Siyah - Beyazlılar'a gelmekte kararsız kalan 32 yaşındaki golcünün büyük oranda ikna edildiği öğrenildi. Olumlu süren görüşmelerde son anda bir pürüz çıkmazsa Savo Miloseviç'in bir kaç gün içerisinde Beşiktaş'ın Avusturya'daki Seefeld kampına katılacağı ve sözleşme imzalayacağı ifade edildi. Tecrübeli futbolcuyu özellikle Teknik Direktör Rıza Çalımbay'ın takımda görmek istediği belirtildi. Kartal, Miloseviç'in alternatifi olarak da John Carew'in tavsiye ettiği Valerengalı Stefan Iversen'i gündeminde tutuyor. 
Siyah - Beyazlılar'ın listesinde yer alan Biscan'da da büyük mesafe kaydedildi. İngiltere ve İspanya'dan gelen teklifler nedeni ile Beşiktaş'tan süre isteyen ve karar vermekte zorlanan Hırvat oyuncunun Siyah - Beyazlılar ile bir kez daha görüştüğü bildirildi. İgor Biscan'ın bu hafta içinde kesin sözünü söyleyeceği öğrenildi. 
Beşiktaş, olumlu bir yanıt alması durumunda Juanfran ile yollarını ayırıp Biscan'a imza attıracak. Eğer olumsuz bir sonuç çıkarsa Kartal listesinde yer alan diğer alternatiflere yönelecek. 

SAVO MILOSEVİÇ 
Doğum tarihi 02 09 1973 
Ülkesi Sırbistan-Karadağ 
Pozisyonu Forvet 
Şu anki takımı Osasuna 
Boyu 1.86 Kilo 78 
Oynadığı Kulüpler Celta Vigo, Parma, Aston Villa, Partizan 
2004 - 05 performansı 27 maç 6 gol 

Kovaçeviç ateş pahası 

Siyah - Beyazlı kulüp, santrfor adayları arasında bulunan Real Sociedadlı Kovaçeviç'i pahalı buldu. İspanyol kulübünün bonservis için 6 milyon Euro istediği, Sırp oyuncunun da üç yıl için 6 milyon Euro isteyeceği düşünüldüğü için transfer askıya alındı. 
Bu arada Real Sociedad, kendileriyle geçen hafta bağlantıya geçen Beşiktaş'la bu tarihten sonra görüşmediklerini, Kovaçeviç'i satmayı düşünmediklerini açıkladı. Kovaçeviç ise Beşiktaş'ın kendisiyle ilgilendiğini duyduğunu, ancak henüz bir teklif gelmediğini belirtti. 


</TEXT>
</DOC>
