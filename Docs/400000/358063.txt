<DOC>
<DOCNO> 358063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko48.html </URL>
<DATE> 2005/07/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Dupond "Türkiye'de büyümek için yerelleşmemiz gerektiğini biliyoruz" 
</HEADLINE>
<TEXT>

     Tarım, gıda elektronik, iletişim, güvenlik inşaat gibi pazarlar için ürünler geliştiren DuPont’un Türkiye, Ortadoğu ve Kuzey Afrika Direktörü Jean Luc Duramy, Türkiye’de büyüyebilmeleri için yerelleşmeleri gerektiğini söyledi. 
     Duramy, sponsoru oldukları 22. Dünya Mimarlık Kongresi dolayısıyla DuPont’un mimari alanında sunduğu yapı çözümlerinin anlatıldığı toplantıda yaptığı konuşmada, DuPont’un bir bilim şirketi olduğunu ve çözüm ürettiğini belirtti. 
     Son yıllarda yapılarda güvenlik, konfor, enerji tasarrufu, estetik, sağlamlık gibi pek çok unsurun önem kazandığını dile getiren Duramy, DuPont’un çözüm sağlayıcı şirket olarak inşaat sektörünü ortakları olarak gördüğünü anlattı. 
     Duramy, DuPont’un dünya çapında pek çok işletmesi olduğunu ifade ederek, "Biz bilimi devreye sokmak istiyoruz. Yılda 2 milyar dolar ar-ge harcaması yapıyoruz. Yeni çözüm arayışlarımız her zaman devam ediyor. Müşterilerimizi baş tacı yapmak istiyoruz" dedi. 
     Duramy, Türkiye’deki ar-ge çalışmaları konusundaki bir soruyu ise "Türkiye’de şu an ar-ge çalışması yapmıyoruz. Ancak Türkiye’de büyümek için yerelleşmemiz gerektiğini biliyoruz. Hedefimiz bunu gerçekleştirmek. Türkiye’de teknik desteğimizi otomotiv sektörüne veriyoruz" şeklinde yanıtladı. 
     Toplantıda uluslararası ödülleri bulunan mimar Han Tümertekin, çalışmalarını katılımcılarla paylaşırken, DuPont birim yöneticileri de firmanın mimari alanda sunduğu çözümleri anlattı. 
     
</TEXT>
</DOC>
