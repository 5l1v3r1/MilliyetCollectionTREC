<DOC>
<DOCNO> 364277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo16.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erciyes'i bekleyin' 
</HEADLINE>
<TEXT>


Tarihinde ilk kez yer alacağı Süper Lig için tam 16 futbolcu transfer eden Kayseri Erciyesspor iddialı geliyor. Teknik Direktör Mustafa Uğur, "İşi baştan çok sıkı tuttuk. Bu kadroyla başarılı oluruz" diyor 

TUNÇ KAYACI 


Aslında Süper Lig'de oynamayı geçtiğimiz sezon hak etmişlerdi... Ancak tartışılan isim değişikliği operasyonu sonrası İkinci Lig A Kategorisi'nde kaldılar, kardeş kulüp Kayserispor ise Süper Lig'e yükseldi. Geride kalan sezonda aynı başarıyı bir kez daha yakalayarak gecikmeli olarak Süper Lig'e adını yazdıran Kayseri Erciyesspor'da teknik heyet, futbolcular, yönetim ve taraftarlar ligin başlamasını dört gözle bekliyor. Çünkü tam 16 yeni transfer yaptılar ve iddialı geliyorlar. 
Kayseri Erciyesspor'u Süper Lig'e taşıyan Teknik Direktör Mustafa Uğur'la, Mavi - Siyahlı takımın hedeflerini konuştuk. İşte yönetim kurulunun sezon bitiminde yeni sözleşme imzalattığı başarılı teknik adamın sözleri... 
"İkinci Lig A Kategorisi'nde önceleri hedef olarak fazla öne çıkmadık. İkinci Başkanımız olan Erol Bedir'in yarışmacı ruhu bize büyük bir güç verdi. Kendi içimizde çok iddialıydık fakat dışarıya karşı sessiz kaldık. Bazı krizler de yaşadık ama bunları kısa sürede aşmayı bildik. Sonuçta da hedefimize ulaşarak Süper Lig'e adımızı yazdırdık." 

'Duygusal olamazdık' 
"Yeni sezonun kadrosunu oluştururken duygusallığı bir kenara koyduk. Çünkü gerçekçi davranmak zorundaydık. Geçen sezon bize hizmet eden arkadaşlarımıza vaadlerimizi yerine getirdik. Süper Lig'in şartlarına göre hareket etmeliydik ve bunu transferde uyguladık. Geçtiğimiz sene içinde Süper Lig'e çıkacağımıza inanıyorduk ve bazı ön çalışmalar yaptık. Yabancılar da dahil olmak üzere takibe aldığımız futbolcuları sezon bitiminde kadromuza kattık. Bunu yaparken nasıl futbol oynayacağımızı ve sistemimizi göz önünde bulundurduk. Bu sezon Süper Lig'de yeniyiz. İlk yılımızın sıkıntılı geçebileceğini hesap ederek çok sayıda transfer yaptık. Devre arası transferlerinin çok sağlıklı olamadığını görerek işi baştan sıkı tuttuk. Ligin ortasında telaşa girmektense istediğimiz oyuncuları yolun başında kadromuza katmayı tercih ettik. Camia olarak rahat bir sezon geçirmek istiyoruz. Elimdeki bu kadro korkulu rüya görmez. Süper Lig'de başarılı olacak güçtü bir ekibiz." 

'Inter rengini seçtik' 
"Kayseri'nin Süper Lig'deki iki takımının da sarı - kırmızı renklere sahip olması nedeniyle değişiklik kararı aldık. Önce gökyüzünün mavisi ve Erciyes Dağı'nın beyazını düşünerek mavi - beyaz renkleri düşündük. Daha sonra ise ligde olmayan bir rengi uygun gördük ve Inter kulübünün renkleri olan mavi - siyahı seçtik. Bu değişikliğin Kayseri'de olumlu karşılandını söyleyebilirim. Kamp dönemimiz başarılı bir şekilde devam ediyor. Yeni takımların en büyük sorunu uyumdur. Biz de bu problemi en kısa sürede ortadan kaldırmak adına çalışıyoruz. Yeni ve eski futbolcular kamp döneminde kaynaştı. Hazırlık maçlarıyla takım olma yolunda adımlar atıyoruz." 

İşte yeni transferler Adı Eski kulübü Pozisyon Cenk İşler Ankaragücü Forvet Kazım Şeker Türk Telekom Orta saha Burhan Coşkun Türk Telekom Forvet Riadh Bouazizi Gaziantespor Defans Devran Ayhan Gaziantepspor Orta saha İlkem Özkaynak Ç.Dardanelspor Sol kanat Vicente Enyeama Nijerya Kaleci Gökhan Kök Sakaryaspor Defans Burak Akdiş Sakaryaspor Forvet Emre Toraman Sakaryaspor Orta saha Timuçin Beyazıt Denizlispor Sol kanat Yusuf Soysal Eskişehirspor Kaleci Khaled Fadhel Diyarbakırspor Kaleci Seck Mamadou Senegal Defans Julio Cesar Brezilya Orta saha Victor Agali Nice Forvet 


</TEXT>
</DOC>
