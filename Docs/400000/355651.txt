<DOC>
<DOCNO> 355651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo10.html </URL>
<DATE> 2005/06/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Juanfran için Beşiktaş ve Celto Vigo parada anlaşamıyor... 
</HEADLINE>
<TEXT>

     Beşiktaş'tan ayrılmak isteyen İspanyol futbolcu Juanfran'ın eski takımı Celta Vigo'ya dönmesi için yapılan görüşmelerde parasal sorunlar aşılamıyor. 
     İspanya Birinci Ligi'ne bu sezon tekrardan geri dönen Celta Vigo, eski futbolcusunu geri almak için Beşiktaş ile temasa geçerken, siyah- beyazlıların Juanfran için 1.2 milyon Avro istemeleri sorun oldu. İspanyol basını, Celta Vigo'nun Beşiktaş'tan indirim beklediğini, şu anda Valencia'da bulunan Juanfran'ın Celta'ya dönmek istediğini savundu. 
     Haberlerde, Espanyol takımının da Juanfran ile ilgilendiği ileri sürüldü. 
     Öte yandan, Galatasaray'ın ve dünyada birçok önemli kulübün transfer listesinde olan Luis Figo'nun İngiltere'nin Liverpool takımıyla anlaşmaya daha yakın olduğu iddia edildi. Marca gazetesi, Real Madrid ile yollarını ayıran Portekizli futbolcuya en cazip teklifi Liverpool'un verdiğini, Figo'nun da İngiltere'ye gitmeye sıcak baktığını yazdı. Haberde, önümüzdeki hafta içinde Figo'nun transferinin netlik kazanacağı savunuldu. 
     
</TEXT>
</DOC>
