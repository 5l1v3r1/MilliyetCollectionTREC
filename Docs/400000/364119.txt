<DOC>
<DOCNO> 364119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo07.html </URL>
<DATE> 2005/07/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Larnaka'da Trabzonspor kafilesinin kente gitmesine izin verilmiyor 
</HEADLINE>
<TEXT>

     Muammer Başkan Bildiriyor 

Avrupa Şampiyonlar Ligi 2. ön eleme turunda yarın akşam yapılacak Trabzonspor-Anorthosis Famagusta karşılaşması için Trabzonspor Kulübü Yönetim Kurulu üyeleri ve gazeteciler de Kıbrıs Rum Kesimi'ne geldi. 
     Sporcu kafilesinin ardından saat 01.15'te Olimpic Havayolları'na ait tarifeli uçakla Atina'dan Larnaka'ya hareket eden kulüp yönetim kurulu üyeleri ile basın mensupları, saat 03.00'de Larnaka Havaalanı'na indi. 
     Kafiledekilerin pasaportlarını alan Kıbrıs Rum Kesimi polisleri, pasaportların fotokopilerini çektikten sonra kafile havaalanından ayrıldı. 
     Havaalanında fotoğraf ve görüntü çekmesine izin verilmeyen kafile, 3 eskort eşliğinde saat 04.00'de konaklayacağı Cyprus Hilton Oteli'ne getirildi. 
     Otelde, kafilenin kaldığı katta sivil güvenlik görevlileri görev yapıyor. 
     Yöneticilerle yapılan görüşmede, kafilenin kente gitmesine izin verilmediği, grup olarak gezmek için izin alma girişimlerinin ise sürdüğü öğrenildi. 
     Trabzonspor'un, bu akşam saat 20.00'de maçın yapılacağı Evaghoras Stadı'nda antrenman gerçekleştirilecek, yönetici ve gazetecilerden oluşan kafilenin de antrenmana götürülebileceği bildirildi. 
     Kafile, Larnaka'da cep telefonu görüşmesi yapamıyor. 
     
     DAHA KOLAY YOLLARLA GELMEMİZ GÜZEL OLURDU 

     Avrupa Şampiyonlar Ligi 2. Ön Eleme Turu’nda yarın akşam Anorthosis Famagusta takımı ile karşılaşmak için Kıbrıs Rum Kesimi’ne gelen Trabzonspor’da, basın sözcüsü İbrahim Şahin, "Tarihi bir futbol maçı için daha kolay yollarla buraya gelmemiz güzel olurdu" dedi. 
     Şahin, AA muhabirine yaptığı açıklamada, özel uçak bulamadıkları için Larnaka’ya Atina üzerinden gelmeleri nedeniyle oldukça yorucu bir yolculuk geçirdiklerini belirtti. 
     Havaalanından 3 ayrı eskort ile kaldıkları otele ulaştıklarını ifade eden Şahin, "Gazeteciler ve yöneticiler aynı, futbol takımı ise farklı bir otelde bulunuyor. Rum polisi geniş güvenlik önlemleri uyguluyorlar. Oteli de bireysel olarak terk etmemize izin verilmiyor. 
     Şu anda oteldeyiz. Grup halinde izin vereceklerini ve bunun polis kontrolünde olacağını söylüyorlar. Biz de bekliyoruz" dedi. 
     Trabzonspor Profesyonel Futbol İşleri Sorumlusu Caner Çuvalcıoğlu ise, kamp yaptıkları otelde geniş güvenlik önlemlerinin bulunduğunu kaydederek, "Futbolcular eskortla grup halinde gezmeyi düşündüler. 
     Ancak aşırı sıcaktan dolayı teknik direktör Şenol Güneş, buna izin vermedi" dedi. 
     Larnaka’da 45 dereceye varan sıcaklıkların teknik direktör Şenol Güneş’i maç öncesi tedirgin ettiği bildirildi. 
     Bu arada, kulübün ahçısı Hakan Katiboğlu da kafileyle birlikte Kıbrıs Rum Kesimi’ne getirildi. 
     
     SON ÇALIŞMA 

     Trabzonspor, bu akşam saat 20.00’de maçın yapılacağı Evaghoras Stadı’nda son çalışmasını yapacak. 
     Karşılaşma öncesi teknik direktör Şenol Güneş’in de basın toplantısı düzenleyeceği bildirildi. 
     Trabzonspor’un yarın Anorthosis Famagusta karşısında, Jefferson, Emrah, Erdinç, Tayfun Fabiano Eller , Celaleddin, Hüseyin, Szmykowiak, Volkan, Gökdeniz, Mehmet Yılmaz ve Yattara olası 11’i ile sahaya çıkması bekleniyor. 
     Sakatlığı bulunan Fatih Tekke’nin durumunun ise maç saati belli olacağı kaydedildi. 
     Anorthosis Famagusta’nın ise Trabzonspor maçında şu olası 11 ile mücadele etmesi bekleniyor 
     Kokkinos, Katsavakis, Louka, Markou, Xenidis, Jamarauli, Ketsbaia, Kinkladze, Samaras, Tsitaishvili ve Frousos. 
     
</TEXT>
</DOC>
