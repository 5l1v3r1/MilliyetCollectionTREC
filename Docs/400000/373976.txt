<DOC>
<DOCNO> 373976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/magazin/axmag01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokyalı 'Mücevherci' kasım ayında İtalya'da 
</HEADLINE>
<TEXT>


Renzo Martinelli'nin bir kısmını Kapadokya'da çektiği, Harvey Keitel'ın başrolünü oynadığı 'Mücevherci' adlı sinema filmi kasım ayında İtalya'da vizyona giriyor 


İtalyan yönetmen Renzo Martinelli'nin bir kısmını önceki ay Kapadokya'da çektiği Mücevherci Gems Merchant isimli filmin çekimleri tamamlandı. 
Kasım ayında İtalya'da sinemaseverlerle buluşacak filmin Türkiye prodüksiyonunu yapan Pan Film'in sahibi Ali Akdeniz, "Mortinelli, 1970'lerde Kapadokya'ya gelip tatil yapmış ve Kapadokya'nın mistik ortamından çok etkilenmiş. Yazdığı senaryoya, o dönemde kaldığı otelin ismi ve yemek yediği restoranlara kadar her şeyi yansıtmış. Filmin bir kısmını bu nedenle özellikle Kapadokya'da çekmek istemiş. Bize teklifte bulundu ve Türkiye prodüksiyonunu yaptık" dedi. 

7 gün çekim yapıldı 
Harvey Keitel, Murray Abraham, Jane March ve Jordi Mulla'nın başrollerini paylaştığı filmin Türkiye çekimlerinin bir hafta sürdüğünü söyleyen Akdeniz, sözlerini şöyle sürdürdü 
"Türkiye çekimlerinin yanı sıra filmin bir kısmının çekimleri İtalya ve İngiltere'de yapıldı. Filmde Harvey Keitel, Kapadokya'da değerli eşyalar satan bir adam. O sırada terörist saldırı nedeniyle İtalya'dan Kapadokya'ya kaçan bir karı koca geliyor ve Keitel kadını kendisine şık ediyor. Asıl amacı kızı kurye olarak kullanmak." 
Akdeniz, Martinelli'nin kendilerine gönderdiği son mesajda, filmin kasımda İtalya'da seyirciyle buluşacağını belirttiğini sözlerine ekledi. 


</TEXT>
</DOC>
