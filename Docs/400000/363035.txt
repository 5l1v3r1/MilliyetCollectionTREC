<DOC>
<DOCNO> 363035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun31.html </URL>
<DATE> 2005/07/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gazze protestocuları yılmadı, yeni bir yürüyüş... 
</HEADLINE>
<TEXT>

     İsrail'in Gazze Şeridi'ndeki Yahudi yerleşimlerini boşaltma planını protesto etmek amacıyla 3 günlük yürüyüş düzenleyen, fakat hedefine ulaşamadan yürüyüşü bugün sona erdirmek zorunda kalan Yeşa Konseyi, eski hedef Gazze Şeridi'ndeki Guş Katif'e yeniden yürüyüş düzenleyeceğini açıkladı. 
     Gazze Şeridi ve Batı Şeria'daki Yahudi Yerleşimleri Konseyi Yeşa, gelecek hafta ikinci kez, Gazze Şeridi'nde, Filistin toprakları içindeki en büyük Yahudi yerleşimlerinden Guş Katif'e yürüyüş planladıklarını bildirdi. 
     Yeşa Konseyi Sözcüsü Bayan Emily Amrus, yerleşimcilere hitaben yaptığı açıklamada, hafta sonunda güçlerini toplamalarını ve gelecek hafta için hazırlanmalarını istedi. Amrus, ayrıca barışçı yollarla Guş Katif'e girmenin yollarını araştırmalarını da istedi. 
     Yürüyüşün hangi gün ve hangi noktadan başlatılacağıyla ilgili ayrıntılı bilgi verilmedi. 
     İsrail'deki birçok kentten 18 Mart Pazartesi günü otobüslerle Netivot'a taşınan binlerce sağcı eylemci, Netivot'tan sonra ilk durak olan Kfar Maimon'da yaklaşık 20 bin polis ve asker tarafından çevrilmiş ve bölgeden dışarı bırakılmamıştı. Eylemciler bu sabaha karşı eylemin sona erdirildiği açıklanmıştı. 
     Daha önce, ısrarla Guş Katif'e yürüyeceklerini bildiren Gazze'nin boşaltılmasına karşı çıkan ve çoğu aşırı dinci protestocuların, İsrail'de kutsal dinlenme günü olan cuma günü akşama doğru başlayıp, cumartesi günü devam eden Şabat'ın gelmesi nedeniyle protesto eylemlerine son verdikleri de belirtiliyor. 
     Öte yandan, İsrail polisinden yapılan açıklamada, 200 kadar göstericinin hala Kfar Maimon'da kaldığı ve bölgedeki polis gücünün sayısının azaltıldığı belirtildi. Bölgede emniyet güçleriyle eylemciler arasında çıkan çatışmalarda tutuklanan 250 kişiden, 38'i çocuk 100'ünün serbest bırakıldığı da bildirildi. 
     Açıklamada, bir askere saldıran 4 kişi ile bir kadın polis memuruna saldıran 14 yaşında bir çocukla ilgili soruşturmanın sürdürüldüğü de belirtildi. 
     
</TEXT>
</DOC>
