<DOC>
<DOCNO> 387607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun42.html </URL>
<DATE> 2005/10/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Stern Esad'ın ailesinden bir kişi Hariri cinayetinde 
</HEADLINE>
<TEXT>

     Alman Stern dergisi, Suriye Devlet Başkanı Beşşar Esad'ın ailesinden bir kişinin, eski Lübnan Başbakanı Refik Hariri'nin öldürülmesine karışmakla suçlandığını iddia etti. 
     Derginin haberinde, BM tarafından Hariri cinayetini araştırmakla görevlendirilen Berlinli Savcı Detlev Mehlis'in, Suriye Gizli Servis Koordinatörü Asaf Şevket'in ifadesini ''tanık değil, sanık olarak'' aldığı belirtildi. 
     Mehlis'in, raporunu 21 Ekim'de New York'ta BM'ye sunacağı ve bu raporun 25 Ekim'de BM'de tartışılacağı ifade edilen haberde, Mehlis'in, araştırmaları sırasında, 5'i sanık olmak üzere toplam 10 Suriyeli diplomat ve gizli servis elemanının ifadesini aldığı, ifadesini tanık olarak aldığı Suriye İçişleri Bakanı Gazi Kenan'ın da intihar ettiği hatırlatıldı. 
     Savcı Mehlis'in, daha geniş yetkilere sahip olduğu Lübnan'da da, aralarında Gizli Servis Başkanı Cemil Sayed'in bulunduğu 4 polis ve gizli servis yöneticisini gözaltına aldırdığı belirtilen haberde, Lübnan Ulusal Muhafızları'nın komutanı olan Mustafa Hamdan'ı da tutuklattırdığı kaydedildi. 
     Hariri, 14 Şubat'ta Beyrut'ta düzenlenen bombalı saldırıda öldürülmüştü. 
     
</TEXT>
</DOC>
