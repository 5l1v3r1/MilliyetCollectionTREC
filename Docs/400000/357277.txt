<DOC>
<DOCNO> 357277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun14.html </URL>
<DATE> 2005/07/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rumlar, Maraş önerisini yalanladı 
</HEADLINE>
<TEXT>

     Güney Kıbrıs Rum yönetimi Dışişleri Bakanı Yorgo Yakovu, Brüksel’de Kıbrıs Türk ve Rum heyetleri arasında tüzüklerle ilgili yapılan görüşmelerde, Kıbrıslı Türklere uygulanan ambargoların kaldırılması karşılığında Maraş’ın Rumlara verilmesinin önerilmediğini iddia etti. 
     Yakovu, AB anayasasının Rum meclisinde onaylanmasının ardından Türk gazetecilerinin sorularını yanıtladı. 
     Yorgo Yakovu, "KKTC Cumhurbaşkanı Mehmet Ali Talat’ın, Brüksel’deki toplantılarda, ambargoların kaldırılması karşılığında Maraş’ı Rumlara vermeyi önerdiklerini, ancak Rumların reddettiğini" açıkladığı anımsatılarak, "Maraş’ı neden reddettiniz " sorusuna karşılık, "böyle bir önerinin olmadığını" savunarak, "Bunu çok sert biçimde yalanlıyorum. Çok büyük yalandır" dedi. 
     "Böyle bir önerinin olmadığını ve Türk tarafının o görüşmelerde olumsuz davrandığını" savunan Yakovu, Türk tarafının, mali ve doğrudan ticaret tüzüklerinin geçmesini önerdiğini kaydetti. 
     Gazetecilerin, "Kim doğruyu söylemiyor " sorusuna karşılık ise Yakovu, "Sayın Talat’a sorunuz. Ya da Lüksemburg AB Dönem Başkanlığına sorunuz" dedi. 
     
     İKÖ TOPLANTISI 
     Rum Dışişleri Bakanı Yorgo Yakovu, KKTC’nin, İslam Konferansı Örgütü İKÖ Dışişleri Bakanları toplantısına Annan planında öngörüldüğü gibi "Kıbrıs Türk Devleti" sıfatıyla katıldığının anımsatılması üzerine, "Bu duruma biraz şüpheyle baktığını" kaydetti. Yakovu, İKÖ Genel Sekreteri’nin Türk olduğunu ve Kıbrıslı Türkler lehinde yoğun çaba harcadığını söyledi. 
     Yakovu, "Türkiye’nin de Kıbrıslı Türklerin seviyesini yükseltmeye çalıştığını, bunun, geçen yıl İstanbul’da gerçekleştirilen İKÖ zirvesinde de yapıldığını" ifade etti. 
     Yemen’deki İKÖ toplantısında, bazı İslam ülkelerinin KKTC lehinde yaptığı açıklamaların anımsatılması üzerine Yakovu, Dışişleri Bakanı Abdullah Gül’ün, KKTC konusunda, İKÖ nezdinde baskı uyguladığını iddia ederek, "Uluslararası şartı ihlal etmek isteyen İslam ülkeleri olmadığını sanıyorum. Biz bırakalım Sayın Gül’ü ve Sayın Serdar Denktaş’ı, bu gibi açıklamalara sevinsinler" ifadesini kullandı. 
     Azerbaycan’ın, "KKTC’ye doğrudan uçuşlar başlatacağıyla" ilgili açıklamaları incelediklerini belirten Yakovu, KKTC Dışişleri Bakanı Serdar Denktaş’ın bir süre önce Gambiya’yı ziyaret ettiğini ve ziyaretten 5 gün sonra Gambiya Dışişleri Bakanı’nın kendisine mektup göndererek, "KKTC’yi tanımayacaklarını ve BM’nin kararlarına saygı göstereceklerini" bildirdiğini kaydetti. 
     Yakovu, Serdar Denktaş’ın, "Rum yönetiminin Gambiya’ya 2 milyon dolarlık ticari ilişki önerdiği" yönündeki sözlerinin anımsatılması üzerine de "Sokağa atacak boş paramız yok" karşılığını verdi. 
     Yakovu, başka bir soruya karşılık, Rum meclisinin, AKEL’in karşı çıkmasına rağmen AB anayasasını oy çokluğuyla onaylamasının AKEL için bir yenilgi sayılamayacağını kaydetti. 
     Kıbrıs konusunda yeni müzakerelerin ne zaman ve ne şekilde başlayacağı konusundaki bir soru üzerine Yakovu, bunun BM Genel Sekreteri’ne bağlı oluğunu ifade ederek, Annan’ın Krean Prendergast gibi bir temsilcisini adaya göndereceğini umduğunu belirtti. 
     Yakovu, BM Genel Sekreteri Kofi Annan’la 14 Eylül’de görüşeceklerini de açıkladı. 
     
</TEXT>
</DOC>
