<DOC>
<DOCNO> 394636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/guncel/gun03.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü halıda Türk imzası 
</HEADLINE>
<TEXT>


Ressam Burhan Doğançay'ın desenlerinin yer aldığı, dokuma alanında marka olan Aubusson duvar halıları Türkiye'de ilk kez sergileniyor 

Yasemin Bay 

Türkiye'nin usta ressamlarından Burhan Doğançay, ünlü Aubusson duvar halılarından oluşan bir sergiyle izleyici karşısında. Paris'in güneyinde yer alan Aubusson kasabasında 15. yüzyıldan beri gerçekleştirilen ve artık dokuma alanında marka haline gelen Aubusson duvar halılarından oluşan sergi Türkiye'de bir ilk. Aubusson duvar halılarında bugüne kadar Dali'den Picasso'ya, Chagall'dan Miro'ya kadar birçok önemli sanatçının tabloları kullanıldı. 
Burhan Doğançay ise, çalışmaları Lurçat geleneğindeki Aubusson dokumalarına işlenen ilk Türk sanatçısı. İlkleri bir araya getiren sergi 24 Kasım'a kadar Fransız Kültür Merkezi'nde izlenebilecek. Doğançay ile Aubusson duvar halılarını konuştuk... 

Aubusson halılarını bu kadar önemli ve değerli yapan nedir 
Aubusson duvar halıları Fransa'nın medarı iftiharı. 5 - 6 asırlık geçmişi var. Elle dokunuyor. Ve ressamların tablolarını halıya aktarırken milimetrenin yüzde birinde dahi hata yapmıyorlar. Yünü Avustralya'dan geliyor, boyaları güneşte bile çok uzun süre kalıyor. Tablolardaki o gölgeleri verebilmek halıda çok güç bir şey. Ama onlar gerçekleştirebiliyorlar bunu. Her halıdan altı taneden fazla yapılmıyor. Tablomun olduğu halıda imzam yoksa o halının da hiçbir kıymeti olmuyor. Çok da pahalı bu duvar halıları. Metrekaresi aşağı yukarı 2 - 3 bin euroya yakın. 

'Beni onlar buldu' 
Aubusson duvar halılarını gerçekleştiren ilk Türk sanatçısısınız. Böyle bir çalışma yapmaya nasıl karar verdiniz 
Beni onlar buldu. 1982'de. Tablolarımı Aubusson halılarına dönüştüren kişi Aubusson okulunun eski hocalarından Raymond Picaud. 
Desenlerim onların ilgisini çekmiş. Paris'te konuştuk ve böyle bir çalışma yapmaya karar verdik. 

Nasıl bir çalışma gerçekleştirildi 
Eserlerimi gördükten sonra hangilerini duvar halısı haline getireceklerine karar verdiler. Aslında tabloları karşılıklı olarak seçtik. Onlar, gerçekleştirdiğim tarzda bir çalışmayı yıllardır arıyorlarmış. Klasikleri, yüzlerce, binlerce detayı olan tabloları dahi aynen duvar halısına aktarıyorlar. 
O tablolara nazaran benimkiler çok daha frapan oluyor. Bu sergi ilk defa bir halıda neler yapılabilir onu gösteriyor. Modern sanatın halıyla birleşmesini görüyorsunuz. 

Sizce bugüne kadar niye sergilenmedi Aubusson halıları 
Çünkü Türkiye'de daha yeni yeni hareketleniyor sanat ortamı. Ve maalesef Aubusson'u Türkiye'de kimse bilmiyor. Sanat kültürümüz genel olarak çok dar zaten. 

Kaç duvar halınız var 
Sergide 9 duvar halısı yer alıyor. Onların dışında 4 - 5 tane daha var sanıyorum. Bir duvar halım Aubusson Belediye Başkanı'nın odasında yer alıyor. Türkiye'de ise sadece Şarık Tara'nın koleksiyonunda var. 

'Adeta boks maçı' 
Türk el sanatlarında da halıcılık önemli bir yere sahiptir. Aubusson'un Türkiye'deki izdüşümünü nasıl buluyorsunuz 
Aubusson duvar halılarına başladığım zaman düşüncem şuydu Aubusson ile Hereke'yi kardeş şehir ilan etmek, karşılıklı sergiler açmak. Herkes "Evet"diyor ama sonu gelmiyor. 

Sanatla zanaatı bir araya getiremiyor muyuz 
Hiçbir şeyi bir araya getiremiyoruz ki onu getirelim. Şurada resim konusunda zaten herkes birbirini yiyor. Adeta boks maçı. Kimse ne tecrübeye ne ihtisasa hürmet ediyor. 

Aubusson duvar halıları 

Halı dokuma tekniği Aubusson'a bir görüşe göre Araplar, diğer bir görüşe göre ise Hollandalılar tarafından getiriliyor. 1789 Fransız İhtilali sırasında Aubusson'da birçok atölye yağma ediliyor ve sayıları gitgide azalan atölyeler kapanıyor. 
19. yüzyılın sonlarına doğru atölyeler canlanıyor. 
Atölyelerin gerçek anlamda tekrar canlanmaları tasarımcı ve sanatçı Jean Lurçat ile başlıyor. Lurçat, içlerinde Picasso, Braque, Matisse, Dali, Miro, Chagall ve Vasarely'nin de bulunduğu birçok ünlü sanatçıyı etrafına topluyor. 
Ve böylece 1947'den itibaren üretilen duvar halıları, galerilerde birer sanat eseri olarak sergilenmeye başlıyor. 



</TEXT>
</DOC>
