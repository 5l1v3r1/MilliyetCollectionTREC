<DOC>
<DOCNO> 377514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko04.html </URL>
<DATE> 2005/09/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Taraftar ''taraftar kartına'' ilgi göstermedi... 
</HEADLINE>
<TEXT>

     Milli Piyango İdaresinin spor kulüplerine yönelik çıkarttığı taraftar kartları, şu ana kadar beklenen ilgiyi görmedi. 
     Milli Piyango Genel Müdürlüğü'nün Fenerbahçe, Galatasaray, Beşiktaş ve Trabzonspor Kulüpleri için projelendirdiği, ancak sadece Galatasaray ve Trabzonspor'un talepte bulunduğu taraftara özel hemen kazan kartları, beklenen satış rakamlarına ulaşamadı. 
     Milli Piyango İdaresi, Galatasaray ve Trabzonspor için yurtdışında 5'er milyon adet hemen kazan kartı bastırdı. Tanesi 1 YTL olan kartlarda, her kulüp taraftarına, 1 adet 100 bin, 5 adet 50 bin, 20 adet 5 bin, 500 adet 200, 10 bin adet 20, 50 bin adet 8, 250 bin adet 2 ve 1 milyon 100 bin adet de 1 YTL ikramiye verilmesi öngörüldü. 
     Taraftara özel hemen kazan kartları, idare ile kulüplerin yaptıkları sözleşme uyarınca, Galatasaray ve Trabzonspor kulüplerince satışa sunuldu. 
     Temmuz'da bilet satışına başlayan Galatasaray ve Trabzonspor, ilk aşamada Piyango İdaresinden 1 milyon adet hemen kazan kartı aldı. Her iki kulüp de Milli Piyango bayileri yerine, hemen kazı kazan kartlarını kendi elemanları aracılığıyla satma yolunu tercih etti. 
     Ancak şu ana kadar Galatasaray'ın 435 bin, Trabzonspor'un da 225 bin hemen kazan kartı satabildiği belirlendi. 
     
     DERBİLERE UMUT BAĞLADILAR 

     Yüzde 1.5'u başbayi, yüzde 12'si de bayi karı olmak üzere, kulüplere yüzde 13.5 oranında gelir bırakacak olan hemen kazı kartlarının satışı için Galatasaray kulübünde umutlar, UEFA kupası maçlarıyla, başta derbiler olmak üzere lig maçlarına bağlandı. 
     Galatasaray Kulübünden bir yetkili, satışlarla ilgili A.A'ya şu değerlendirmede bulundu 
     ''Milli Piyango İdaresi, bu alanda oturmuş bir kurum. Ama bizim bir tecrübemiz yok. Bilet satışı, bizim çok iyi bildiğimiz bir konu değil. Yeni öğreniyoruz. Şu aşamada hemen kazan kartlarını kendi bayilerimiz kanalıyla satıyoruz. Satış işlemini de daha çok maçlarımızda yapacağız. 30 bin seyircimiz olsa, seyircinin yarısına satış yapsak ve bunlar da 2'şer hemen kazan kartı alsa, bir maçta 30 bin rakamına ulaşırız. 
     Maçlar başlayalı çok olmadı. İleride çok daha hızlı bir satış bekliyoruz. Mevcut şartlarda kart satışını kendimiz yapmak istiyoruz. Bugün bayi karı olarak verilen yüzde 12'lik pay, küçük bir rakam değil.'' Trabzonspor cephesi de Süper Ligde heyecanın artması ve stadların dolmasına paralel daha fazla sayıda hemen kazan kartı satmayı planlıyor. 
     Milli Piyango İdaresi ile yaptıkları sözleşme çerçevesinde kulüplerin taraftara özel hemen kazan kartlarını 1 yıl içinde satması gerekiyor. 

Türkan Al AA 
     
</TEXT>
</DOC>
