<DOC>
<DOCNO> 360930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yasam/axyas02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'un Sesi' Avrupa'dan duyuldu 
</HEADLINE>
<TEXT>


Fransız ve İspanyol gazeteleri, Fatih Akın'ın geçtiğimiz aylarda Türkiye'de vizyona giren "İstanbul Hatırası" adlı belgeselinden övgü dolu sözlerle bahsetti 


YÖNETMEN Fatih Akın'ın "İstanbul Hatırası" belgeseline övgü yağdı. Fransız Liberation gazetesi, "Doğunun Piaf'ı" olarak nitelendirdiği Sezen Aksu'nun, "küçük bir İzmirli" kızın Doğu ve Batı arasında en iyi müzik sentezini simgelediğini yazdı. Le Figaro da, Akın'ın, belgeselinde, Türk rock'ının öncüsü Erkin Koray, unutulan Türk geleneksel parçalarını seslendiren Kanadalı Brenna MacCrimmon, Müzeyyen Senar gibi birçok sanatçıya da yer verdiğini kaydetti. 
ORHAN Gencebay için de "arabeskin Elvis'i" ifadesini kullandı. İspanyol ABC gazetesi, "Yönetmen, bu çalışmayı yapmadan önce Türkiye'nin AB'ye girmesinden yana olduğunu, ancak konuştuğu her 10 Türk sanatçısından 9'unun, neo emperyalizm anlamına geleceği için sürece karşı olduklarını saptadığını söyledi" diye yazdı. 



</TEXT>
</DOC>
