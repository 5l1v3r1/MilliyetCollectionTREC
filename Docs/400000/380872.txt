<DOC>
<DOCNO> 380872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko43.html </URL>
<DATE> 2005/09/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
EPDK Başkanı Devletin, enerji piyasasından elini çekmesi gerekir 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Devletin enerji piyasasından elini çekmesi gerektiğini söyledi. 
     Afyonkarahisar Sanayi ve Ticaret Odası Meclis salonunda düzenlenen, Doğalgaz Piyasası bilgilendirme toplantısına katılan Günay, elektrik alanındaki dağıtım özelleştirmelerine Ekim ayı ortalarından itibaren başlanacağını kaydetti. 
     Dünya'daki gelişmelerin ve diğer ülkelerin enerji alanındaki yeniden yapılanmaların ve topluma sağladığı katkıların, Türkiye için de bir gerekçe oluşturduğunu belirten Günay şöyle dedi 
     ''Avrupa ülkelerinde 80'li yıllar öncesi enerji alanında yapılanlar bir kamu hizmeti gibi algılanıyordu. Ancak, enerji sektöründe bu anlayış, kamu yararını doğurmamıştır. Özellikle Türkiye açısından bunu söyleyebiliriz. Türkiye'de enerji ya da elektrik hizmetleri, karsız ve bedelsiz olması bir yana toplumun üzerinde önemli bir yük kaynağı oluşturmuş, bir anlamda kalkınmamızın hızını kesen bir etken haline gelmiş. İngiltere'nin 1990'lı yılların başında yaptığı enerji alanındaki özelleştirme diğer ülkelere de örnek oldu ve önemli bir gerekçe teşkil etti. İngiltere'nin 10 yıllık süreçteki özelleştirmesi, sanayi elektriğinde yüzde 40'a varan bir ucuzluk getirdi. 
     Türkiye'ye baktığımız zaman elektrik alanındaki üretim ve dağıtımdaki kayıp kaçaklarımız yüzde 20'lerde ve ülkemize olan maliyeti ise 2 milyar dolar civarındadır. Demek ki kamu hizmeti anlayışıyla, kamu yararı oluşmuyor. İşte bu nedenlerle 2001 yılında kanunlar çıkarıldı ve hızla özelleştirme sürecine girildi. Ekim ayı ortalarından itibaren de dağıtım özelleştirme ihaleleri başlayacak. Bizim gayretimiz de özelleştirme sonucunda her yıl sokağa atılan milyarlarca doları ülke ekonomisine kazandırmaktır.'' Elektrik alanında olduğu gibi doğalgaz alanından da devletin çekilmesi gerektiğini belirten EPDK Başkanı Yusuf Günay, sözlerini şöyle sürdürdü 
     ''Elektrik piyasasında olduğu gibi Devletin hem oyuncu hem kural koyan, hem düzenleyen hem denetleyen hem de hakem rolünden çıkarılması gerekir. Bunları yaparken de şehiriçi doğalgazlarının dağıtımının ülke sathına yayılması gerekiyor. Çıkarılan kanunlar çerçevesinde bir ilin doğal dağıtımını kimin yapacağı, EPDK tarafından belirlenecekti. Biz bunun en iyi şekilde yapılması için gayret ediyoruz. Bunun da özel sektörlerle bir yarışma ortamında yapılmasına karar verdik. Bugün bu kapsamda 40 ilde doğalgaz dağıtımının ihalesini gerçekleştirdik, 20 ilimizde ise doğalgaz kullanılır duruma geldi. Afyonkarahisar doğalgaz dağıtımını yapmak isteyen 17 şirket, şu ana kadar bize başvuru yaptı. Önümüzdeki günlerde de bu başvurular sonuçlandırılarak Afyonkarahisarı doğalgaza kavuşturmak istiyoruz'' Afyonkarahisar Sanayi ve Ticaret Odası Meclis Salonunda düzenlenen toplantıda daha sonra, EPDK Doğalgaz Piyasası Daire Başkanı Ahmet Aydın tarafından, Afyonkarahisar Doğalgaz dağıtımını yapacak şirketler ve ihale şartnameleri hakkında geniş bilgi verildi. 
     Toplantıya, Afyonkarahisar Milletvekili Halil Ünlütepe, Afyonkarahisar Sanayi ve Ticaret Odası Yönetim kurulu Başkanı Melih Yurter, bazı EPDK üyeleri ile öteki yetkililer ve Afyonkarahisarlı işadamları katıldı. 
     
</TEXT>
</DOC>
