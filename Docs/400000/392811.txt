<DOC>
<DOCNO> 392811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy16.html </URL>
<DATE> 2005/11/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Topuz 'Erdoğan'ın olayların ardında türban yasağı var' sözü tahriktir 
</HEADLINE>
<TEXT>

     CHP Grup Başkanvekili Ali Topuz, Başbakan Recep Tayyip Erdoğan’ın, Paris’teki olayları değerlendirirken, "Bu olayın ardında türban yasağı vardır" demesinin, "Avrupa’daki Türkler, yürümeye başlayın, Türkiye’de türbanı savunanlar siz de sokağa çıkın" anlamına geleceğini savunarak, "Bu bir teşviktir, tahriktir" dedi. 
     Topuz, parlamentoda gazetecilerle yaptığı sohbet toplantısında, Fransa’da bir kaç gündür devam eden olayları değerlendirdi. 
     AB üyesi bir ülkede, böyle bir olayın meydana gelmesini istemediklerini ifade eden Topuz, olayların bir an önce kontrol altına alınması gerektiğini söyledi. 
     Olayın nedenini, "AB’nin göç politikasının yanlışlığı, uygulamada doğan aksaklıklar ve yönetimin tavırları" olarak değerlendiren Topuz, "Özünde ekonomik yetersizlik, işsizlik ve geçim sıkıntısı var. Bunun yarattığı tepkisel davranışlar var" dedi. 
     
     "KENDİ ÜLKENİZDE ÇÖZEMEDİĞİNİZİ..." 
     Topuz, Başbakan Recep Tayyip Erdoğan’ın, Fransa’daki olaylara, "medeniyetler arası çatışma" teşhisi koyduğunu, olayın, başörtüsünün Fransa’daki okullarda yasaklanmasından kaynaklandığını söylediğini belirtti. 
     Erdoğan’ın değerlendirmelerinin, "yanlış" olduğunu savunan Topuz, "Kafasındaki çarpık fikirlere, yeniden güç kazandırmaya çalışıyor. Türkiye’de yapamadığını, Avrupa’da yapmaya çalışıyor" diye konuştu. 
     CHP Grup Başkanvekili Topuz, türban yasağının Türkiye’de de olduğuna işaret ederek, "Anayasa ve yasalar çerçevesinde çözemediğin bir sorunu, Avrupa’da meydana gelen bir gerginlikten yararlanarak, Avrupa’da mı çözmeye çalışıyorsunuz Siz kim oluyorsunuz Kendi ülkenizde çözemediğinizi, Avrupa’da çözme hakkını nereden alıyorsunuz " diye sordu. 
     Erdoğan’ın, sık sık "medeniyetler çatışmasından" söz ettiğini ifade eden Topuz, medeniyetlerin birbiri ile çatışamayacağını, çatışmadıkları için medeniyet olduklarını kaydetti. Topuz, medeniyetler ittifakının da olamayacağını, medeniyetlerin ancak birbirinden etkilenebileceğini, yararlanabileceğini belirterek, Erdoğan’ın bu terminolojisinin yanlış anlaşılmalara neden olacağını söyledi. 
     Ali Topuz, Erdoğan’ın, "AB’ye girersek, medeniyetler çatışmasını önleriz" dediğini kaydederek, "Siz bu çatışmanın arkasında mısınız 
     Siz mi tahrik ediyorsunuz " sorularının yöneltilebileceğini söyledi. 
     Erdoğan’ın, "kafasındaki bazı düşünceleri atamadığını, gençlik kimliğiyle, içine girmeye çalıştığı kimliğin çatıştığını, bu nedenle yanlışlar yaptığını" öne süren Topuz, Erdoğan’ın, yazılı metin dışına çıkıp konuştuğunda, gaf üstüne gaf yaptığını savundu. 
     
     "BİZİM MEDENİYETİN MESELESİ DEĞİL" 
     "Türban meselesi, bizim temsil ettiğimiz medeniyetin meselesi değildir. Dinimizin ’olmazsa olmaz’ koşulu da değildir. Siyasi mücadeledir" diyen Topuz, bunun, Türkiye’nin AB hedefini zedeleyecek şekilde ortaya konmasının yanlış olduğunu söyledi. Topuz, sözlerini şöyle sürdürdü 
     "Başbakan, ’bu olayların arkasında türban meselesi, türban yasağı da vardır’ diyor. Onlara, ’Avrupa’daki Türkler, siz de şimdi yürüyün, Paris’te meydana gelen olaylara başka boyut kazandırın, siz de türban yasağını kaldırın, yürümeye başlayın’ talimatı vermekten başka bir anlama gelmez. Hatta yalnız Avrupa’da değil, ’Türkiye’de türbanı savunanlar siz de sokağı çıkın...’ Bu bir teşviktir, tahriktir. 
     Başbakan, derhal bu yanlışından dönmeli, ’bu amaçla söylemedim’ diye açıklama yapmalıdır. Türban ile ilişki kurmasını ortadan kaldıracak bir şey yapması lazım, eğer Türkiye’nin başbakanıysa. Eğer AK Parti Genel Başkanı olarak, militan tavrını sürdürmek niyetindeyse, herhangi bir açıklama yapmadan devam edebilir." 
     
</TEXT>
</DOC>
