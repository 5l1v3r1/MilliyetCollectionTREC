<DOC>
<DOCNO> 363437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo10.html </URL>
<DATE> 2005/07/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Appiah resmen Fenerbahçe'de... 
</HEADLINE>
<TEXT>

     Fenerbahçe Kulübü, İtalya Ligi takımların Juventus'tan transfer ettiği Ganalı orta saha oyuncusu Stephen Appiah ile resmi sözleşme imzaladı. 
     Appiah, kulüp binasında düzenlenen törenle kendisini 1 yılı opsiyonlu olmak üzere 5 yıllığına sarı-laciventli renklere bağlayan sözleşmeye imza attı. 
     Kulüp asbaşkanları Murat Özaydanlı ve Hakan Bilal Kutluap'in de hazır bulunduğu törende konuşan Appiah, İstanbul'da bulunmaktan dolayı duyduğu memnuniyeti dile getirerek, ''Bu takımda çok üst seviyelerde oyuncular var. Yapmamız gereken birlik olarak çok çalışmak ve başarılara imza atmak'' dedi. 
     Aralık ayında 25 yaşına gireceğini kaydeden Ganalı futbolcu, 1996 yılında Galatasaray'da denenmek üzere İstanbul'a geldiğinin hatırlatılması üzerine, ''Burada büyük bir mücadele var. Benim için de yapılacak çok iş var. Fenerbahçe Türkiye'nin en iyi kulübü, Avrupa'da da en iyi kulüplerden bir tanesi. İnsan nasıl bilebilir ki, kader bu. 1996'da kısa bir dönem için İstanbul'a geldim, ama bugün yine buradayım. Burada ciddi bir şekilde, çok fazla çalışmalıyım'' dedi. 
     Bu arada Appiah, 1996'da İstanbul'da bulunurken oynanan bir Galatasaray-Fenerbahçe maçı sonrası taraftarların havaya silahla ateş ettiğini belirtmesi üzerine, Ganalı futbolcunun sözlerini tercüme eden asbaşkan Kutlualp, artık Türkiye'de bu tip kutlamaların yapılmadığını kaydetti. 
     Stephen Appiah, imza törenini izleyen çok sayıda medya mensubuna, imzanın ardından Atatürk büstü önünde poz verdi. 

     
</TEXT>
</DOC>
