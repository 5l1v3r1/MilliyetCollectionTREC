<DOC>
<DOCNO> 361263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yasam/ayas.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin gibi 
</HEADLINE>
<TEXT>


Kurtköy'de ruhsatsız 44 gecekondunun yıkımında halk barikatları yaktı, taşla sapanla direndi. Bir tabur jandarma karşılık verince, ortalık savaş alanına döndü 

Mustafa Kurtaran - İstanbul 

Pendik Kurtköy'de ruhsatsız yapılan 44 gecekondu ve binanın yıkımı için belediye ekipleri şafak vakti harekete geçti. Bina sahipleri, yıkımı engellemek için kurdukları barikatları ateşe vererek, görevlileri taş yağmuruna tuttu. 
İstanbul Büyükşehir Belediyesi, Kurtköy Cambaztepe mevkiindeki ruhsatsız inşa edildikleri belirlenen 44 bina ve gecekondunun yıkılmasını kararlaştırdı. 
Yıkım için dün sabah saat 05.00 sıralarında, bölgeye çok sayıda zabıta ekibi, iş makinesi, kamyonlar, gerekli güvenlik önlemlerinin alınması için de 1500 jandarmadan oluşan güvenlik güçleri ile zırhlı askeri araçlar ve ambulans gönderildi. Ardından zabıta ekipleri, iş makineleri ile yıkıma başladı. 

Molotofkokteylli direniş 
Bu sırada evlerini boşaltmak istemeyen bazı kişiler, jandarma ve zabıtalara taş atarak direniş başlattı. 
Tahta, lastik ve hurda eşyalarla oluşturdukları barikatları da ateşe veren gecekonduculara, jandarma da gözyaşartıcı gaz bombasıyla karşılık verince ortalık savaş alanına döndü. Kısa süre devam eden olaylar sırasında, jandarmanın müdahale ettiği gruptan bazı kişiler ile zabıta ve askerlerden yaralananlar oldu. 
Zabıta memurlarından Numan Kalafat'ın bacağı kırıldı. Arbede sırasında gruptakilerin bazılarının elindeki molotofkokteylleri dikkat çekti. 

25'i evini tahliye etmişti 
Jandarmanın kaçak yapı sahiplerini bölgeden uzaklaştırmasının ardından belediye ekipleri 20'yi aşkın kaçak yapıyı yıktı. 
Bu arada basın mensubu olduklarını söyleyerek yıkım sırasında çekim yapan, ancak üzerlerinde basın kartları bulunmayan 2 genç kız ile ekiplere direnen bazı kişiler de jandarma tarafından gözaltına alındı. 
Belediye yetkilileri, söz konusu kaçak yapıların sahiplerine konut vermeyi önerdiklerini ve bunlardan 25'inin teklifi kabul ederek evlerini boşalttığını, 19'unun ise teklifi geri çevirip kaçak yapılarından ayrılmadığını belirtti. 


</TEXT>
</DOC>
