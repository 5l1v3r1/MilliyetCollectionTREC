<DOC>
<DOCNO> 380094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/dunya/axdun01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Taviz veren hep biziz 
</HEADLINE>
<TEXT>


Dışişleri Bakanı, New York'ta görüştüğü AB üyesi ülkelerin dışişleri bakanlarına, 'Rumlar AB'yi rehin aldı. Taviz veren hep biz oluyoruz. Bu, AB konusunda halkın iştahını kaçırıyor. Halkın tepkisine duyarsız kalamayız' dedi 

SEMA EMİROĞLU New York 


Dışişleri Bakanı ve Başbakan Yardımcısı Abdullah Gül'ün, bir taraftan New York'ta yoğun diplomatik temaslarda bulunurken, diğer taraftan Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metniyle ilgili gelişmeleri yakından takip ettiği ve Avrupalı muhataplarını "Birlik'in Rumlar tarafından rehin alınmaması için" uyardığı öğrenildi. 
Diplomatik kaynaklardan edinilen bilgilere göre, BM Genel Kurulu çalışmaları çerçevesinde New York'ta yoğun temaslarda bulunan Gül, önceki günkü temasları kapsamında bir araya geldiği AB üyesi İsveç ve Letonya dışişleri bakanlarına söz konusu deklarasyon ve Müzakere Çerçeve Belgesi ile ilgili Türkiye'nin endişe ve hassasiyetlerini dile getirdi. Gül'ün bu görüşmelerde, Kıbrıs Rum Kesimi'nin Türkiye'nin AB sürecini baltaladığını ve kendi çıkarları doğrultusunda AB'yi bu konuda rehin aldığını söylediği kaydedildi. 
AB'nin, bir ortakları olarak Rum Kesimi'ne karşı tek sorumluluğunun Rumların her istediğini yapmak olmaması gerektiğini belirten Gül, gerçek ortaklığın, ortaklardan birinin yanlış yapması durumunda onu uyarmayı da içerdiğini söyledi. Gül, ayrıca, AB'nin bu tür konularda stratejik düşünmesi gerektiğini de ifade etti. 

'Stratejik düşünün' 
Letonya Dışişleri Bakanı Artis Pabriks'in Gül ile görüşmesinde, "Rum Kesimi'nin son kozlarını oynadığını" belirterek, Türkiye'nin bu süreçte soğukkanlı davranması tavsiyesinde bulunduğu öğrenildi. Gül'ün buna, "Böyle diyorsunuz ama taviz veren hep biz oluyoruz. Bu, AB konusunda halkın iştahını kaçırıyor. Biz, demokratik bir ülkenin hükümeti olarak halkın bu tepkisine duyarsız kalamayız. AB, stratejik düşünmeli ve siz de bu mesajı bütün AB üyelerine iletmelisiniz" karşılığını verdiği kaydedildi. 


</TEXT>
</DOC>
