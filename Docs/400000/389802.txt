<DOC>
<DOCNO> 389802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko26.html </URL>
<DATE> 2005/10/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Unakıtan'dan, yabancı sermayeye ilginç benzetme... 
</HEADLINE>
<TEXT>

     Maliye Bakanı Kemal Unakıtan, yabancı sermayeyi ''kuş''a benzeterek, ''Eminönü'ndeki kuşlar misali. Eğer kuş, kendini güvende hissederse, bir de istikrar olur ve yem verilirse, hiç merak etmeyin, kuşlar oraya gider'' dedi. 
     Unakıtan, Devlet Bakanı Ali Babacan ile birlikte düzenlediği basın toplantısında, gazetecilerin çeşitli sorularını da yanıtladı. 
     Maliye Bakanı, menkul kıymetlere ilişkin yeni vergilemenin ardından yabancı sermayede kaçış, faizlerde de artış olup olmayacağı yolundaki bir soru üzerine, yabancı sermayenin güven ve istikrar olan bir yere gideceğini belirtti. 
     Güven ve istikrar olmayan bir yere vergi de alsan, üstüne birşeyler de versen yabancı sermayenin gitmeyeceğini kaydeden Unakıtan, kendilerinin baştan beri ekonomide güven ve istikrar için çaba gösterdiklerini vurguladı. 
     Türkiye'nin bu güven ve istikrarı yakaladığını dile getiren Unakıtan, şöyle devam etti 
     ''Bu hususta çok güzel bir noktaya geldik. İkincisi de istikrar. Fevkalade önemli kanunların herkese eşit olarak uygulanması. Şimdi düşünün, menkul sermaye iradlarından olan gelir, hacim bakımından düşünün, hiç bir şekilde vergilendirilmiyor. Bu tabi, adalete de uymuyor, kayıt dışını, kayıt içine alma çabalarımıza da uymuyor ve hiç bir şey olmuyor. Burada biz sadece gelen yabancı sermaye için değil, yerli-yabancı, bu konuda hepsinin eşit ve adaletli şekilde vergilendirilmesini düşünüyoruz. Bunu da zaten 1 sene, 2 sene önceden açıkladık.'' 
     
     SABAHTAN AKŞAMA DEĞİŞİKLİK YAPILMAMALI 

     Maliye Bakanı Unakıtan, yeni vergilemenin 2006'dan sonra çıkarılacak kağıtlar için geçerli olduğuna da dikkat çekerek, ''2006'dan önce çıkarılmışsa, 2006'da da dolar mı faizi, bu bizi ilgilendirmiyor. Yani sayın Bakanımızla birlikte daha önce ne açıkladıysak, aynen ona uyuyoruz'' dedi. 
     Burada istikrarın fevkalade önemli olduğunu vurgulayan Unakıtan, yabancı ve yerli sermaye için vergilerin ikide bir değişmemesi gerektiğini de ifade etti. ''Sabahtan akşama bir değişiklik yapılmaması lazım. Daha önce açıkladıklarımız ne ise, ona da uymamız lazım'' diyen Unakıtan, kendilerinin de bunu yaptığını söyledi. 
     Maliye Bakanı, Türkiye'nin yabancı sermaye için cazip ve önemli bir ülke olduğunu, bunun aynen devam edeceğine inandıklarını da ifade etti. 
     
     YENİ DÜZENLEME SEVKEDİLİYOR 

     Maliye Bakanı, mahsup sistemine ilişkin soru üzerine de, yeni düzenlemede mahsuba imkan verdiklerini, bunun için de ihtiyari beyanname hakkı tanıdıklarını anlattı. 
     Bunun için mutlaka beyanname verilmesi gerektiğini kaydeden Unakıtan, yeni düzenlemeyi ''adil, basit ve anlaşılabilir bir uygulama'' olarak nitelendirdi. 
     Unakıtan, menkul kıymetlerin vergilendirilmesine dönük yasa değişikliğinin ne zaman sevkedileceği sorusu üzerine de, bu konudaki çalışmanın hazır olduğunu söyledi. Maliye Bakanı, ''en yakın zamanda sevkedeceğiz. Onunla ilgili bir problem yok. Birkaç gün içerisinde... Yılbaşına kadar da bitirmek istiyoruz'' dedi. 
     Unakıtan, bir başka soru üzerine, ilgili kesimlerin bugünkünden farklı bir şey yapmalarına gerek olmadığını, bunu çok daha önceden ifade ettiklerini belirtti ve ''Ama bu hazırlıkların da yapılmış olması, bitmiş olması lazım'' diye konuştu. 
     Kafalarda bir tereddüt oluşmaması, herkesin gayet net ve açık anlaması için bunu bir kere daha vurgulamak istediklerini kaydeden Unakıtan, ''Yoksa onlar yapacaklarını biliyor'' açıklamasında bulundu. 
     Unakıtan, söz konusu sisteme sadece 1 bankanın hazır olduğuna ilişkin söylentilerin hatırlatılması üzerine de, ''Şimdi o söylentilere bakmak doğru değil. Daha önceden de biliniyordu zaten. Biz, bir kere daha açıklık getirdik. Onlar da kendilerini buna göre ayarlarlar, hiç merak etmeyiniz'' dedi. 
     
     GAZETECİLERE SİTEM 

     Maliye Bakanı Unakıtan, bütçe projeksiyonlarında vergiyi göremediğini belirten gazetecilere ise şu şekilde sitem etti 
     ''Şimdi bu bütçeye bakıyorsunuz, bakıyorsunuz. Ondan sonra, onunla ilgili bir takım da tevsirlerde bulunuyorsunuz. Ben, bakıyorum, hayretler içerisinde kalıyorum. Şimdi gelirlerle ilgili olarak sayın Gelir İdaresi Başkanımız açıklama yaptılar. Bakıyorum, açıklama gayet net. Anlaşılabilir açıklamalar. Buna rağmen, işte efendime söyleyeyim Gelirler mi artacak, vergiler mi artacak, şunlar mı olacak Şunu göremiyoruz, bunu göremiyoruz. 
     Ben, anlaşılan burada bir kurs düzenleyeceğim şimdi. Bütçe nasıl okunur Bütçeden, gelirlerden, harcamalardan ne anlaşılır Ben hem Gelir İdaresi Başkanımızdan, hem Bütçe Genel Müdürümüzden rica edeceğim, burada da bir kurs... Bazılarını da ismen çağıracağım.'' Rakamların gayet açık ve net olduğunu ifade eden Maliye Bakanı, düzenlemenin 2006'da çıkan kağıtlara uygulanacağını yineledi. Unakıtan, ''Dolayısıyla 2006'da bundan çok fazla bir gelir de beklemiyoruz. Ama 2007 ve ondan sonrakilerde gelir de bekliyoruz. Onları da ona göre hesapladık ve ona göre de o hesaplara uygun olarak rakamlar yerini buldu'' şeklinde konuştu. 

     
</TEXT>
</DOC>
