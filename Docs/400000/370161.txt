<DOC>
<DOCNO> 370161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo07.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni Mirsad 
</HEADLINE>
<TEXT>


Geçmişte yetenekleri kadar hırçın karakteri ve disiplin sorunları nedeniyle de isim yapan yıldız forvet Mirsad Türkcan artık uslandı, "Artık olgunlaştım. Eski hataları tekrarlamayacağım" dedi 

GÖKHAN GERMAN 


12 Dev Adam'ın kadrosundan geçtiğimiz yıl affını isteyen Mirsad Türkcan yeniden takım arkadaşlarına katıldığı için çok mutlu olduğunu belirterek, "Her oyuncu gibi benim de geçmişte hatalarım oldu. Ama artık olgunlaştım. Geçmişteki hataları tekrarlamayacağım" diye konuştu. 29 yaşında ve 2.06 boyundaki tecrübeli forvet, Avrupa Şampiyonası'nda madalya alacak güçte olduklarını ifade ederek, "Çok güçlü bir jenerasyona sahibiz. Dikkatli olursak zirveye çıkabiliriz" dedi. 

Bir yıl aradan sonra tekrar Milli Takım'dasın. Neler hissediyorsun 
"Bir yıl aradan sonra Milli Takım'a döndüğüm için çok mutluyum. Çünkü bu sene hedeflerimiz çok büyük. Çok iyi bir jenerasyona sahibiz ve bu takım çok olgunlaştı. Artık kimse kişisel hesaplar yapmıyor." 

Daha önce yapılıyor muydu 
"Daha önce tabii ki vardı. Özellikle 2001'den sonra Dünya ve Avrupa Şampiyonaları'nda bunlar yaşandı. Ama bu sene yok. O zamanlar gençtik ve takım olmayı başaramadık. Ama bunu da doğal karşılamak gerekiyor. Artık hepimiz kariyer sahibiyiz ve ne yapmamız gerektiğinin farkına vardık. Bu da çok büyük bir şans. Tanjeviç ile büyük başarılar elde edeceğiz. Önümüzde Avrupa Şampiyonası var. İyi oynayıp hedefe ulaşacağız." 

Şampiyonada hedef ne olacak 
"Aslında Milli Takım şampiyonaları çok tuhaf. Çünkü sadece iki ay idman yapıyorsunuz, 7 günde herşey belli oluyor. Zor bir iş. Özellikle antrenörler için. Şu anda madalya adayıyız. Ben öyle görüyorum. Ama en az 8 - 9 takım şampiyonluk peşinde koşacak. Bir hafta içinde form grafiğini en üst düzeye çıkaran, en az hata yapan takım birinci olacak." 

8-9 takımın şansı eşit dedin. Peki bunların bir adım önüne geçmek için neler yapmak gerekiyor " 
"Dediğim gibi topu paylaşmamız gerekiyor. Bence artık bunu yapıyoruz. Herkes takımın başarısı için mücadele ediyor. Kimse ben 8 sayı attım,o 18 sayı attı. Bir dahaki maçta ben de atayım demiyor. Tanjeviç de bu konuda sürekli bizimle konuşuyor ve takımı psikolojik olarak hazırlıyor. En büyük şansımız da bu. Bunu yapacağız ve herkesin bir adım önüne geçeceğiz." 

Neden Türkiye'ye döndün 
"Uzun zamandır yurt dışındaydım. Hem insanları, hem ailemi, hem de arkadaşlarımı özledim ve geri dönmeye karar verdim. Ülkerspor'a çok teşekkür ediyorum. Ben de fedakarlık yaptım, çünkü Rusya'da daha çok kazanabilirdim ama sonuçta kendi ülkeme döndüm. Avrupa Şampiyonası'ndan madalya ile döneceğiz ve bu da Türkiye'de basketbola olan ilgiyi arttıracak." 

Kondisyon çalışması 

12 Dev Adam, Avrupa Basketbol Şampiyonası'nın hazırlıklarını İtalya'nın Bormio kasabasında sürdürürken, dünü çift idman yaparak geçirdi. Sabah futbol sahasına gelen milliler, kondisyoner Paolo Belleti yönetiminde iki saati aşkın süreyle kondisyon idmanı yaptı. Uzun ve kısa mesafeli koşular gerçekleştiren Milliler'in oldukça hırslı ve istekli oldukları gözlendi. Hafif sakatlıkları süren Mehmet Okur ve Kerem Gönlüm, düz koşu yaptıktan sonra salona gelip şut attılar. 

Ekstra antrenman 

Millilerimiz dün akşam da salonda yine ağır tempoda bir idman gerçekleştirildi. 4'e 4 ve 5'e 5 maç yapan Milliler, oyun sistemini oturtmaya çalıştı. Coach Bogdan Tanjevic oyuncuların çalışma temposunda memnun olduğunu açıklarken, basketbolcular günde yaklaşık 5 saat süren takım idmanının dışında kendileri de özel çalışıyor. Bazı oyuncular akşam idmanından bir saat önce salona gelip eksik yönlerini çalışırken, bazıları da halter salonuna gidip kondisyoner Belleti ile birlikte ağırlık idmanı yapıp güç depoluyor. 

Memo'ya özel misafir 

NBA'in Utah Jazz takımında forma giyen Mehmet Okur'a ABD'den misafir geldi. Bu sezon Utah Jazz'ın yardımcı antrenörlüğünü yapacak olan Scott Layden, Bormio'ya gelip Milli Takım'ın idmanlarını yakından takip ediyor. Mehmet'le uzun süre sohbet eden Layden, ardından Tanjevic'le de idman programları hakkında görüş alışverişinde bulundu. Geçtiğimiz yıl Türkiye'de tatil yaptığını dile getiren Layden, "Ülkeniz harika. İstanbul ve Bodrum'da ailemle birlikte çok güzel günler geçirdim" dedi. 

Şoför Akkaş 

A Milli Basketbol Takımı, idman yaptığı Palace Otel'den idman sahasına gelirken otelin minibüslerini kullanıyor. Ancak Milli Takım üyeleri araçların şoförleri olmadığı için minibüsleri kendileri kullanıyor. Dün de A Milli Takım Menaceri Barbaros Akkaş, kaptan koltuğuna oturup oyuncuları idman sahasına getirip götürdü. 


</TEXT>
</DOC>
