<DOC>
<DOCNO> 398427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy05.html </URL>
<DATE> 2005/11/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Esat Canan Önemli olan nerede değil ne söylediğim 
</HEADLINE>
<TEXT>

     CHP Hakkari Milletvekili Esat Canan, Roj TV’ye demeç vermesiyle ilgili yöneltilen eleştirilerin "kasıtlı" olduğunu savundu. Canan, "Önemli olan yayın kuruluşunun kime ait olduğu değil, ne söylediğimizdir" dedi. 
     Canan, Roj TV’nin Türkiye’den de izlenen bir televizyon kanalı olduğunu ve bu konunun üzerine şimdiye kadar gidilmediğini savundu. Aynı televizyon kanalına daha önce çıkan AK Parti ve Anavatan Partisi milletvekilleri olduğunu iddia eden Canan, bu aşamada isim vermek istemediğini, ancak gerekirse isimleri de açıklayacağını söyledi. 
     Şemdinli’de olayların büyümemesi için iyi niyetle çalıştığını, milli beraberlik konusundaki hassasiyetini de her fırsatta vurguladığını belirten Canan, "İyi niyetli çabama rağmen şimdi Roj TV olayının üzerine gidilmesi üzüntü verici. Bazı çevreler öküz altında buzağı arıyor" diye konuştu. 
     Canan, her türlü şiddete karşı olduğunu ve bu yöndeki görüşlerini pek çok yayın kuruluşunda dile getirdiğini kaydederek, "Önemli olan yayın kuruluşunun kime ait olduğu değil, ne söylediğimizdir. Şemdinli olayına ilişkin gördüklerimi, yaşadıklarımı birçok televizyon kanalında anlattım. Bir telefon bağlantısını, Roj TV’yi gündeme getirmek kafa karıştırmaya çalışmaktır" dedi. 
     Esat Canan, konuyla ilgili henüz CHP Genel Başkanı Deniz Baykal ile görüşme fırsatı bulamadığını, ancak partide bir disiplin süreci başlatılması için neden olmadığını söyledi. 
     
</TEXT>
</DOC>
