<DOC>
<DOCNO> 358178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/dunya/axdun02.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ın acı intikamı 
</HEADLINE>
<TEXT>


Fransa Cumhurbaşkanı, Schröder ve Putin'i, AB'deki bütçe krizi nedeniyle çatıştığı İngiltere hakkında yaptığı esprilerle kahkahaya boğmuş 

DIŞ HABERLER SERVİSİ 


Fransa Cumhurbaşkanı Jacques Chirac'ın önceki gün Rusya'nın Kaliningrad kentinde bir araya geldiği Rusya Devlet Başkanı Vladimir Putin ve Almanya Başbakanı Gerhard Schröder'i, İngiltere hakkında yaptığı esprilerle gülmekten kırıp geçirdiği bildirildi. 
Fransız "Liberation" gazetesine göre, Chirac'ın Putin ve Schröder ile ayaküstü yaptığı konuşmalarda, "kötü İngiliz yemekleri" ve İngiltere'nin deli dana hastalığına ilişkin tutumu hakkında espriler yaptı. 

'Tek katkıları deli dana' 
Chirac, " İngilizlerin Avrupa tarımı için tek yaptığı şey deli dana hastalığı" deyince, Putin ve Schröder kahkahaya boğuldu. Chirac, İngiliz yemekleriyle ilgili olarak da, "Bu kadar kötü yemek pişiren insanlara güvenemezsiniz. Finlandiya'dan sonra yemekleri en kötü ülke İngiltere" dedi. Gülmesini zor tutarak söze karışan Putin, "Ya hamburger " diye sormaktan kendini alamadı. Chirac hemen, "Hamburger mi O İngiliz yemeklerinin yanında hiç fena değil" cevabını yapıştırdı. 
Esprilerine devam eden Chirac, bu kez eski NATO Genel Sekreteri İskoçyalı George Robertson'ı diline doladı. Chirac, Robertson'ın kendisine "iştah kapatıcı bir İskoç yemeğini" tattırmaya çalıştığını anlatarak, "NATO ile sorunlarımız buradan kaynaklanıyor" diye konuştu. Fransız hükümeti sözcüsü Jean - François Cope, Liberation'un haberine ilişkin olarak, "Söyleyecek özel bir şeyim yok" açıklamasını yaptı. Fransa ile İngiltere arasındaki ilişkiler, İngiltere Başbakanı Tony Blair ve Fransa Cumhurbaşkanı Jacques Chirac'ın, geçen ay AB'nin uzun dönemdeki bütçe görüşmelerinin başarısızlıkla sonuçlanması üzerine, birbirlerini suçlamasıyla gerilmişti. İki ülke, son günlerde 2012 Olimpiyat Oyunları'na ev sahipliği yapma konusunda da rekabet ediyor. 


</TEXT>
</DOC>
