<DOC>
<DOCNO> 398714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo17.html </URL>
<DATE> 2005/11/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Nihat Özdemir Galatasaray galibiyeti tam zamanında geldi 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, AC Milan yenilgisinin ardından deplasmanda derbi galibiyeti aldıkları için çok mutlu olduklarını belirterek, ''Galatasaray galibiyeti tam zamanında geldi'' dedi. 
     AA muhabirinin sorularını yanıtlayan Özdemir, şampiyonluk için mücadele eden iki takımın karşı karşıya geldiği derbide iyi oynadıklarını kaydederek, ''AC Milan maçından sonra moral bozukluğu vardı. 5 yıldır Ali Sami Yen'de kazanamıyorduk. Derbide akıllıca oynadık, oyunun hakimi bizdik ve çok gol pozisyonuna girdik. Bu galibiyet çok iyi geldi'' diye konuştu. 
     Fenerbahçe taraftarının derbide örnek bir davranış sergilediğini ifade eden Nihat Özdemir, şöyle devam etti 
     ''Ali Sami Yen'de bin 150 taraftarımız, takımı çok iyi destekledi. Sanki sahada 20 bin Fenerbahçe taraftarı vardı. Ne hakemle, ne Galatasaray taraftarıyla uğraştılar, sahaya da bir şey atmadılar. Taraftarımızı da kutluyorum.'' Özdemir, derbide rakiplerinin hiç eksiği olmamasına rağmen Fenerbahçe'nin Alex ve Selçuk'tan yoksun mücadele ettiğini hatırlatarak, ''İki önemli eksiğimize rağmen kazandık, onların yerine mücadele eden arkadaşlarımız gereken mücadeleyi gösterdi. Alex'in Trabzonspor maçında oynamasını bekliyoruz. Trabzonspor düzeldi, eksikleri azaldı. Ama kendi sahamızda kazanmak istiyoruz'' diye konuştu. 
     
     ''REKORU DÜŞÜNMÜYORUZ'' 
     Nihat Özdemir, ligde üst üste 12. galibiyete ulaşarak takımın kendi rekorunu geliştirdiğinin hatırlatılması üzerine, ''Rekoru konuşmak istemiyoruz'' dedi. 
     Bu konunun oyuncularda stres yarattığını belirten Özdemir, ''Ligde kalan 3 maçımızı kazanarak, devreyi lider bitirmeyi hedefliyoruz. Ama rekoru konuşup, galibiyet serisi stresi yaşamak istemiyoruz'' şeklinde konuştu. 
     
     ''DAUM'UN DA ANA HEDEFİ AVRUPA'DA BAŞARI'' 
     Nihat Özdemir, UEFA Kupası'na kalmak için PSV Eindhoven karşısında gerekli mücadeleyi yapacaklarını ifade ederek, ''Galatasaray maçındaki gibi disiplinli oynarsak Hollanda deplasmanında neden galip gelmeyelim '' dedi. 
     ''Daum'un Avrupa'da başarı umurunda değil, o Turkcell Süper Ligi'nde şampiyonluğu düşünüyor '' şeklindeki eleştirileri kabul etmediklerini vurgulayan Özdemir, şöyle konuştu 
     ''Daum'un ana hedefi Fenerbahçe'yi Avrupa'da başarıya ulaştırmak. Mukavelesini uzatırken de bunu konuştuk. Biz Avrupa'da başarılı olmayı ne kadar çok istiyorsak Daum da o kadar istiyor. Biz bu iddiamızdan vazgeçmedik. Bu bir hazırlık dönemi. Önümüzdeki sezon 100. yılımız. Fenerbahçe kesinlikle Avrupa'da başarıyı yakalayacak. Yönetimin, teknik heyetin ve futbolcuların ana hedefi budur. Tabii bu bir tecrübe meselesi. Avrupa Şampiyonlar Ligi'nde grubumuz en zor gruplarda biriydi. Sezon başında söyledik ama kimse bize inanmadı. Ama hala gruptan kimin çıkacağı belli değil.'' Nihat Özdemir, Anelka, Appiah ve Alex dışındaki yabancı oyuncuların Avrupa Şampiyonlar Ligi için yeterli olmadığı şeklindeki görüşlere de katılmadıklarını belirterek, ''6 yabancımız da Türkiye'deki en kaliteli yabancı. Yerli oyuncularımız da tamamı milli takım oyuncusudur'' diyerek sözlerini tamamladı. 
     
</TEXT>
</DOC>
