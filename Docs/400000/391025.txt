<DOC>
<DOCNO> 391025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun15.html </URL>
<DATE> 2005/10/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Paris'te gerilim devam ediyor 
</HEADLINE>
<TEXT>

     Fransa'nın başkenti Paris yakınlarındaki Clichy-Sous-Bois banliyösünde perşembe günü iki gencin polisten kaçarken elektrik trafosunda akıma kapılarak hayatını kaybetmesini protesto edenlerin çıkarttığı olaylar devam ediyor. 
     Sabaha karşı, 8 otomobil ve 13 çöp kutusu gençler tarafından ateşe verildi. Öfkeli gençlerin attığı taş ve diğer maddeler sonucu 6 polis yaralanırken, 11 kişi sorgulanmak üzere gözaltına alındı. 
     İçişleri Bakanı Nicolas Sarkozy, TF1 televizyonuna yaptığı açıklamada, ''Savcılığının gençlerin ölümüne yol açan olayı soruşturduğunu'' belirterek, ''Sonucun ayrıntılı biçimde kamuoyuna açıklanacağını'' bildirdi. 
     Sarkozy, ''Kamu düzenine karşı çıkanlara sıfır tolerans göstereceğiz'' dedi. 
     İçişleri Bakanı bugün, banliyöde ölen gençlerin ailesini ziyaret edecek ve yetkililerle görüşecek. 
     Clichy-Sous-Bois banliyösünde 4 gün içinde düzenlenen protesto gösterilerinde, 40'a yakın otomobil ateşe verilirken, zaman zaman polis ve gençler arasında arbede çıkmıştı. Olaylar sırasında yaklaşık 30 genç gözaltına alınmıştı. 
     
</TEXT>
</DOC>
