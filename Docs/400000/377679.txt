<DOC>
<DOCNO> 377679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun04.html </URL>
<DATE> 2005/09/12/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bağdat'ta patlama 
</HEADLINE>
<TEXT>

     Bağdat’ta bu sabah meydana gelen şiddetli patlamaya kent merkezinde bir Amerikan askeri konvoyuna girişilen bombalı saldırının neden olduğu, saldırıda ölen ya da yaralanan olmadığı bildirildi. 
     Irak İçişleri Bakanlığı’ndan yapılan açıklamada, Karrada semtinde girişilen bombalı saldırının önemli bir hasara yol açmadığı belirtildi. 
     Bu arada, Irak’ın güneyindeki Basra kentinde bulunan Amerikan konsolosluğu dün gece roketli saldırıya uğradı. 
     Batıl bir diplomat, Amerikan ve İngiliz konsolosluğunu barındıran Saddam Hüseyin’in eski sarayına 107 mm çapında Çin yapımı 4 roket atıldığını, saldırıda can kaybı olmadığını belirtti. 
     
     BİR LÜBNANLI REHİN ALINDI 

     Bu arada, Irak’ta adı daha önce duyulmamış bir örgüt, rehin aldığı bir Lübnanlıyı öldürme tehdidinde bulundu. 
     Adının "İyiye Teşvik ve Kötüyü Önleme Grubu" olduğunu belirten örgüt yayımladığı video görüntülerinde, "Bağdat’ta işgalci güçlerle bağlantılı bir şirkette içki ve yiyecek dağıtımı yapan Lübnanlıyı kaçırdığını" duyurdu. 
     Örgüt, şirketin en kısa zamanda Irak’ı terk etmemesi durumunda rehinenin öldürüleceği tehdidinde bulundu. 
     Bu arada, Lübnan hükümetinden adının açıklanmasını istemeyen bir kaynak, Garabet Jean Şekerciyan adlı Lübnanlının kaçırıldığını doğruladı. 
     
</TEXT>
</DOC>
