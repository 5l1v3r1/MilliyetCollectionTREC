<DOC>
<DOCNO> 357849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo04.html </URL>
<DATE> 2005/07/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hidayet Türkoğlu'nun askerliği başladı 
</HEADLINE>
<TEXT>

     NBA'de Orlando Magic forması giyen milli basketbolcu Hidayet Türkoğlu, kısa dönem döviz bedelli askerlik yapmak için Burdur 58. Piyade Er Eğitim Alay Komutanlığı'na teslim oldu. 
     Hidayet Türkoğlu, ağabeyi Nevzat Türkoğlu ile birlikte Burdur'a geldi. Burdur'u kuşbakışı gören Susamlık Tesisleri'nde bir süre dinlenen Türkoğlu, burada basın mensuplarına yaptığı açıklamada, 28 gün kısa dönem askerlik yapacağını söyledi. 
     Türkoğlu, "Sürekli yurtdışında, vatanımdan ve ailemden uzak yaşıyorum. Bu yüzden askere gelirken zorlanmadım. Bu daha çok askerliği 18 ay yapanlarda var. Askerliğe karşı sempatim vardı. Her arkadaşım gibi eğitimlerde üstün başarı göstereceğim. Ben Türkoğlu Türk'üm" dedi. Bir süre önce evlendiği eşinin yemin törenine geleceğini anlatan Hidayet Türkoğlu, Alayda gündüzleri eğitim yapacağını, akşamları da antrenmanlarını aksatmamaya çalışacağını söyledi. 
     Türkoğlu, antrenman için Genel Kurmay Başkanlığı'ndan özel izin istendiğini de sözlerine ekledi. 
     
</TEXT>
</DOC>
