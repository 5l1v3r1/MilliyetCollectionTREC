<DOC>
<DOCNO> 395471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko51.html </URL>
<DATE> 2005/11/16/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Finans Leasing'den 37.3 milyon YTL net kar 
</HEADLINE>
<TEXT>

     Finans Finansal Kiralama A.Ş. Finans Leasing , yılın dokuz aylık döneminde 37.3 milyon YTL net kar elde etti. 
     Finans Leasing'ten yapılan açıklamaya göre, şirketin Uluslararası Finansal Raporlama Standartları'na göre düzenlenmiş konsolide mali tablolarındaki net karı geçen yılın aynı dönemine göre yüzde 81 artarak 37 milyon 335 bin 267 YTL olarak gerçekleşti. 
     Şirketin 30 Eylül 2005 tarihi itibariyle toplam konsolide aktif büyüklüğü de, geçen yıl sonuna göre yüzde 19 artarak 419.1 milyon YTL'ye yükseldi. 
     Finans Leasing'in, özkaynakları, Ocak 2005'ten Eylül 2005'i kapsayan dokuz aylık dönemde yüzde 10 artarak, 160.2 milyon YTL'ye ulaştı. 
     Açıklamada şirketin Uluslararası İmar ve Kalkınma Bankası IBRD kaynaklı, 15 milyon avro ve 10 milyon dolarlık, 2.5 yılı ödemesiz, 6.5 yıl vadeli kredinin TSKB aracılığı ile kullanılması amacıyla anlaşma imzaladığı bildirildi. 
     Finans Leasing Genel Müdürü Murat Alacakaptan, yılın 9 aylık döneminde satış noktalarının 11'e ulaştığını, işlem hacminin ise 180.1 milyon dolar olarak gerçekleştiğini kaydetti. 
     Alacakaptan, sağlanan kredinin özellikle ihracat yapan müşterilerinin yatırım taleplerini karşılamak ve iş hacminin artarak devamını sağlamak amacıyla kullanılacağını bildirdi. 
     
</TEXT>
</DOC>
