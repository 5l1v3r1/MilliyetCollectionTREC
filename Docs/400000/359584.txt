<DOC>
<DOCNO> 359584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/guclu.html </URL>
<DATE> 2005/07/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türkiye'de güzel şeyler de oluyor 
</HEADLINE>
<TEXT>


İzmir'de, ABD'ye gidecek lise öğrencilerinin oryantasyon kursu vardı. Bir bölümüne ben de katıldım. 100'e yakın öğrenciyle eğitimden siyasete, Ermeni sorunundan dünyanın bize bakış açısına kadar hemen her konuda konuştuk. Akşam yetmedi. Sabah yeniden başladık. Öğle saatlerine kadar sürdü. Uçağa zor yetiştim. 
Gençler cin gibi. Dil sorununu çözmek ve ABD üniversitelerinden kabul ve burs alabilmek için şimdiden harekete geçmişler. İçlerinde lise 1 öğrencisi de vardı. Lise son da. 
AFS benzeri öğrenci değişim kuruluşu ISE'nin koordinatörlüğünde ABD'ye gidecek olan öğrenciler, bir yıl ABD'de öğrenim gördükten sonra, Türkiye'ye gelip eğitimlerine kaldıkları yerden devam edecekler. Tabii orada okudukları sınıfı burada saydırarak. Örneğin Lise 2'yi orada okudularsa, buraya döndüklerinde lise 3 okuyacaklar. Türkiye'nin dört bir yanından öğrenciler vardı. Düz liselerin yanı sıra, anadolu liseleri, kolejler ve fen liselerinden de öğrenciler katılmıştı. 
Yaşları küçük ama hedefleri büyüktü. Neden Amerika sorusuna şu yanıtları verdiler 
Burada hangi okulda okursanız okuyun iyi bir yabancı dil öğrenmek mümkün değil. Amerika'da bir yıl öğrenim görmek hem dil sorunumuzu çözecek hem de bize yeni bir vizyon kazandıracak.ÖSS stresi yaşamaktansa, şimdiden Amerika'ya gidip sistemi öğrenmek çok daha iyi. Burs olanakları çok daha fazla. Dershaneye harcayacağımız paraları ve yaşayacağımız heyecanı düşündüğümüzde, sanki Amerika'da öğrenim görmek çok daha avantajlı. Liseyi bitirdikten sonra Amerika'ya gitmeyi düşündüğüm için lise bizim için bir deneyim olacak... 
Öğrencilerin yukarıdakilere benzer onlarca farklı gerekçesi var. 14-18 yaş arasındalar. Liseyi bitirip, ÖSS'yi kazandıktan sonra, kaydını dondurup Amerika yollarına düşenler de var. Peki sizin gerekçeniz ne diye sorduğumuzda cevapları hazırdı. İngilizcemizi geliştirmek. Biraz da kafamızı dinlendirmek. 
Şimdiki gençler ne istediklerini çok iyi biliyorlar. Gelecekleri konusunda biz büyüklerden çok daha bilinçliler. Neyi istediklerini hem biliyor ve ısrarla arkasında duruyor hem de gereğini yerine getiriyorlar. 
Öğrencilerin illere göre dağılımına göz attığınızda bazı iller hemen kendini gösteriyor. İstanbul, Bursa, Ankara, İzmir, Zonguldak, Gaziantep, Antalya, Muğla ve Denizli. 
Gaziantep, Zonguldak ve Bursa farklı organizasyonlarda da hep en ön sıralarda. Bu illerimizde veliler de öğrenciler de hep alternatif arayışlar içerisinde. Yurtdışına en çok öğrenci gönderen de onlar. En fazla burs olanağı yakalayan da. 
ABD'ye lise düzeyinde öğrenci gönderen ICC gibi AFS ve Nil benzeri daha pek çok kurum var. İçlerinde en popüler olanı AFS. Ama diğerlerini de yakından incelemekte yarar var. Çünkü gidenler de, dönenler de bir hayli memnun. 
Peki bu tür değişim programlarından yararlanmak için hangi koşullar gerekiyor Öncelikle İngilizcenizin belirli bir düzeyde olması gerekiyor. Bütünlemeye kalmayacaksınız ve olabildiğince aktif olacaksınız. ABD üniversiteleri gibi liseleri de sadece akademik yeterliliğe değil, sosyal potansiyele de öncelik veriyor. 
ABD, yükseköğrenim ve lisansüstü eğitimde dünyada bir numara. Ama ilköğretim ve lisede dökülüyor. Bizim öğrenciler, dil konusunda kısa bir süre için sorun yaşasalar da Matematik ve Fen'de kolaylıkla sınıf ve bazen de okul birincisi olabiliyorlarmış. 
Son dönemlerde bu konuda yayımlanan en kapsamlı kitap ise Ayşe Kora'nın ABD'de Eğitimin ABC'si isimli kitabı. Üniversiteyi Amerika'da okumak isteyenlerin daha lise 1'den itibaren ne yapmaları gerekiyor. Çok ayrıntılı bir şekilde yer alınmış... 
ISE tel 0212.343 20 58, 0532. 302 52 64 
Özetin özeti Dünyanın giderek globalleştiği şu dönemde, eğitim seçenekleri arasına yurtdışını da koymakta yarar var. Ama sonucun maceraya dönüşmemesi için iyice araştırmadan adım atmayın 



</TEXT>
</DOC>
