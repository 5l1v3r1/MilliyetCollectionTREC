<DOC>
<DOCNO> 388831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo14.html </URL>
<DATE> 2005/10/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor, seyirci desteğine güveniyor... 
</HEADLINE>
<TEXT>

     Konyaspor Basın Sözcüsü Güven Öten, Beşiktaş'la Pazar günü yapacakları maçta, sakatlığı ve cezası nedeniyle sahaya çıkamayacak 4 futbolcunun eksikliğini seyirci desteğiyle kapatmak istediklerini söyledi. 
     Öten, Beşiktaş karşılaşmasına en iyi şekilde hazırlandıklarını, tüm hesaplarını siyah-beyazlı ekibi Konya'dan puansız gönderme üzerine yaptıklarını belirtti. 
     Kendilerini kaygılandıran en büyük sorunun 4 önemli futbolcunun sakatlık ve cezaları nedeniyle oynayamaması olduğunu ifade eden Öten, şunları kaydetti 
     ''4 futbolcumuz eksik. Beşiktaş karşısında bu eksikliğimizi 12. adam olarak gördüğümüz seyircinin desteğiyle kapatmak istiyoruz. Bu maç, puan durumu açısından adeta tam ortasından ikiye ayrılmak üzere gibi duran ligdeki sıralamada Konyaspor'un yerini önemli ölçüde belirleyecek. Bu nedenle seyircilerimizden tribünleri doldurup 90 dakika takımı desteklemelerini istiyoruz. Yedek oyuncularımızın eksiklerin yerini doldurarak güzel ve seyredilmeye değer bir oyun ortaya çıkaracağına inanıyoruz.'' Erhan Albayrak'ın şike iddialarında adının geçmesinden rahatsız olduklarını anlatan Öten, ''Erhan Albayrak ile ilgili iddiaların hiç bir gerçekliği yoktur. Ayrıca, Erhan bu ölçüde bir paraya tenezzül edecek karakterde bir oyuncu değildir. Kimse kafaları gereksiz yere karıştıracak yorumlarda bulunmasın'' diye konuştu. 
     
</TEXT>
</DOC>
