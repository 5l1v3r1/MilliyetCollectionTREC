<DOC>
<DOCNO> 363862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko07.html </URL>
<DATE> 2005/07/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Esnafı gurbetçi rahatlattı... 
</HEADLINE>
<TEXT>

     Konut ve otomobil kredilerindeki düşüşle birlikte vatandaşın kendini uzun dönem borçlandırması nedeniyle zor durumda kalan esnaf, tatilini geçirmek için Türkiye'ye gelen gurbetçilerle rahat nefes aldı. 
     Konya Ticaret Odası Yönetim Kurulu Üyesi ve bir mağazanın sahibi Mustafa Altuntaş, AA muhabirine yaptığı açıklamada, faizlerin düşmesinin ardından bankaların düşük faizli, uzun vadeli konut ve otomobil kredisi vermeye başladığını söyledi. 
     Bankalar arasındaki rekabetin de etkisiyle oldukça uygun şartlarda verilen kredilere tüketicinin talebinin büyük olduğunu ifade eden Altuntaş, konut ya da otomobil için kendisini uzun dönem borçlandıran vatandaşın alışverişlerini önemli oranlarda kıstığını bildirdi. 
     Gıda ve sağlık gibi zorunlu ihtiyaçlar dışında vatandaşların para harcamadığını belirten Altuntaş, şunları kaydetti 
     ''Bu durum, esnafı zor durumda bıraktı. Global krizlerden çıktıktan sonra toparlanmaya çalışan esnaf, başka bir sorunla karşı karşıya kaldı. Alışverişlerin düşmesiyle özellikle bu yıl zor günler geçiren esnaf, Haziran ayından itibaren tatillerini geçirmek için Türkiye'ye gelen gurbetçilerle rahat nefes aldı. Tatil için vatandaşların sahil kentlerine gitmesiyle adeta boşalan Orta Anadolu kentlerinde umudunu yaza bağlayan esnafın yüzünü gurbetçiler güldürdü.'' Altuntaş, bugün Konya, Aksaray ve Karaman gibi gurbetçisi yoğun olan illerde, Temmuz ayının başından itibaren mağazalara gelen müşterilerin yüzde 70'inden fazlasını gurbetçilerin oluşturduğunu anlattı. 
     Gurbetçilerin ülkelerine döneceği Eylül sonuna kadar esnafın sıkıntı çekeceğini düşünmediğini ifade eden Altuntaş, ''Bu dönemlerde de okul alışverişleri başlayacak. Esnaf, bir süre de bu alışverişler nedeniyle sıkıntı çekmez. Ancak kış aylarını tahmin etmek çok zor'' diye konuştu. 
     
</TEXT>
</DOC>
