<DOC>
<DOCNO> 373134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo20.html </URL>
<DATE> 2005/08/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Trabzonspor Şampiyonluğa oynayan diğer takımlardan eksiğimiz yok 
</HEADLINE>
<TEXT>

     Trabzonspor Kulübü Asbaşkanı Ömer Sarı, şampiyonluğa oynayan diğer takımlardan bir eksiklerinin olmadığını söyledi. 
     Ömer Sarı, AA muhabirine yaptığı açıklamada, Trabzonspor'un kaliteli bir kadrosu bulunduğunu savunarak, ''Şampiyonluğa oynayan diğer takımlardan bir eksiğimiz yok'' dedi. 
     Trabzonspor'un her geçen hafta daha iyi bir performans ortaya koyduğunu kaydeden Sarı, ''Lig uzun bir maraton. Hangi takımın ne tür sıkıntılar yaşayacağı şimdiden bilinmez. Sokaktaki insanımızdan sahadaki oyuncumuza kadar bir bütünlük olursa hedefe ulaşmamız daha kolay olur'' diye konuştu. 
     Ligde Ankaragücü ile yaptıkları maçta iyi futbol ortaya koyduklarını kaydeden Sarı, şöyle konuştu 
     ''Trabzonspor, geçen sezonki performansını ortaya koyacaktır. İlk haftalarda her takımda sıkıntılar yaşanması normaldir. Bir maraton mücadelesi veriyoruz. Tempomuz da buna göre artacak. Teknik heyet bu konuda çalışma programını ayarlıyor. İleri haftalarda daha da iyi bir Trabzonspor olacak.'' Avrupa kupasından erken elenmelerinin ardından ligde aldıkları sonuçlarla toparlandıklarını belirten Sarı, şunları söyledi 
     ''Şimdi Malatyaspor ile yapacağımız zorlu maç var. Toparlanmış durumdayken puan kaybetmek istemiyoruz. Bizim için bu maçın önemi büyük. Ligin ilk 4 haftası da önemli. Çünkü bu haftalarda az puan kaybı yaşayan takımlar ilerisi için avantaj yakalayacak.'' Bu arada bu akşam basına kapalı olarak bir çalışma gerçekleştirecek olan Trabzonspor, yarın sabah özel uçakla Malatya'ya gidecek. 
     
</TEXT>
</DOC>
