<DOC>
<DOCNO> 354982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo06.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, Newcastle'da 
</HEADLINE>
<TEXT>


Milli futbolcu, yıllık 2.5 milyon Euro'ya Newcastle ile 4 yıllık anlaşma yaptı. Ancak Inter bonservisine 7 milyon Euro isteyince, iki kulübün pazarlığı kızıştı 


Interli Emre dün düzenlediği basın toplantısında, İngiltere'den bir kulüple anlaştığını açıkladı. Milli futbolcunun ismini vermediği kulübün Newcastle olduğu da ortaya çıktı. 
Newcastle'ı çalıştıran Galatasaray'ın eski hocası Souness ile önceki akşam Kanlıca'da bir lokantada buluşan Emre'nin, yıllığı 2.5 milyon Euro'ya, 4 yıllık prensip anlaşması sağladığı bildirildi. Ancak Inter'in, Emre'nin bonservisi için 7 milyon Euro istediği de ifade edildi. Bu nedenle Newcastle'ın bu ücreti düşürmek amacıyla sıkı bir pazarlığa giriştiği, milli futbolcunun bu nedenle kulüp adı açıklamadığı vurgulandı. 

Fener'e teşekkürler 
Emre basın toplantısında, Fenerbahçe'nin kendisine Türkiye şartları üzerinde bir ücret önerdiğini belirtti, "Ancak kariyerimi Avrupa'da sürdürmek istiyorum. Yine de Fenerbahçe'ye çok teşekkür ederim" dedi. Milli oyuncu, "Inter'de büyük tecrübe kazandım. Bu kulübe çok şey borçluyum. Kronik bir sakatlığım yok. Türk futbolunu, Avrupa'da başarıyla temsil etmeyi sürdüreceğim" diye konuştu. Emre, Ersun Yanal'ın ayrılışıyla ilgili "İyi anlaşıyorduk. Ancak böyle karar verilmiş. Milli Takım'ın başında yerli hoca görmek isterim" yorumunu yaptı. 


</TEXT>
</DOC>
