<DOC>
<DOCNO> 352954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy06.html </URL>
<DATE> 2005/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Almanya'ya sert çıktı 
</HEADLINE>
<TEXT>

     Başbakan Recep Tayyip Erdoğan, Almanya Parlamentosu’nun sözde Ermeni soykırımının anılmasını öngören önergeyi kabul etmesine ilişkin, "Alman Federal Cumhuriyeti Parlamentosu’nun bu konuyu tartışmadan, müzakere etmeden, basit lobilere kurban etmesini, siyaseten çok yanlış buluyorum, yanlış olmanın ötesinde çok da çirkin buluyorum" dedi. 
     Lübnan’dan dönüşünde Atatürk Havalimanı’nda açıklamalarda bulunan Erdoğan, Lübnan Başbakanı Necip Mikati’nin davetlisi olarak gerçekleştirdiği ziyareti sırasında ikili ve heyetler arası görüşmelerde bulunulduğunu belirtti. 
     
     SORULAR 

     Gazetecilerin sorularını da yanıtlayan Başbakan Erdoğan, Almanya Parlamentosu’nun sözde Ermeni soykırımına ilişkin kararının hatırlatılması üzerine şunları söyledi 
     "Orada soykırım ifadesi kullanılmamış, katliam ifadesi kullanılmış, ama Alman Federal Cumhuriyeti Parlamentosu’nun bu konuyu tartışmadan, müzakere etmeden, basit lobilere kurban etmesini, siyaseten çok yanlış buluyorum, yanlış olmanın ötesinde çok da çirkin buluyorum. Kendileriyle bunları görüştük, anlattık. Ve arşivlerimizi açtık. Buyursunlar gelsinler, bu arşivleri incelesinler. ’Tarihçiler, hukukçular, siyaset bilimciler, arşiv bilimcileri gelsinler, incelesinler’ dedik. Ama buna yaklaşmadılar. Biz beklerdik ki Almanya, yani siyaseti yapanlar, Alman halkını temsil edenler, böyle bir kararı oradan alsınlar. Fakat tarih onları mahcup edecektir, gelecek onları mahcup edecektir. Ben bunu siyasi etik açısından çok yanlış bir karar olarak buluyorum. Çünkü tartışılmadan, görüşülmeden bu tür bir kararı alma cesareti... Siyasette böyle bir şey yok." Bir gazetecinin, "Almanya Başbakanı Schröder ile yaptığınız görüşmelerde bu konudaki tavrı neydi " şeklindeki sorusu üzerine Erdoğan, "Schröder’in tavrı tam aksineydi" dedi. 
     Başbakan Schröder’in Türkiye’deki konuşmalarının, "Başbakan’ın açıklamalarını aynen destekliyorum" şeklinde olduğunu ifade eden Erdoğan, şöyle devam etti 
     "Biz beklerdik ki oradan böyle bir şey çıksın. Gayret etti de acaba çıkmadı mı, onu bilemem. Ama biz isterdik ki böyle bir şey çıksın. En azından sayın Başbakan burada tavrını koymalı, tesir edebildiği milletvekilleri ve parlamenterler bu şerhi koyabilmeliydi. 
     Bunun adını katliam koymuş, soykırım koymamış, bunlar tutarlı şeyler değil. Siyasette ben, siyasetin omurgalı olanını seviyorum, kemikli olanını seviyorum." 

     
</TEXT>
</DOC>
