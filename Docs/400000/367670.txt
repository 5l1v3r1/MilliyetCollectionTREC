<DOC>
<DOCNO> 367670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur09.html </URL>
<DATE> 2005/08/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mersin'de eylem hazırlığındaki 5 terörist yakalandı 
</HEADLINE>
<TEXT>

     Mersin’de, eylem hazırlığında olduğu belirlenen terör örgütü PKK mensubu 5 kişinin, 1,5 kilogram plastik patlayıcı ve 20 kilo patlayıcıları güçlendirici kimyasal madde ile yakalandığı bildirildi. 
     Mersin Emniyet Müdürlüğü’nden yapılan yazılı açıklamada, düzenlenen operasyonla terör örgütünün yurtdışı kampında siyasi ve bomba eğitimi alarak Mersin’e geldiği saptanan Bargıran-Sinan-Mehmet adlarını kullanan S.B, yardım ve yataklık yaptıkları belirlenen F.A, S.A, M.S.A ile N.D’nin gözaltına alındığı belirtildi. 
     Yakalanan 5 kişinin, kentteki kamu kurum ve kuruluşlara ait binalar ile turistik ve ekonomik öneme sahip tesislere yönelik eylem hazırlığında olduklarının tespit edildiği kaydedildi. 
     Açıklamada, S.A’nın evinde yapılan aramada, 1,5 kilo RDX esaslı plastik patlayıcı, bomba yapımında kullanılmak üzere hazırlanmış bir elektrikli fünye, 20 kilo plastik patlayıcıları güçlendirici olarak kullanılan kimyasal madde ile bomba düzeneğine anahtar sitemi olarak hazırlanan masa saati ele geçirildiği kaydedildi. 
     S.B’nin üzerinde yapılan aramada da sahte kimlik, 800 ABD doları, 101 YTL ile örgüte ait para ve eylem talimatının yazılı olduğu not 
     elde edildiği bildirildi. 
     Yakalanan 5 kişinin, "Terör örgütü üyesi olmak, eylem ve faaliyetlerde bulunmak, patlayıcı madde bulundurmak, kentte faaliyet gösteren kuruluşa yönelik bombalı sabotaj eylemi yapmak, sahte kimlik temin etmek ve kullanmak, yardım ve yataklık yapmak" suçlarından adliyeye sevk edildiği kaydedildi. 
     Açıklamada, ayrıca, başka bir terör örgütüne yönelik yapılan çalışmalarda da "Terör örgütü mensubu bulunmak, örgüt adına 1990’lı yıllarda Mersin’de adam öldürmek, yaralamak, işyeri kundaklamak ve oto gasp etmek" suçlarından, hakkında 14 yıl hapis cezasından dolayı aranan S.B’nin de yakalanarak, sevk edildiği adli makamlarca hükmün infazı için cezaevine gönderildiği bildirildi. 
     
</TEXT>
</DOC>
