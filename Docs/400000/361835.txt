<DOC>
<DOCNO> 361835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo30.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İSPANYA 
Robinho Real'e Owen Ada'ya 

Fazla forma şansı bulamadığı için Real Madrid'den ayrılmayı düşünen Michael Owen da Robinho'nun transferini bekliyor. Çünkü Brezilyalı yıldız forvetin İspanyol ekibine imza atmasıyla İngiliz yıldıza ayrılması için yönetimden izin çıkacağı belirtildi. Michael Owen'ın Real'i bırakması durumunda da rotasının eski takımı Liverpool veya Arsenal olacağı bildirildi. 

İNGİLTERE 
Pandiani bitiyor 

Beşiktaş'ın uzun süre peşinde koştuğu Walter Pandiani'nin Birmingham City'e imza atmasının an meselesi olduğu bildirildi. İngiliz ekibinin Teknik Direktörü Steve Bruce, Uruguaylı golcü için kulübü Deportivo ile prensip anlaşmasına vardıklarını söyledi. Pandiani'nin geçen sezon kiralık olarak forma giydiği Premier Lig temsilcisine imza atmak için gün saydığı belirtildi. 

İNGİLTERE 
Diarra Chelsea'de 

Transferde sıradışı bir durgunluk yaşayan Chelsea, Del Horno'dan sonra Lassana Diarra'yı renklerine bağladı. Mavi - Beyazlılar, Fransa'nın Le Havre takımında forma giyen 20 yaşındaki yıldızı transfer etti. Fransa Ümit Milli Takımı'nda da görev alan Diarra bir süredir Chelsea ile antrenmanlara çıkıyordu. Bu arada Manchester City, Chelsea'nin yıldız oyuncusu Shaun Wright Phillips için yaptığı 2. teklifi de geri çevirdi. 

BREZİLYA 
Adriano da şaşırdı 

Inter'in Brezilyalı golcüsü Adriano, Real Madrid'in teklifinden haberi olmadığını söyledi. Rio'da tatil yapan ünlü yıldız, bir arkadaşının telefonu üzerine gelişmeleri İtalyan basınından takip ettiğini söyleyip, "Ben de herkes gibi haberleri gazetelerden okuyorum" dedi. Adriano, "Real Madrid gibi bir takım benimle ilgileniyorsa bu bana gerçekten büyük gurur verir" diye konuştu. 

ATLETİZM 
Gençlerden iki gümüş 

Almanya'nın Erfurt kentinde yapılan 5. Avrupa 23 Yaşaltı Atletizm Şampiyonası'nda Halil Akkaş ve Türkan Erişmiş gümüş madalya kazandılar. Erkekler 3 bin metre engelli finalinde yarışan Halil Akkaş, 8.37.38 ile gümüş madalyanın sahibi olurken, bayanlar 3 bin metre engelli finalinde koşan Türkan Erişmiş, 9.55.45 ile Türkiye rekoru kırarak yarışı ikinci sırada tamamladı. 

ATLETİZM 
Şırnak'ta şölen 

Şırnak'ta Doğu ve Güneydoğu Anadolu Bölgesi "Gençler Yol Koşusu" yarışması yapıldı. Atletizim Federasyonu'nun faaliyet proğramında yer alan ve Şırnak Valiliği ile Gençlik ve Spor İl Müdürlüğü'nün işbirliğiyle düzenlenen Doğu ve Güneydoğu Anadolu Bölgesi "Gençler Yol Koşusu"nda, 5 bin metre erkeklerde Siirt'ten Muhittin Gürhan, kızlarda ise Diyarbakır'dan Fatma Batı birinci oldu. Yarışmada dereceye giren sporculara kupa ve madalya verildi. 

MOTORSPORLARI 
Autodrom'da açılış 

Türkiye'nin ilk otomobil ve motorsporları eğitim komplesi olan Autodrom, bir ilke daha imza atarak Türkiye'deki ilk Renault Sport Showroom'unu hizmete açtı. Renault Mais Genel Müdürü İbrahim Aybar ve ASF Yönetim Kurulu Başkanı Hüseyin Fidan'ın Autodrom Genel Müdürü Ethem Genim'in birlikte açtıkları mağazada Renault'un spor otomobil modellerinin satış ve test sürüşleri yapılacak. 

Gençler galip 

Yeni sezon çalışmalarını Belçika'da sürdüren Gençlerbirliği, FC Brüssel takımıyla yaptığı hazırlık maçını 2-1 kazandı. Kamargo'nun golüyle 1-0 yenik duruma düşen Kırmızı - Siyahlılar daha sonra toparlandı, Marcio Oliviera'nın attığı iki golle karşılaşmadan 2-1 galip ayrıldı. 

Gaziosmanpaşa iddialı geliyor 

Yeşil - Kırmızılı takım, 2005-2006 sezonunu törenle açtı. Üçüncü Lig'de mücadele eden Gaziosmanpaşa yeni sezon hazırlıklarına kendi tesislerinde başlarken yöneticiler ve teknik kadro futbolcularla tanıştı. Sezonun ilk çalışmasını Teknik Direktör Erdin Pehlivanoğlu yönetiminde yapan Yeşil - Kırmızılılar'ın Başkan Yardımcısı Suat Onay, "Kadromuzu büyük ölçüde koruduk. Amacımız yeni transferlerle güçlü bir takım ortaya çıkarmak" dedi. İlk etap çalışmalarını İstanbul'da yapacak olan Gaziosmanpaşa daha sonra yönetimin belirleyeceği bir yerde 15 gün kampa girecek. 

Ankaragücü farklı 

Yeni sezon hazırlıklarını kendi tesislerinde sürdüren Ankaragücü, İkinci Lig A Kategorisi takımlarından Çanakkale Dardanelspor ile yaptığı karşılaşmayı 4-0 kazandı. İlk yarısı 1-0 kapanan maçta Sarı-Lacivertliler'in gollerini Niyazi, Cemal, Birol penaltıdan ve Musa kaydetti. 

Erciyes ısınıyor 

Süper Lig'in yeni takımlarından Erciyesspor, Samsunspor ile oynadığı hazırlık maçında 1-1 berabere kaldı. Bolu Gerede'de yapılan karşılaşmanın ilk yarısında gol sesi çıkmadı. Samsunspor'un golünü Ayari atarken, Mavi - Siyahlılar'ın sayısı ise Ömer Ateş'ten geldi. 

Kocaelispor'a durmak yok 

Sezona şampiyonluk parolasıyla hazırlanan İkinci Lig A Kategorisi'nin iddialı ekibi Kocaelispor, Abant kampındaki çalışmalarına aralıksız devam ediyor. Futbol Şube Sorumlusu Güngör Şahinkaya, ilk haftası geride kalan kampta topla çalışmalara başladıklarını açıkladı. Körfez ekibini, Süper Lig'e taşıyacak güçte bir takım kurduklarını kaydeden Şahinkaya kampta her şeyin yolunda gittiğini söyledi. 

Alanyaspor sahaya indi 

MEHMET AL DHA 

Antalya ekibi, yeni sezon hazırlıklarına Zimbitlik Tesisleri'nde yaptığı antrenmanla başladı. İkinci Lig B Kategorisi'nde yer alan Alanyaspor'un ilk çalışmasına yeni transferler Atilla, Tuğçin, Soner, Nedim ve Mehmet de katıldı. Yardımcı antrenör Rauf Kolancı yönetimindeki idmanda önce koşu yapan futbolcular, kondisyon çalışması ile antrenmanı tamamladı. Turuncu - Yeşilli yönetici Hasan Çavuşoğlu hedeflerinin A Kategorisi'ne çıkmak olduğunu belirtti. 

Samsunspor'da Yılmaz bıraktı 

Kırmızı - Beyazlı kulüpte tam 13 yıldır görev yapan Yusuf Yılmaz şok bir kararla yönetim kurulundan istifa etti. Yılmaz, kulüp dışında yapılan yeni yönetim kuruluyla ilgili gizli çalışmalardan rahatsızlık duyduğu için istifa ettiğini söyledi. Başkanlık için Galip Öztürk'e teklif götürüldüğünü belirten Yusuf Yılmaz, "Öztürk'ü bütün borçlarıyla birlikte kulübü almaya ikna ettik. Ancak başkan olarak Samsun'da istenmediği imajı yaratıldı. Yönetimden kopuk çalışmalar, bazı insanların kulüpten kopmasına yol açtı" diye konuştu. 

Orduspor'da Ramazan tamam 

Gelecek sezon İkinci Lig A Kategorisi'nde mücadele edecek Karadeniz ekibi, Kayseri Erciyessporlu Ramazan'la anlaşmaya vardı. Kulüp Başkanı Şükrü Bodur, bir yıllık sözleşmeye imza atan Ramazan'ın, Bolu'ya giderek kampa katıldığını açıkladı. 22 Temmuz'da İstanbul Maltepespor ile 27 Temmuz'da da Şanlıurfaspor ile Abant kampında hazırlık maçları yapacaklarını kaydeden Başkan Bodur, Mor - Beyazlı takımın 30-31 Temmuz'da İstanbul İnönü Stadı'nda Cumhuriyet Kupası'na katılacağını söyledi. 

İskenderun hız kesmiyor 

İkinci Lig B Kategorisi'nde yer alan İskenderun Demirçelikspor'un Bolu Gerede kampı sürüyor. Teknik Direktör Haluk Bulgurlu yönetiminde hazırlıklarına devam eden İskenderun'un Genel Kaptanı Cengiz Gül, yeni transfer Nihat Şahin ile altyapıdan kadroya dahil edilen Mutlu İlengöz, Mustafa Kocaaslan ve Şükrü Ala'nın yapılan çalışmalarda göz doldurduklarını söyledi. Teknik patron Bulgurlu ise hazırlık maçları ile eksikleri gidereceklerini belirtti. 

Pazarspor'da kadro netleşti 

Karadeniz ekibinin, Nevşehir'de yapacağı kampın kadrosu belli oldu. Teknik Direktör Hasan Vezir ilk etap çalışmalarında 35 kişilik futbolcu kadrosunu 26 kişiye indirdiklerini belirterek 12 günlük kamp için pazartesi Nevşehir'e gideceklerini söyledi. 

İnegölspor'un keyfi yerinde 

Bursa'nın İkinci Lig B Kategorisi'ndeki temsilcisi İnegölspor yeni sezon hazırlıklarını kendi tesislerinde sürdürüyor. Teknik direktör Nafi Bilaloğlu, futbolcuların performansından memnun olduğunu belirtti. Yeni transferler ve eski oyuncuların takıma çok çabuk adapte olduğunu kaydeden Bilaloğlu, "Beş günlük çalışma ortamında futbolcularımın çalışma azmi beni fazlasıyla memnun etti. Özellikle genç oyuncuların tempoları üst düzeyde" diye konuştu. 


</TEXT>
</DOC>
