<DOC>
<DOCNO> 353727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo10.html </URL>
<DATE> 2005/06/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Transferin hızlı takımı Konyaspor, Avrupa'dan iki oyuncu bekliyor 
</HEADLINE>
<TEXT>

     Faslı oyuncu Karrazi ile anlaşamayan Konyaspor, rotayı Avrupa'ya çevirdi. Yeşil-beyazlılar Avrupa'da forma giyen 2 oyuncu almayı planlıyor. 
     Konyaspor Futbol Şubesi Sorumlusu Bahattin Karapınar, transfer çalışmalarını yurt içi ve dışında aralıksız sürdürdüklerini, gelecek vadeden oyuncular almaya çalıştıklarını söyledi. 
     Karapınar, daha önce prensipte anlaştıkları Karrazi ile Konya'da masaya oturduklarını, ancak karşılıklı pürüzlerin giderilememesi nedeniyle bu oyuncu ile yolları ayırdıklarını bildirdi. 
     Karrazi'nin ülkesine dönmesinin ardından rotayı Avrupa'ya çevirdiklerini vurgulayan Karapınar, ''Avrupa'dan 2 oyuncu alacağız. Avrupa'da forma giyen mutlaka iyi bir forvet almayı istiyoruz. Çalışmalarımız sürüyor. Transfer dönemi çok uzun'' dedi. 
     Arnavutluk'tan stoper Osmani ve Brezilya'dan ön libero Eduardo'nun hafta içinde Konya'ya imzaya geleceğini belirten Karapınar, ''Bu iki oyuncu ile sorun kalmadı. Ön protokol imzalandı. Konya'ya gelip imza atacaklar ve kampa katılacaklar. İkinci Lig'den de gelecek vadeden 3 genç yeteneği daha takıma kazandırmak istiyoruz. İzlediğimiz ve görüştüğümüz bu 3 oyuncuyu da önümüzdeki günlerde renklerimize bağlayacağız'' diye konuştu. 
     
</TEXT>
</DOC>
