<DOC>
<DOCNO> 353049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur26.html </URL>
<DATE> 2005/06/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
RTÜK'ten kanallara "reklam" cezaları... 
</HEADLINE>
<TEXT>

     Radyo ve Televizyon Üst Kurulu RTÜK , 3984 sayılı Yasa ve ilgili yönetmeliğe uymayan Flash TV, Kanal 7, Kanal A, TV 8, TV 5, Kanal Türk, SKY Türk, Olay TV, TGRT Haber, Kanal 6, Memleketim TV, Show TV, CNN Türk ve CNBC-e’nin uyarılmalarına karar verdi. 
     RTÜK’ten yapılan yazılı açıklamada, kurulun dünkü toplantısında, bir süreden beri izleyicilerin yoğun şikayetlerine neden olan reklam yayınlarıyla ilgili inceleme raporlarının incelendiği kaydedildi. 
     Yapılan değerlendirmeler sonucunda, pek çok yayın kuruluşunun program içlerine ve program aralarına yerleştirilen reklam kuşakları öncesinde ve sonrasında "reklam" veya "Bu bir reklamdır" ibareleri ile arka arkaya birçok reklam yayını yaptığı ifade edilen açıklamada, yayın kuruluşlarının böylece, program içinde 6 dakika, program aralarında ise 8 dakika olarak belirlenen süreyi aşarak, bir saatlik yayın içerisinde olması gereken yüzde 20’lik reklam oranının üzerine çıktığı bildirildi. 
     Açıklamada, yayın kuruluşlarının 31 Mayıs-1 Haziran tarihlerinde, saat 18.00-24.00 arasındaki yayınlarının, 3984 sayılı yasa ve ilgili yönetmelikte belirtilen program tanıtım, program denetlenmesi, reklamların süre oran ve yerleştirme sıklıkları ile ilgili hükümlere uygunluğunun denetlenmesi amacıyla yapılan tarama çalışmalarının RTÜK’çe değerlendirildiği ifade edildi. 
     Açıklamaya göre, değerlendirme sonucunda, Yasa’nın Reklamların Yerleştirilmesi başlıklı 21. maddesinin 1. fıkrasında yer alan "Reklamlar program arasına yerleştirilir. Programın bütünlüğü, değeri ve hak sahiplerinin hakları zedelenmeyecek biçimde bir program içine de yerleştirilebilir" hükmü kapsamında, ATV, Kanal D, Star TV, TGRT, Meltem TV, NTV ve STV’nin savunmalarının istenmesine karar verildi. 
     Aynı madde hükümlerini ihlal eden Flash TV, Kanal 7, Kanal A, TV 8, TV 5, Kanal Türk, Sky Türk ve Olay TV’nin uyarılmaları, Reklamların 
     Yerleştirilmesi başlıklı 21. maddesinin 2. fıkrasında yer alan "Birbirinden bağımsız bölümleri olan programlarda veya spor programları ile benzer yapıda aralar içeren olay ve gösteri programlarında, sadece bölüm veya devre aralarına yerleştirilebilir. 
     Reklamlar arasında en az 20 dakika süre bulunmalıdır" hükmünü ihlal eden TGRT Haber’in uyarılması kararlaştırıldı. 
     Yine 21. maddenin 3. fıkrasında yer alan "Konulu filmlerin veya televizyon filmlerinin diziler, eğlence programları ve belgeseller hariç süreleri 45 dakikadan fazla olması halinde, her 45 dakikalık süre sonunda bir kez olmak üzere reklam için kesinti yapılabilir" hükmünü ihlal eden Kanal 6’nın uyarılmasına karar verildi. 
     Yasa’nın, Program Desteklenmesi başlıklı 23. maddesinin 1. 
     fıkrasında yer alan "Bir program veya dizi tamamen veya kısmen mali destek görmüşse, bu husus programın başında ve veya sonunda uygun ibarelerle belirtilir" hükmünü ihlal eden Cine 5, CNBC-e ve Memleketim TV’nin uyarılmaları kararlaştırıldı. Ayrıca, 3984 sayılı Yasa’nın reklamların yerleştirilmesi başlıklı 21 1 maddesini iki farklı programla ihlal eden Show TV’nin, 9 Haziran’da yayınladığı "Kurtlar vadisi" programı nedeniyle savunmasının istenmesine, 19 Şubat’ta yayınladığı "Acun firarda" programı nedeniyle de uyarılmasına karar verildi. Aynı madde hükümlerini 19-27 Nisan tarihlerinde yayınladığı reklam kuşaklarıyla ihlal eden CNN Türk ile Radyo ve Televizyon Yayınlarının Esas ve Usulleri Hakkında Yönetmelik’in 12 2 ve 12 9 maddelerini 28 Nisan’da yayınladığı reklam kuşaklarıyla ihlal eden CNBC-e’nin ise uyarılması kararlaştırıldı. 
     
</TEXT>
</DOC>
