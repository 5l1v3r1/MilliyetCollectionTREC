<DOC>
<DOCNO> 387177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur24.html </URL>
<DATE> 2005/10/16/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Şehit er, memleketinde toprağa verildi... 
</HEADLINE>
<TEXT>

     Diyarbakır'ın Lice İlçesi'nde güvenlik güçleriyle terör örgütü PKK üyeleri arasında çıkan çatışmada şehit olan er Maas Ediş'in cenazesi, memleketi Şırnak'ta toprağa verildi. 
     Uludere İlçesi Andaç Köyü'nde düzenlenen törene, şehit er Ediş'in yakınları, 23. Jandarma Sınır Tümen Komutanı Tümgeneral Ahmet Yavuz, Uludere Kaymakamı Hüseyin Özkan, askeri erkanla çok sayıda vatandaş katıldı. 
     Törende konuşan 23. Jandarma Sınır Tümen Komutanlığı'nda görevli Yarbay Atılgan Coşkun, şehit er Ediş'in en yüksek mertebe olan şehitlik mertebesine ulaştığını belirterek, şöyle dedi 
     ''Şehidimizin değerli ailesi üzülmeyin. Çünkü yüce Rabbimizin buyurduğu gibi şehidimiz ölü değildir. Bizim anlayamayacağımız bir hayat mertebesinde bulunmaktadır. O, en yüksek mertebe olan şehitlik mertebesine ulaşmıştır. Türk Silahlı Kuvvetleri, Türkiye Cumhuriyeti'ni korumak ve kollamak, muhafaza etmek kararından asla vazgeçmeyecektir. Bu uğurda binlerce şehit ve yaralı veren Türk Silahlı Kuvvetleri, bundan sonra da ne pahasına olursa olsun ülkemizin birlik ve bütünlüğünü korumaya devam edecektir. Şehidimizin ailesine bizler ve devletimiz gerekli ilgi ve alakayı gösterecektir.'' Törende, 23. Jandarma Sınır Tümen Komutanı Tümgeneral Ahmet Yavuz, tabuta örtülen bayrağı, şehit babası Ahmet Ediş'e takdim ederken duygulu anlar yaşandı. 
     Şehit Maas Ediş'in cenazesi, kılınan namazın ardından Andaç Köy Mezarlığı'nda toprağa verildi. 
     
</TEXT>
</DOC>
