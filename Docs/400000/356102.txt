<DOC>
<DOCNO> 356102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo07.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teklif almadım' 
</HEADLINE>
<TEXT>


Ümit Milli Takım için ismi gündemde olan Aykut Kocaman, dün Konyaspor'un başında ilk çalışmasına çıktı. Başarılı teknik adam, federasyondan resmi bir öneri gelmediğini açıkladı 


Konyaspor, 2005 - 2006 sezonu hazırlıklarına Teknik Direktör Aykut Kocaman yönetiminde dün başladı. 
Selçuk Üniversitesi 19 Mayıs Stadı'nda ilk çalışmasını yapan Yeşil - Beyazlı takımda gözler Kocaman'daydı. Ümit Milli Takım Teknik Direktörlüğü için ismi gündemde olan başarılı teknik adam, "Bundan sonra olacaklar Konyaspor Kulübü yönetiminin tasarrufu doğrultusunda gerçekleşecektir. Takımımın başındayım. Ancak şu ana kadar resmi bir öneri almadım" dedi. Sakatlığı süren Zafer Biryol ve izinli olan yeni transferlerden El Saka dışında eski ve yeni tüm futbolcuların katıldığı antrenmanda, oyucuların oldukça neşeli oldukları gözlendi. 

Takviye hazırlığı 
Transfer dönemini çok iyi değerlendirdiklerini ve kaliteli futbolcular aldıklarını vurgulayan Kocaman, "Geçen yılki kadroya çok kaliteli oyuncular katıldı. İlk çalışmalar ve arkasından yapılacak hazırlık maçlarından sonra bakıp eksiklerimiz çıkarsa 2 oyuncu daha transfer edebiliriz. Bunu zaman gösterecek. Takımın geçen yıldan bir gücü var. Konyaspor, çok gol atan bir takım. Bu sezon geçen yıldan fazla gol atıp daha az gol yiyerek, iyi yerlere gelmek istiyoruz" diye konuştu. 


</TEXT>
</DOC>
