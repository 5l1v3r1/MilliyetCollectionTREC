<DOC>
<DOCNO> 375803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo16.html </URL>
<DATE> 2005/09/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fatih Terim Hakan Şükür de sakatlandı, kadroda değişiklik yapabilirim 
</HEADLINE>
<TEXT>

     Alim Tunçay bildiriyor 

Milli Takımlar Teknik Direktörü Fatih Terim, grupta liderliği garantileyen Ukrayna'nın çok büyük bir performans gösterdiğini belirterek, ''Umarız rakibimiz rehavete girer. Ama kimse kimseye 'Buyur gel at kardeşim' demez'' dedi. 
     Terim, milli takımın kaldığı Natsionalny Otel'de düzenlediği basın toplantısında, 7 Eylül Çarşamba günü karşılaşacakları Ukrayna'nın grupta liderliği garantilediğini belirterek, ''Kuralar çekildiğinde Ukrayna'nın 4. olacağı düşünülüyordu. Birçok grupta önemli takımların durumu belli değilken, Ukrayna'nın bitime 2 maç kala işi garantilemesi sadece başarı değil, takdir edilmesi gereken bir performans'' diye konuştu. 
     Ukrayna'nın sisteme bağlı kalarak çok sabırlı oynadığını vurgulayan Fatih Terim, şöyle devam etti 
     ''Özellikle deplasmanda rakipler gol atamayıp, telaş ve panik yapınca, çok iyi çıkarak puanlar aldılar. Onları çok pres yaparken, çok adamla hücum yaparkan veya çok gol pozisyonuna girerken görmedik ama iyi mücadele ettiler. Biz de ona göre hazırlanıyoruz. Liderliği garantilediler inşallah rehavete girerler. Ama milli takımlar hiçbir zaman yenilmek istemez. Çünkü kazanılan puanlar ülke puanıdır ve bir sonraki şampiyonada sizin hangi torbada çekileceğinizi tayin eder. Kimse kimseye 'Gel buyur kardeşim at' demez. Varsa gücünüz yenersiz.'' 
     
     ''YÜZDE YÜZ KAZANMALIYIZ'' 

     Fatih Terim, Ukrayna ile çok stratejik bir maç yapacaklarını belirterek, ''Bizim yüzde yüz galibiyete ihtiyacımız var. Onların hiçbirşeye ihtiyacı yok. Biz panik yaparsak olmaz. Rakibinin en iyi yaptığı iş panikte pozisyon yakalaması. Danimarka maçında en çok sevindiren şey hiçbir şekilde kontra atağa yakanlanmamamız. Bulgaristan maçıyla Danimarka maçı arasındaki en önemli fark bu'' şeklinde konuştu. 
     Hakan Şükür ve Fatih'in forvette uyum içinde görev yaptığını kaydeden Terim, ''İkisinin Danimarka maçında 7 tane net pozisyonları var. Fatih'in o maçtaki görevi Hakan'ın yanında ve gerisinde oynamaktı. Geçen sezon sonunda ameliyat olan Fatih'in fiziği her geçen gün daha iyi olacak'' dedi. 
     Fatih Terim, bir gazetecinin ''Danimarka maçında Rüştü'yü aradınız mı '' şeklindeki sorusunu ise esprili bir şekilde şöyle yanıtladı 
     ''Aradım nasılsın iyimisin dedim. Benim bir oyuncu varken diğer oyuncuyu aradım demem sözkonusu olamaz. Rüştü'nün kaleciliği zaten Türkiye'de önemli bir yerde. Volkan'ın Rüştü ağabeyinden öğreneceği çok şey var. Rüştü nasıl Engin'den kaleyi aldıysa, Volkan da Rüştü'den alacak. Volkan'a güveniyoruz, inanıyoruz. Orkun ve Özden de en az onun kadar yetenekli kaleciler. Türkiye'de ayrıca yetenekli kaleci seçmelerine de başlıyoruz.'' 
     
     ''KAZANAMAMAK HEPİMİZİ ÜZDÜ'' 

     Fatih Terim, Danimarka maçında kazanabilecekleri bir karşılaşmayı berabere bitirmenin kendilerini üzdüğünü söyledi. 
     Oyuncuların bu konuya bir hayli hassas yaklaştıklarını dile getiren Terim, ''Ama şartlar ne olursa olsun önümüzde bizim için çok daha önemli olan Ukrayna maçı var. Tekrar bir toparlanma süreci acil olarak yaşamak zorundayız. Dün oyuncular neşelensinler diye otelde barbekü yaptık. Daha sonra Danimarka maçında kaçan golleri ve pozisyonları izlettirdim. Avrupa standartının üzerinde bir top kapma oranımız var. Hataları ve yediğimiz golleri de izledik. Bu akşam antrenmanda tamamen Ukrayna maçına dönmüş olacaklar. Profesyonellikte böyle olması lazım. Bunlar genç insanlar, kolay değil tabii. Benim moralim ise iyi'' diye konuştu. 
     Terim, Danimarka maçındaki en önemli hataların sorulması üzerine, yedikleri 2 golü de kesebileceklerini belirterek, ''Kademeleri iyi yapmışız ama yapmadığımız zaman cezasını çekmişiz. Bu kadar özverili ve geriden gelip ileri geçen bir milli takımın artık kazanması gerekirdi. Talihsizlik, şans falan bunlar çok önemli değil. Bu hataları yapmamız lazım'' dedi. 
     
     ''KADRODA DEĞİŞİKLİK YAPABİLİRİM'' 

     Fatih Terim, Ukrayna maçında, Danimarka maçının ilk 11'inden değişiklik yapabileceğini kaydetti. 
     Hergün yeni bir sakatlık haberiyle karşılaştıklarını ifade eden Terim, şöyle devam etti 
     ''En son Yıldıray ve bu sabah da Hakan Şükür'ün sakatlık haberi geldi. Herşey yarın akşam belli olur. Bu sezon başını bir tarafa not etmek lazım. 12-13 sakat oyuncumuz oldu, onlardan da bir 11 yapabiliriz. Emre ve Yıldıray'ın yokluğunda orta sahada sıkıntımız olacak. Hüseyin, Selçuk, Serkan ve Koray var, Okan'ı da hem kenar hem de içeride düşünebiliriz. Ama Yıldıray ve Emre tarzında bir oyuncu yok. Maç gününde bakacağız. 
     Sıhhat açısından herkesin sağlam olmasını isterdim. Ama şu saatten sonra şu eksik, bu gedik demem. Mevcut oyuncularıma güvendiğimi belirtmiştim. Fikrimiz değişmedi. Bütün arkadaşlarıma sonsuz güveniyorum. Çarşamba akşamı buradan istediğimiz alarak gideceğiz.'' 
     
     ''2. GOLDE AİLECEK HATA VAR'' 

     Terim, Danimarka maçında yenilen 2. golde herkesin hatası olduğunu kaydetti. 
     Bir gazetecinin, ''Alpay maçtan sonra 'Hata benimdi' dedi. Siz bu konuda ne diyorsunuz '' şeklindeki sorusu üzerine Fatih Terim ''Alpay diyor ki hata benim. Niye, tecrübeli olarak takımı biraz daha çıkarmalıydım. Ertesi gün gazetelerde Golde ben hatalıyım diye çıktı. Alpay golde hatalıyım demiyor ki. Herkes zannediyorki Alpay hatalı. Golde ailecek bir hata var'' şeklinde konuştu. 
     Fatih Terim, Danimarka maçını yukardan çekilmiş, topun olmadığı yerleri de gösteren bir kasetten oyunculara izlettiğini ifade ederek, ''Amacımız tüm sahayı, her mevkiide topun olmadığı yerlerde neler oluyor onları görmek. Takım dizilişinde herkes doğru yerde mi. Arkadaşlar bu kaseti hazırladırlar. Gürcistan-Ukrayna maçını da Mehmet hoca ve İdari Sorumlu Şükrü Hanedar izledi, şimdi ondan da bilgileri alacağız'' dedi. 
     Terim, takımdaki yetenekli oyuncuların çok daha fazla mücadele edip, çok daha fazla koşmalarını istediklerini söyledi. 
     Terim'in basın toplantısında sakatlıklar hakkında bilgi veren Milli Takımlar Doktoru Cengiz Dinç, sağ diz iç yan bağındaki problem nedeniyle Yıldıray'ın kadrodan çıkarıldığını hatırlatarak, ''Hakan Şükür'ün de bu sabah belinde bir problem ortaya çıktı. Tedavisine başladık. Büyük ihtimalle maça kadar sıkıntısı geçer. Onun dışında ciddi bir sağlık problemimiz yok'' dedi. 

     
</TEXT>
</DOC>
