<DOC>
<DOCNO> 390363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yazar/sazak.html </URL>
<DATE> 2005/10/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barzani, CIA, Kürtler 
</HEADLINE>
<TEXT>


ABD Başkanı George W. Bush, Washington'da 'Peşmerge' giysileriyle kabul ettiği Mesud Barzani'yi överken, işgal ettiği ülkenin tarihi gerçeklerinden habersiz, 'Barzani çok cesur bir adam, birkaç ay önce bu kıyafetleri giyse Saddam Hüseyin'in adamlarınca kaçırılacak yada öldürülecekti' diye konuştu. 
Medya Bush'un gaflarına alıştığı için Irak'lı Kürtlerin 'ihanet ve yenilgi' saydıkları 1975 Cezayir Andlaşmasından bu yana yaşadıkları kuzeydeki özerk bölgede son otuz yıldır değil, birkaç asırdır Peşmergelere özgü yerel kıyafetlere sahip oldukları üzerinde duran olmadı. 
Mesud Barzani'nin de, 'Kürdistan Bölgesel Hükümetinin Başkanı' olarak kendisini kabul eden ve 'tanıma' mesajları veren George W. Bush karşısında, ABD'nin yakın tarihteki günahlarını dışa vurmak işine gelmedi. Irak'taki Kürt hareketi, 1974 ayaklanmasında Şah'ın isteği üzerine ABD'den para ve silah desteği sağlamasına karşın, Kissinger'in oyunuyla tarihinin en ağır ihaneti ve yenilgisine uğramıştır. 
Mesud Barzani, 2001 yılında tamamladığı kitabının ikinci ciltinde DOZ Yayınları olayları hayli sert bir üslupta anlatıyor "İran Şahı Kürt halkını arkadan bıçaklarken Amerikan yönetimi Kürt halkına arkasını döndü, bu halkın çağrılarına kulaklarını tıkadı. Bu trajedide en büyük günah Henry Kissinger'in omuzlarındadır. Sebep odur. 
1972 başlarında Tahran'a giden ABD Başkanı Nixon'dan, Şah, hükümetinin kendisinin belirleyeceği şekilde Kürt ayaklanmasıyla temasa geçmesini istedi. Bu ilişkinin İran'ın gözetimi ve kontrolü altında olmasını önerdi. 
22 Haziran 1972 günü General Mansur Pur, Şah'ın bir mektubunu Barzani'ye getirdi. Mektupta Amerikan Başkanının Devrime yardım etmeye onay verdiği belirtiliyordu. 
Barzani'nin temsilcileri İran'a, oradan da Washington'a gittiler. Kissinger yurtdışında olduğu için CIA ve Ulusal Güvenlik yetkilileriyle görüştüler. ABD'li bir albay Kissinger adına şunu söyledi 'Bu ilişki İran Şahının isteği üzerine gerçekleşti. Bu yüzden gizli tutulması gerekiyor. Amerikan Hükümeti size silah ve para yardımında bulunacaktır. 16 milyon dolar ayrılmıştır.' 
Kissinger'in Kongre'den gizlediği bu yardımın arkası gelmedi, Şah'ın Irak'la anlaşması sonucu Kürtler yenildiler. 
Mesut Barzani'nin kitabında ABD'de ölen babası Mustafa Barzani'nin hastalanması ve İran'daki tedavisiyle ilgili kuşkular da yer almaktadır. 
Peşmerge kıyafetinden etkilenen Bush, CIA arşivlerine inse, soğuk savaştan kalma zengin bir gardrop bulacaktır. 



</TEXT>
</DOC>
