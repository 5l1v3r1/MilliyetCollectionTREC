<DOC>
<DOCNO> 377920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun01.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz kavgası 
</HEADLINE>
<TEXT>


Kütahya'da AKP'li belediye meclis üyelerinin bir havuzun erkeklere tahsis edilmesini istemesine, AKP'li belediye başkanı tepki gösterdi 

KÜTAHYA Milliyet 

Kütahya'da, AKP'li belediye meclis üyelerinin, halka açık havuzun erkeklere tahsis edilmesini istemesine, AKP'li Belediye Başkanı Mustafa İça tepki gösterdi. 
Ilıca bölgesinde bulunan havuz yaz başında belediyenin onayı ile Türkdönmez işletmesine kiraya verildi. İşletmeci Mehmet Türkdönmez de belediyenin çizdiği proje çerçevesinde kadın ve erkeklere aynı anda hizmet veren termal havuzu hayata geçirdi. Ancak belediye meclisinde, Sadık Ceylan, Ertan Arık ve Bilal Cicavoğlu'nun imzasıyla verilen önergede, havuzun gerekli sağlık koşullarını yerine getirmediği, kadınlarla erkeklerin birlikte girmesinin çevrede rahatsızlık yarattığı savunuldu. 
Belediye Başkanı İça ise işletmeyle yapılan sözleşmede havuzun kadın veya erkeklere yönelik bir cinsiyet ayrımcılığı yapılmadığını vurgulayarak önergeyi kabul etmedi. Belediye meclisi toplantısında önergenin tekrar gündeme gelebileceği ifade edildi. 

Hacılar rahatsız 
Çevrede oturanların havuza gelen insanlardan rahatsız olduğunu kaydeden Arık, "Eskişehir ve çevresinden havuza hayat kadınlarının getirildiği" şeklinde şik yetler geldiğini belirtti. Arık, "Havuz, vatandaşların yürüdüğü yolun kenarında bulunuyor. Geçen 'hacılar' oteldeki görüntülerden rahatsız oluyor" dedi. 
Türkdönmez de, tesisi yap-işlet-devret modeliyle işlettiğini, belediye ile 10 yıllık sözleşmesi olduğunu hatırlatarak, "İddialar gerçeği yansıtmıyor. Havuz çevresindeki evlerde oturan aileler havuzun kendilerine tahsis edilmesini istiyorlar. O nedenle bu iddiada bulunuyorlar" açıklamasını yaptı. 

Afyon'daki uygulama 

Afyon'da 5 yıldızlı oteller, harem selamlık havuz uygulaması konusunda "ara formüller" geliştirmişler. 5 yıldızlı Oruçoğlu Termal Oteli'nin biri açık diğeri kapalı ve birbirine geçişli 2 havuzu bulunuyor. Bu 2 havuzu erkek ve kadınlar karışık kullanıyor. 
Ayrıca, birini kadınların diğerini erkeklerin kullandığı daha küçük 2 havuz bulunuyor. 
5 yıldızlı İkbal Oteli'nde ise havuz erkek ve kadınlara açık. Ancak, talep olması halinde saat 22.00-23.30 arasında havuz yalnız kadınlar için açılıyor. 


</TEXT>
</DOC>
