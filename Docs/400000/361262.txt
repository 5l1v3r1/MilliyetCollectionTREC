<DOC>
<DOCNO> 361262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yasam/axyas02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçi Parkı'nı kim kurtaracak 
</HEADLINE>
<TEXT>


Ankara'nın simge yeşil alanlarından Abdi İpekçi Parkı, ilgisizlikten korkunç halde. Satıcı işgalindeki parkın havuzu da mikrop saçıyor 

ANKARA Milliyet 

Ankara'nın mitinglerle özdeşleşmiş simge parklarından Abdi İpekçi Parkı, kaderine terk edildi. Bakımsız görüntüsüyle Ankaralıları rahatsız eden park, gündüzleri seyyar satıcıların işgaline uğrarken, geceleri de yetersiz aydınlatması nedeniyle güvenli ortam sağlayamıyor. 
Parkın durumunu Milliyet'e değerlendiren Şehir Planlamacıları Odası Ankara Şube Başkanı Eser Atak, parkın özellikle 'U köprüsü' yapıldıktan sonra görsel kimliğini yitirdiğini söyledi. 

'Başkente yakışmıyor' 
Atak, belediye yetkililerinin 'Miting alanı oldu' savunmalarına da, "Buralar, bu tip etkinliklere olanak verecek şekilde düzenlenmeli. Abdi İpekçi Parkı bu haliyle başkente yakışmıyor" diye yanıt verdi. 
Parktaki heykellerin bakımsızlığına da dikkat çeken Atak, şöyle devam etti 
"Kentin 30 km dışına cazibeli parklar yapmak yerine içindeki parkları öncelikle ele alalım. Güvenpark ve Abdi ipekçi Parkı, kent merkezinde en çok kullanılan parklar. Ankara'nın yeşil alan sisteminde de çok önemli bir yer taşıyorlar. Buralar göz bebeği gibi korunmalı." 

'Çöplüğe dönüştü' 
Konuyla ilgili AA'ya açıklamada bulunan Peyzaj Mimarları Odası Genel Başkanı Ayşegül İbici Oruçkaptan da, "Ankara Büyükşehir Belediyesi, Sincan'a milyon metrekarelik rekreasyon alanı yaparken, kentin göbeğindeki Abdi İpekçi Parkı adeta çöp toplama alanına dönüşmüş" dedi. 


</TEXT>
</DOC>
