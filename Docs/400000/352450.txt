<DOC>
<DOCNO> 352450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/yasam/axyas02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin metrede el ele 
</HEADLINE>
<TEXT>


Türk Hava Kurumu'nun desteğiyle kurulan Türkiye'nin ilk kadın "Fourway" eşli çalışma paraşüt takımının hedefi, uluslararası şampiyonalara katılmak 

EYÜP KELEBEK Eskişehir DHA 

10 yıldır atlıyor 
MELTEM Funda Sakik, Burcu Özatamer, Beyza Gülsoy ve Deniz Sungur, Türkiye'nin ilk kadın "Fourway" eşli çalışma paraşüt takımı olarak Eskişehir'in İnönü ilçesindeki Türk Hava Kurumu Eğitim Merkezi'nde paraşütle atlayış yapıyorlar. Hedefleri uluslararası şampiyonalara katılmak. Yaklaşık 10 yıldır paraşütle atlayış yaptığını söyleyen Meltem Funda Sakik, deneyimli paraşütçü arkadaşlarıyla bir araya gelerek geçen yıl "Fourway" takımını kurduklarını söylüyor. 

Farklı meslekleri var 
TAKIMLARININ bağımsız olduğunu, ancak THK tarafından desteklendiğini ifade eden Sakik, 4 bin metre yükseklikten paraşütle atlayıp havada el ele tutuştuklarını anlatıyor. "Fourway" takımının elemanlarının her birinin farklı mesleği var. Sakik televizyon programcısı. Özatamer turizmci. Sungur TRT'de memur. Gülsoy film stüdyosu işletmecisi. Takımın kameramanı Deniz Tat da, ODTÜ Eğitim Fakültesi'nde öğretim görevlisi. 



</TEXT>
</DOC>
