<DOC>
<DOCNO> 391288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/siyz1.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Erdoğan'dan 130 bin kart 

ABDULLAH KARAKUŞ Ankara 

Başbakan Erdoğan, Ramazan Bayramı için 130 bin vatandaşa tebrik kartı gönderdi. Erdoğan, sorunları için AKP İletişim Merkezi'ne başvuranların yanı sıra, muhtarlar, partililer ve sivil toplum örgütü temsilcilerinin bayramını kutladı. Geçen bayramda 5 bin kart gönderen Erdoğan, bu yıl rekorunu kırdı. Kartların dağıtımını AKP Genel Merkezi gerçekleştirdi. 50 bin kartın muhtarlara gönderilmesi dikkat çekti. 

Zeki Çakan'ın çantası çalındı 

ZONGULDAK AA 

Eski Enerji ve Tabii Kaynaklar Bakanı Zeki Çakan'ın çantası otomobilinden çalındı. Yakınlarını ziyaret etmek amacıyla Zonguldak'a gelen Çakan, otomobilini tren istasyonu mevkiindeki bir marketin yakınına park ederek ayrıldı. Çakan, otomobilinin yanına geri döndüğünde, aracın sol arka camının kırık olduğunu ve el çantasının alınmış olduğunu fark etti. 

'Başarısız bakan' hakaret değil 

ANKARA ANKA 

Milli Eğitim Bakanlığı'nın MEB müdür yardımcılığı seçme sınavında öğretmenlerin değil, MEB'in başarısız olduğunu söyleyen ve sınavın şaibeli olduğunu belirten eski Türk Eğitim-Sen Başkanı Şuayip Özcan hakkında bakanlığın açtığı dava reddedildi. Davada bakanlık 3 bin YTL manevi tazminat talebinde bulunmuştu. Mahkeme de olayda şahsiyet haklarına saldırı bulunmadığına karar verdi. 

CHP Erdoğan Psikiyatra gitsin 

ANKARA Milliyet 

CHP Grup Başkan Vekili Haluk Koç, Başbakan Erdoğan'ın sinirlerinin bozuk olduğunu savunarak bayramda bir psikiyatra görünmesini önerdi. Koç, Erdoğan'ın KKTC'yi de pazarladığını övünçle söylediğini kaydederek, "Aslında köşeye sıkışmış bir Başbakan. Sinirli, saldırgan, üslubunu kontrol edemeyen bir Başbakan" diye konuştu. Koç ayrıca, Erdoğan'ın Başbakanlık için ehil olmadığını iddia ederek, "KPSS kamu personeli seçme sınavı sınavında kendini kanıtlamasını" önerdi. 

İlk raundu Koç kazandı 

TÜRKER KARAPINAR Ankara 

Kültür ve Turizm Bakanı Atilla Koç'un, geçici görevli 170 koro sanatçısının eski görev yerlerine gönderilmelerine ilişkin 5 Haziran tarihli genelgesinin iptali ve yürütmesinin durdurulması istemiyle açılan davalardan ilk kararlar çıktı. Mahkemeler, genelgeyle ilgili dava açan 39 sanatçıdan 3'yle ilgili kararlarında, yürütmenin durdurulması istemlerini reddetti. Her iki mahkeme de, genelgenin iptal istemini ileride karara bağlayacak. 

Resmi Gazete renklendi 

AA 

Siyah-beyaz basılan Resmi Gazete'nin başlığı, önceki günden itibaren kırmızı yayımlanmaya başlandı. Yetkililer, başlığı Cumhuriyet'in 82. yıldönümü nedeniyle kırmızı olarak yayımladıklarını belirttiler. Başlık bundan sonra kırmızı olacak. Resmi Gazete'nin başlığının yanında, Cumhuriyet'in 82. Yılı logosu da yer alıyor. 


</TEXT>
</DOC>
