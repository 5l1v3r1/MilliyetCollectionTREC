<DOC>
<DOCNO> 398455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo22.html </URL>
<DATE> 2005/11/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beşiktaş'ta gözler UEFA Kupası'na çevrildi 
</HEADLINE>
<TEXT>

     Turkcell Süper ligi'nde Sivasspor'u yenerek haftayı 3 puanla kapayan Beşiktaş'ta gözler, 1 Aralık Perşembe günü Zenit Saint Petersburg ile yapılacak UEFA Kupası H Grubu maçına çevrildi. 
     Siyah-beyazlılar, izin yapmadan Zenit Saint Petersburg maçı hazırlıklarına bugün başladı. Teknik direktör Jean Tigana yönetiminde BJK Nevzat Demir Tesisleri'nde gerçekleştirilen antrenmanda, Sivasspor maçında forma giyen futbolcular hafif bir koşu yaparak çalışmayı tamamladı. Diğer futbolcular ise toplu olarak ısınmanın ardından, çabukluk ve kondisyon çalışması yaptı. Küçük sahada yapılan çift kale maçla da antrenman tamamlandı. 
     Jean Tigana, çalışma sonrasında PAF takımdan A takıma aldığı oyuncularla özel olarak ilgilendi. 
     Antrenmana sakatlıkları bulunan Ahmet Dursun, Tayfur Havutçu ve Souleymane Youla katılmazken, Daniel Pancu, Gökhan Zan ve Kleberson takımdan ayrı olarak koşu yaptı. 
     Kulüp doktoru Ayhan Optur, Pancu, Youla, Tayfur, Ahmet Dursun ve Gökhan'ın Zenit Saint Petersburg maçında forma giyemeyeceklerini, Kleberson ile ilgili kararın ise hafta içinde verileceğini söyledi. 
     Beşiktaş, yarın öğleden sonra yapacağı antrenmanla Zenit Saint Petersburg maçı hazırlıklarını sürdürecek. 
     
</TEXT>
</DOC>
