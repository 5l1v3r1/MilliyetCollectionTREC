<DOC>
<DOCNO> 353784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur43.html </URL>
<DATE> 2005/06/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Metin Kaplan'ın 'reddi hakim' talebine ret 
</HEADLINE>
<TEXT>

     Almanya’dan sınırdışı edilen İslami Cemiyet ve Cemaatleri Birliği ICCB yöneticisi Metin Kaplan hakkında "anayasal düzeni silah zoruyla değiştirmeye teşebbüs etmek" suçundan cezalandırılması istemiyle açılan davanın görülmesine devam edildi. 
     İstanbul 14. Ağır Ceza Mahkemesi’ndeki duruşmaya, tutuklu sanık Metin Kaplan getirildi. 
     Mahkeme heyeti başkanı, heyet değişikliği nedeniyle sanık hakkındaki birleştirilen iddianameleri okuduktan sonra kaset çözümleri ve fotoğrafların yer aldığı bir klasörü incelemesi için Kaplan’a verdi. 
     Kaplan’ın bir süre dosyayı incelemesinden sonra heyet başkanı, yeni Ceza Muhakemesi Kanunu’na CMK göre yeniden savunma alacağını belirtti. 
     Bunun üzerine Metin Kaplan, avukatlarıyla bir süre görüşmek istedi. Heyetin izin vermesi üzerine Kaplan, avukatları Hüsnü Tuna ve İsmet Koç ile koridorda yaklaşık 15 dakika görüştü. 
     Duruşma salonuna alınan Kaplan, avukatlarıyla görüştükten sonra savunma yapmak istediğini belirterek, süre istedi. 
     Mahkeme heyeti, dava konusu iddianameler ve eklerinin sanık avukatlarına daha önceden verildiği, bunlarda herhangi bir değişiklik olmadığı, heyet değişikliği ve yeni CMK’ya göre bu işlemin gerçekleştiği ve süre talebinin davayı gereksiz yere uzatacağı düşüncesiyle istemi reddetti. 
     Heyet ayrıca, sanık avukatlarının tanık dinlenilmesi ve soruşturmanın genişletilmesi yönündeki taleplerini de davanın uzatılmasına yönelik girişimler olduğu gerekçesiyle reddetti. 
     Bunun üzerine söz alan sanık avukatı Tuna, yargılamanın aceleye getirildiğini öne sürerek, "Dosyada yer alan Anıtkabir’e saldırı planlanması iddiası nedeniyle Mahkeme Başkanı’nın tarafsız olamayacağını düşünüyoruz. Geçen celse 20 günlük süre verilmesine Mahkeme Başkanı’nın muhalif kalması, kararın hazır olduğunu göstermektedir. Adil bir karar çıkmayacağı izlenimi oluşmuştur. 
     Bu gerekçelerle reddi hakim talebinde bulunuyoruz" dedi. 
     Sanık Metin Kaplan da "Ben şu anda adil yargılanma olacağına inanmıyorum. Mahkeme Başkanı’nı reddediyorum" diye konuştu. 
     Mahkeme Heyeti, "reddi hakim" taleplerini, davayı uzatma yönünde yapıldığı gerekçesiyle kabul etmedi. 
     Mahkeme heyeti, avukatlara savunmalarını hazırlamaları için 1.5 saatlik süre vererek duruşmaya ara verdi. 
     
</TEXT>
</DOC>
