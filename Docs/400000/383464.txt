<DOC>
<DOCNO> 383464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/axspo01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve neşe geldi 3-2 
</HEADLINE>
<TEXT>


Beşiktaş, Sergen Yalçın ve Youla ile iki farkı yakaladı, Adnan, Karadeniz ekibini umutlandırdı. İkinci yarı oyuna giren Ailton takımını rahatlattı, Kaies tabelayı tamamladı 


90 dakika 

BİLAL MEŞE 

Konya'daki "EL" olayı dün de İnönü'ye taşındı Hem Beşiktaş, hem de tribünler olaya "EL" koydular 
Kartal'ın "EL DEĞMEMİŞ, TEMİZ BİR LİG İSTİYORUZ" yazılı pankartla sahaya çıkması yıllardır görmediğimiz bir girişimdi. Tribünler de "EL" olayına kayıtsız kalmadılar. Kapalı tribünde birbirinden ilginç pankartlarla Konya'daki olayı protesto ettiler. Doğrusu maçı TV'den izlerken, hakemin Anelka'nın eline görmemesine şaşırdım. 
Neyse, EL olayını bırakıp, İnönü'ye dönelim. Malmö galibiyeti ile moral bulan Beşiktaş, seyirci desteğini de arkasına alarak maça ağırlığını koydu. 
Kim ne derse desin, Sergen'in sahada olması Beşiktaş'ın en büyük avantajıdır. Kilosu varmış, yokmuş, bizi ilgilendirmiyor. Öyle anlarda ortaya çıkıyor ki, bir anda maçın seyrini değiştiriyor. Onu izlemek ayrı bir keyif. Keşke fiziksel gücünü doksan dakikaya yayıp, sahada kalsa 
İşte dakika 18... Sergen Yalçın farkı. Oyunun sıkıştığı anda ortaya çıktı, soldan kazanılan frikik atışını soluyla Kerem'in bakışları arasında çatala gönderirken, hem takımını rahatlattı, hem de rakibin direncini kırdı. 
İnönü Stadı'nda sürekli tepki alan, ancak Malmö'de gerçek kimliğini ve aradığı morali iki golle bulan Youla 35'te tribünlerle barıştı. Oyunda kaldığı süreçte neden alındığını doğrusu anlayamadık sahanın en iyisi olan Ahmed Hassan, ara pasla Youla'yı kaçırdı, Gineli futbolcu iki savunmacıya karşın ceza alanına girdi, sağıyla sert vurdu 2-0 
Konuk takım bu skora karşın oyundan hiç düşmedi, zaman zaman iyi paslar ve etkili bindirmeler yaptı. 38.dakikada sağdan kazanılan serbest atışı Muhammet ön direğe kesti, Adnan yükseldi, kafayı çaktı, topu Murat'ın kapadığı köşeden filelere gönderdi 2-1 
Bir gerçek var ki, o da Beşiktaş'ın İnönü'de müthiş bir baskı altında olduğudur. Tribünlerin GOL baskısı iyi de, futbolcular üzerinde panik ve strese neden oluyor. Samsunspor'un çok adamla etkili bindirmelerinden sonuç alamaması bir anlamda Kartal'ın avantajı olarak ön plana çıktı. Çalımbay, yorgunluğu da göz önünde bulundurarak, kozlarını ikinci yarıda sahaya sürdü. 
Nitekim 81'de Tümer soldan hareketlenen Ailton'u kaçırdı, Brezilyalı futbolcu ceza alanına girdi, soluyla sert vurdu, top önce kalecinin ellerine, ardından da üst direğe çarparak kornere gitti. 
85.dakikada Ailton bu kez affetmedi. Tümer'in pasıyla soldan ceza alanına giren Ailton, savunmayı geçti, çaprazdan sol ayağının dışıyla Kerem'in yanından topu filelere gönderdi 3-1 
Dakika 90... Kaies soldan yaklaşık 25 metreden frikiğe nefis vurdu, Murat'ın hatasıyla top ağlarla kucaklaştı. Ancak bu golle Kartal zorluk derecesi yüksek maçtan üç ALTIN puanla çıkmasını bildi, uzun süredir kaybettiği ÖZGÜVEN duygusunu kazandı. 

Çalımbay kısa kesti 

SÜLEYMAN HATISARU 

Günlerdir istifa edip etmeyeceği tartışılan Beşiktaş Teknik Direktörü Rıza Çalımbay, dünkü Samsunspor galibiyetiyle rahatladı. "Samsunspor'u yendik. İnşallah kötü gidişe artık son vermişizdir" diye konuşan Siyah - Beyazlı teknik adam, şöyle devam etti 
"Malmö maçından 2 gün sonra Samsunspor karşısına çıktık. Burada da iyi mücadele ettik. Bizim için bugün galibiyet önemliydi. Lige verilen arayı çok iyi değerlendireceğiz. Yaptığımız maçlarda basit goller yedik. Verilen arada bunları telafi etmeye çalışacağız." 
Basın toplantısını kısa tutan Çalımbay, medyanın soru yöneltmesine fırsat vermeden odadan ayrıldı. 
Samsunspor Teknik Direktörü Erdoğan Arıca ise "Göbekte yapılan kişisel hatalar sonucu yenildik. Üzgünüz. Ancak oyuncularımın performansından memnunum. Ligde alt sıralarda bulunuyoruz, üst sıralara çıkmak için mücadele ediyoruz. Bundan sonraki maçlarımıza bakacağız" dedi. 

Sandıkta kaldı 

Sinan Engin'in menajerliği için oylama yapıldı, yönetimden 2. Başkan Murat Aksu, takımdan ise sadece iki oyuncu, gelmesi için oy kullandı 

ORHAN YILDIRIM 

Beşiktaş'ta yaşanan kötü gidiş sonrasında yeniden menajerliğe getirilmesi düşünülen Sinan Engin'in dönüşü rafa kaldırıldı. 
Engin'in menajerlik görevine getirilebilmesi için, Bursaspor Başkanı Levent Kızıl ile başkana yakınlığıyla bilinen Celal Kolat'ın devreye girmesi de sonuç vermedi. Sinan Engin'in menajer olmasını isteyen, ancak tepki almaktan çekinen Başkan Demirören, bu konuda son olarak, yönetimin ve futbolcuların oylarına başvurdu. İdarecilerden sadece 2. Başkan Murat Aksu'nun Sinan Engin lehine oy kullandığı öğrenilirken, oyuncular da kendisine itibar etmedi. Takım içinden yalnız iki oyuncunun Engin'in yeniden göreve gelmesini istediği ifade edildi. 
Bunun üzerine yönetim, Tayfur Havutçu'ya futbolu bırakıp, sadece menajerlik yapması önerisinde bulundu. Hafta içinde yeniden görüşecek olan Siyah - Beyazlı futbolcunun, profesyonel anlamda bir sistemle göreve geleceği belirtildi. 

MAÇIN YILDIZI 
Ahmed Hassan 
Doğrusu Çalımbay, oyunda kaldığı süre sahanın en iyisi olan Ahmed Hassan'ı neden kenara çekti anlayamadık. Orta sahada oynamasına karşın savunmaya da yardım etti, adam eksiltti, oyunu rakip alana yıktı. Youla'ya da nefis bir asist yaptı. O da oyundan alınışına şaşırdı, ama birileri gibi tepki göstermedi 

MAÇIN HAKEMİ 
İşi zorlaştırdı 
Aslında maçı zora sokan, iki takım oyuncuları değil, Cüneyt Çakır'dı. Karşılaşma süresince öne çıkan en büyük hatalarından birisi, pozisyonları iyi süzememesiydi. Gerçek faulle, sahtesini bir türlü ayırt edemedi. Diğer yanlışı ise yardımcılarının kaldırdığı bayrağa geç yanıt vermesiydi 

MAÇTAN NOTLAR 
El Aziz 
Anelka'nIn Konyaspor karşısında bulduğu Beşiktaş taraftarının tepkisine neden oldu. Tribünler, Fenerbahçe ve Futbol Federasyonu aleyhine tezahüratta bulundu. Tribünlere, "Futbola kalkan eller kırılsın", "Futbolda voleybol ve hentbol kuralları geçerli mi ", "Basın sakın yazma, el Aziz kızar" gibi pankartlar da asıldı. 

Kuraya bağlı 
KARTAL, UEFA Kupası'ndaki kuraya göre hazırlık maçı için Romanya'ya gidecek. Yarın yapılacak kura çekiminde grubunda Rapid Bükreş yer almazsa, Siyah -Beyazlılar perşembe günü Romanya'ya gidecek, cuma maçı oynayıp geri dönecek. 

Ali cezalı 
ALİ Güneş, Samsunspor karşısında gördüğü sarı kartla cezalı duruma düştü. Daha önce oynadığı Erciyesspor, Diyarbakırspor ve Rizespor karşılaşmalarında da sarı kartı bulunan Beşiktaşlı futbolcu, milli maçlar sonrasında yapılacak Kayserispor müsabakasında forma giyemeyecek. 

Mecburen 
ANKARASPOR maçı dönüşünde gıda zehirlenmesi yaşayan ve ishalden dolayı 5.5 kilo veren kaleci Cordoba dün dinlendirildi. Kolombiyalı file bekçisinin güçsüz kalması nedeniyle Samsunspor karşısında kaleye Murat geçti. 

Barıştılar 
İLK Malmö maçı ve Fenerbahçe derbisinde taraftarın yuhaladığı Youla, dün sevgi gösterileriyle karşılandı. Son Avrupa mücadelesinde Malmö'yü yıkan isim olan Gineli oyuncu da bunlara karşılık verdi. 

Şemsiye krizi 
YAĞIŞ nedeniyle şemsiyeleriyle birlikte tribüne gelen taraftarlar, ummadıkları bir sürprizle karşı karşıya kaldı. Talimat gereği şemsiyelerin stada alınmamasından dolayı taraftar ile güvenlik güçleri arasında tartışma çıktı. 

PAF'ın zaferi 
SAMSUNSPOR'UN gençlerini Eyüp Stadı'nda ağırlayan Beşiktaş PAF Takımı, karşılaşmayı 3-0 kazandı. Siyah - Beyazlılar'ı galibiyete götüren goller Kenan 2 ve Gökhan'ın ayağından geldi. 


</TEXT>
</DOC>
