<DOC>
<DOCNO> 354550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas19.html </URL>
<DATE> 2005/06/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kuma korkusu, vücut bakımına ilgiyi patlattı... 
</HEADLINE>
<TEXT>

     Van'da ilk kez bir cilt doktoru tarafından kullanılan LPG Vücut Şekillendirme ve Bakım Cihazıyla incelme yöntemine kadınların büyük ilgi gösterdiği bildirildi. 
     Cildiye Uzmanı Dr. Eda Kıroğlu, ABD Gıda ve İlaç Dairesi'nden FDA onaylı bir cihaz olan LPG Vücut Şekillendirme ve Bakım Cihazı'nın, vücut incelmesinde ve bakımında oldukça etkili olduğunu söyledi. 
     Bu cihazın zayıflatıcı etkisi bulunmadığına, sadece vücudun incelmesine ve toparlanmasına yardımcı olduğuna işaret eden Kıroğlu, hastaların 15-20 seanslık kür tedavisinden sonra 2 beden inceldiğini kaydetti. 
     Bu sonucun alınmaması halinde hastalara, tedavi için ödedikleri miktarın iade edildiğini anlatan Kıroğlu, gerekli incelmenin sağlanmasının ardından 3 aylık koruma programı uygulandığını da belirtti. 
     Eda Kıroğlu, cihazın bütün vücuda uygulandığını ifade ederek, direk derinin altına nüfuz eden bu cihazın derinin altında biriken yağ tabakalarını dağıttığını, kan dolaşımını arttırdığını, dolayısıyla vücutta incelme sağlayarak toparlayıcı etki gösterdiğini vurguladı. 
     
     ''FAZLA DOĞUM VE KUMA KORKUSU İLGİYİ ARTIRDI'' 
     Kıroğlu, bölgenin sosyal yapısından dolayı ''Kuma'' olayının sıkça yaşandığını ifade ederek, bu durumla karşılaşma korkusu yaşayan bir çok kadının, bu yönteme başvurduğunu söyledi. 
     LPG cihazıyla vücutlarının şekillenmesini isteyen kadınların büyük çoğunluğunun, eşinin ikinci kadınla birlikte olma endişesi taşıdığını dile getiren Kıroğlu, ''LPG cihazı ile vücudun şekillendiğini duyan ve buraya gelen bir çok kadınla yaptığımız görüşmede hepsinin aynı korkuyu yaşadığını gördük. Bir çok kadın kuma endişesiyle buraya gelmekte ve tedavi olmakta. Çoğu zamanda bazı kadınlar, kızlarını ya da gelinlerini buraya getirerek, bu uygulamadan yararlanmasını istemektedir'' diye konuştu. 
     Bölgenin sosyo kültürel durumundan dolayı kadınların çok sayıda doğum yaptığına da değinen Kıroğlu, bunun sonucu olarak da kadınların vücutlarının büyük ölçüde deformasyona uğradığını vurguladı. 
     Bölgedeki kadınların büyük çoğunluğunun bu sorunla karşı karşıya kaldığına dikkat çeken Kıroğlu, ''Dolayısıyla bölgedeki kadınların büyük çoğunluğu, vücutlarındaki deformasyonun ve sarkmanın ortadan kalkması için bu cihazla tedavi olma yöntemine büyük ilgi göstermekte. Vücutlarını şekillendirmek için daha önce büyükşehirlere giden bölge kadını, sunduğumuz bu hizmetten büyük memnuniyet duymakta ve büyük ilgi göstermekte'' dedi. 
     
</TEXT>
</DOC>
