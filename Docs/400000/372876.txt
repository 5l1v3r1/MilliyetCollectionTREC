<DOC>
<DOCNO> 372876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur25.html </URL>
<DATE> 2005/08/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Meram Belediyesi Bakkal ruhsatıyla içki satanları uyardık 
</HEADLINE>
<TEXT>

     Konya'nın merkez Meram Belediye Başkanı Refik Tuzcuoğlu, kendilerinin sadece, bakkal ruhsatıyla tekel ürünü satan işletmecileri uyardıklarını, şu ana kadar fiili bir kapatmanın gerçekleşmediğini bildirdi. 
     Tuzcuoğlu, Meram'da bakkallara içki yasağıyla ilgili ortaya atılan iddiaların gerçeği yansıtmadığını, bazı olayların bilinçli şekilde saptırıldığını belirtti. 
     Meram'da belediyenin zabıta ve hukukçularıyla birlikte tekel ürünleri üzerinde 6 aydır envanter çalışması yaptığını dile getiren Tuzcuoğlu, şunları söyledi 
     ''İlçede birçok yerde bakkal ruhsatıyla alkollü içki satılıyor. Bakkal denilince akla gelenlerin dışında sadece tekel ürünü satan yerler bile var. Biz sadece, bakkal ruhsatıyla tekel ürünü satan işletmecileri uyardık. Tekel ürünü sattıklarını ruhsatlarına işletmesini istedik. 10 Ağustos 2005 tarih ve 9207 Sayılı İşyeri Açma ve Çalışma Ruhsatlarına İlişkin Yönetmeliğe göre zabıta ve Hukuk Müdürlüğü'nün yorumu, tekel ürünleri, tali yani ikinci faaliyet konusu olarak geçiyor şeklinde.'' Bir bakkal dükkanında tekel ürünlerinin tali ürünler kapsamında değerlendirildiğini ve bunların ruhsata işletilmesi gerektiğini ifade eden Tuzcuoğlu, ''Şu ana kadar fiili olarak kapatma gerçekleşmedi. Bakkal ruhsatı var, ama tekel bayi gibi iş yapıyorlar. Bizim gönderdiğimiz uyarıları dikkate alanlar ve gerekli işlemleri yaptıranlar, yine satışlarına devam edecekler. Uyarılarımızı dikkate almayan yerlerde ise kapatmaya kadar gideceğiz'' dedi. 
     Tuzcuoğlu, bazı yerlerin ısrarla tekel ürünleri sattığını ruhsatına işletmekten kaçtığını belirterek, ''Kendileri için bu işlemin fazla bir külfeti yok. İşletseler, problem ortadan kalkacak ve işlerine devam edecekler. Kolay şekilde çözmek gerekirken, olayı farklı şekilde yansıtarak çıkış yolu aramaya çalışıyorlar. Ruhsatlı alkollü içki satan yerlere yönelik bir uygulamada bulunmadık'' diye konuştu. 
     
</TEXT>
</DOC>
