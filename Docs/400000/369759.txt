<DOC>
<DOCNO> 369759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo11.html </URL>
<DATE> 2005/08/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fenerbahçe, Çaykur Rizespor maçı hazırlıklarına başladı... 
</HEADLINE>
<TEXT>

     Turkcell Süper Ligi'nde dün Diyarbakırspor ile berabere kalan Fenerbahçe, izin yapmadan Çaykur Rizespor ile oynayacağı lig maçının hazırlıklarına başladı. 
     Samandıra Tesisleri'nde yaklaşık 2 saat süren antrenmanda, Diyarbakırspor maçında forma giyen oyuncular rejenerasyon çalışması yaparken, diğer oyuncular ise antrenör Roland Koch yönetiminde pas organizasyonu, top tekniği ve dar alanda çift kale maç yaparak antrenmanı tamamladılar. 
     Rüştü, üst sahada kaleci antrenörü Murat Öztürk ile ayrı çalışırken milli maç için İngiltere'ye giden Appiah ve tesislerde masaj yaptıran Aurelio, Tuncay, Anelka, Almanya'da tedavisi devam eden Servet ile üniversite milli takımı için İzmir'de olan Can Arat idmana katılmadı. 
     Yarını dinlenerek geçirecek olan sarı-lacivertliler, 16 Ağustos Salı akşamı yapacağı antrenmanla Çaykur Rizespor maçı hazırlıklarını sürdürecek. 
     
</TEXT>
</DOC>
