<DOC>
<DOCNO> 390371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun04.html </URL>
<DATE> 2005/10/28/ </DATE>
<TIME> 03.55 </TIME>
<AUTHOR>  </AUTHOR>
<HEADLINE>
Annan, soruşturmada adı geçen firmalara yaptırım uygulanmasını istedi 
</HEADLINE>
<TEXT>

     BM Genel Sekreteri Kofi Annan, üye ülkelerden, ''Gıda karşılığı petrol'' programından yararlanmak için ''Rüşvet veren şirketlere yaptırım uygulamalarını'' istedi. 
     BM yardım programına gölge düşüren skandalı soruşturan bağımsız komisyonun bu gece açıklanan son raporunu değerlendiren Genel Sekreter Annan, sözcüsü aracılığıyla yaptığı açıklamada, birçok BM üyesi ülkede çok sayıda şirketin bu yolsuzluklara bulaştığına işaret etti. Annan, ''Ulusal yetkililerin bu tür uygulamaların tekerrür etmesini önlemek için gereken önlemleri alacaklarını ve yolsuzluğa bulaşan şirketlere yaptırım uygulayacaklarını umduğunu'' belirtti. 
     Soruşturma Komisyonu Başkanı Paul Volcker'ın bu gece kamuoyuna açıkladığı yüzlerce sayfalık rapor ve ekten oluşan dokümanlarda, çok sayıda Türk firmasının da adı geçiyor. Raporda, şirketler 1996-2003 yılları arasında Irak'a uygulanan insani yardım programı sırasında Saddam Hüseyin rejimine 1,8 milyar dolar rüşvet ödemekle suçlanıyor. 
     
</TEXT>
</DOC>
