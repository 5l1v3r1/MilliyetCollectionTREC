<DOC>
<DOCNO> 395214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur04.html </URL>
<DATE> 2005/11/15/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Şarkıcı Yaşar İpek'e manken Asuman Krause'yi tehdit davası 
</HEADLINE>
<TEXT>

     Şarkıcı Yaşar İpek hakkında manken Asuman Krause'yi tehdit ettiği, hakarette bulunduğu ve malına zarar verdiği iddiasıyla dava açıldı. 
     İstanbul Cumhuriyet Başsavcılığı'nca hazırlanan iddianamede, Yaşar İpek'in bir süre arkadaşlık ettiği Asuman Krause'ye cep telefonuna çektiği mesajlarla hakaret ettiği ve tehditte bulunduğu belirtildi. 
     Yaşar İpek'in Krause'nin 34 YM 040 plakalı aracının sağ ön lastiğini kestiği belirtilen iddianamede, İpek'in ''hakaret'', ''tehdit'' ve ''mala zarar verme'' suçlarına ilişkin eski ve yeni TCK'daki maddelerinin lehine olanları uygulanarak cezalandırılması istendi. 
     Aynı suçlara ilişkin yeni TCK'da 1 ile 7 yıl arasında, eski TCK'da da 1 ile 4 yıl arasında hapis cezası öngörülüyor. 
     İpek'in yargılanmasına önümüzdeki günlerde İstanbul Sulh Ceza Mahkemesi'nde başlanacak. 
     
</TEXT>
</DOC>
