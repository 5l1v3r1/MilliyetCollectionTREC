<DOC>
<DOCNO> 388436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/siyaset/axsiy01.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den AKP'ye 6'ıncı fire 
</HEADLINE>
<TEXT>


Parti yöneticilerini "ulusal ırkçılıkla" suçlayan CHP Ağrı Milletvekili Naci Aslan istifa etti. Aslan'ın damadı Turan Tüysüz de CHP'den ayrılarak ANAP'a katılmıştı 

ANKARA Milliyet 


Ağrı Milletvekili Naci Aslan, "Kürt sorunu" nedeniyle ters düştüğü parti yöneticilerini "ulusal ırkçılıkla" suçlayarak CHP'den istifa etti. Başbakan Recep Tayyip Erdoğan'ı öven milletvekilinin AKP'ye katılması bekleniyor. Transferin, AKP'nin Keçiören Estergon Kalesi'ndeki iftarında kararlaştırıldığı belirtildi. Aslan'ın CHP'den daha önce ayrılan damadı Şanlıurfa Milletvekili Turan Tüysüz ise ANAP'a katılmıştı. 
TBMM'de dün istifasını açıklayan Aslan, CHP'nin AKP yolundaki 6. firesi oldu. Parti yönetiminin, AB sürecindeki ilerlemeye karşı çıktığını, başarıyı küçümsediğini, kazanımları yok saydığını savunan Aslan, kitlelerden kopuk dar kadrocu anlayışla CHP'nin muhalefet partisi olarak bile varlığını koruyamayacağını iddia etti. CHP'nin Kürtler ve Alevilere yönelik demokratik projeler geliştiremediğini, özgürleşmeyi desteklemediğini söyleyen Aslan, şöyle konuştu 
"CHP üst kadrolarının AB ile ilgili söylemleri ırkçı, ulusalcı bir çizgiye girdi. Ulusalcılığı benimsiyorum, ama ulusal ırkçılık insanlık suçudur. Ben Kürt'üm, ama Türkiye'nin Kürt'üyüm. Türkiye'nin Misak - ı Milli sınırlarına kanıyla bağlı bir insanım." 


</TEXT>
</DOC>
