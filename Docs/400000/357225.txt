<DOC>
<DOCNO> 357225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/spo06.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsteyin, gelelim' 
</HEADLINE>
<TEXT>


Brezilya'nın çalıştırıcısı Parreira, Türkiye'nin teklif getirmesi halinde kasım ayında Ay - Yıldızlı ekibimizle özel maç yapabileceklerini söyledi 

MEHMET DEMİRCAN - KAAN BORA 


Brezilya Milli Takımı Teknik Direktörü Carlos Alberto Parreira, Milliyet'in sorularını yanıtladı, çarpıcı açıklamalar yaptı. 
Tecrübeli çalıştırıcı, Türk Futbol Federasyonu'nun istekte bulunması halinde kasım ayında özel maç yapmak için İstanbul'a gelebileceklerini belirtti, "Ben Türk insanını, Fenerbahçe'yi çok seviyorum. Kasım ayında FIFA'nın bir milli maç tarihi var. O tarihte henüz rakibimiz yok. Hemen başvurun seve seve kabul ederiz" ifadelerini kullandı. 
Fatih Terim'in uluslararası tecrübeye sahip bir teknik adam olduğunu kaydeden Parreira, "Onun bu işi başaracağına eminim. Zaten Türkiye, Dünya Kupası'na katılmazsa inanın büyük bir hayal kırıklığı yaşarım" dedi. 
Fenerbahçe'nin yaptığı transferlerde kendisine hiç danışmadığını söyleyen Brezilyalı teknik adam, "Ancak yabancı oyuncuları çok kaliteli. Marco, Alex, Nobre, Luciano'yla görüşüyorum. Bence iyi işler yapıyorlar. Anelka gibi bir yıldız da var. Bu sezon Şampiyonlar Ligi'nde başarılı olabilirler" diye konuştu. 
Sarı - Lacivertli taraftarları çok özlediğini kaydeden Parreira, "Hemen bir örnek vereyim, şu anda Almanya'dayım. Final oynadık, kupayı kazandık. Rahat bir şekilde Frankfurt'ta çıkıp alışveriş yapayım dedim. Ama inanmayacaksınız alış veriş sırasında 10 - 15 Türk futbolsever yanıma gelip Fenerli olduklarını söylediler ve imza istediler. İşte bu yüzden onları unutamıyorum" yorumunu yaptı. 


</TEXT>
</DOC>
