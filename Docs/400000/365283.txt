<DOC>
<DOCNO> 365283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/yas04.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Elyazması altın yaldızlı Kuran çalındı 
</HEADLINE>
<TEXT>



Malatya'nın Darende ilçesinde, Sadrazam Mehmet Paşa Halk Kütüphanesi'nde bulunan elyazması altın yaldızlı Kuran'la 2 adet elyazması eser çalındı. 
Kütüphaneler ve Yayımlar Genel Müdür Vekili Mustafa Paşalıoğlu, geçen hafta, kütüphaneye giren kişi ya da kişilerin sandık içerisinde korunan Arapça nesih yazı türü ile kaleme alınan 17 yaprak, 34 sayfa ve her sayfasında 7 satır bulunan set halindeki 30 cüzlük Kuran'ı çaldığının belirlendiğini söyledi. 

Bakanlık el koydu 
Paşalıoğlu, elyazması Buhari Şerhi ile Ayni'nin kaleme aldığı 2 ciltlik tarih kitabının kapaklarını söküp atan kişilerin, bu eserlerin içlerini de çaldığını kaydetti. Paşalıoğlu, soruşturma kapsamında Kültür Bakanlığı'ndan 4 kişilik bir heyetin kütüphanede kapsamlı bir inceleme ve sayım yapacağını ifade etti. 



</TEXT>
</DOC>
