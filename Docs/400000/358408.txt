<DOC>
<DOCNO> 358408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo20.html </URL>
<DATE> 2005/07/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mondragon İtalya yolcusu... 
</HEADLINE>
<TEXT>

     Lütfullah Göktaş bildiriyor 

İtalyan spor gazetelerindeki haberlere göre Galatasaray'ın kalecisi Faryd Ali Mondragon, sarı-kırmızılı kulüple yollarını ayırma konusunda kararlı. 
     Corriere dello Sport gazetesi, bugünkü sayısında Mondragon'un İtalya Birinci Futbol Ligi Serie A takımlarından Palermo ile kesin olarak anlaşma sağladığını yazdı. 
     ''Palermo, işte Mondragon'' biçimindeki sekiz sütunluk başlıkla sunulan haberin alt başlığında ise şu ifadelere yer verildi ''Bu iş tamam. Galatasaray'ın Kolombiyalı kalecisi pembe-siyahlı Palermo'nun kalesini koruyacak.'' 34 yaşındaki Kolombiyalı kalecinin kariyerini İtalya'da sürdürme kararı aldığını belirten Corriere dello Sport, Mondragon'un Galatasaray'da kalmak istememesinin gerekçesini ise şu sözlerle özetledi 
     ''Kolombiyalı kalecinin Galatasaray ile sözleşmesinin dolmasına daha 1 yıl var. Ama kendisi ile Türk kulüp arasında anlaşıldığı kadarıyla ödenmemiş maaşlardan kaynaklanan sorunlar söz konusu. Mondragon, artık Galatasaray sayfasını kapattığı düşüncesinde. Oradan kurtulup yeni bir sayfa açmak için de elinden geleni yapıyor.'' Haberde, Mondragon'un İtalyan menajeri Oscar Damiani'nin de Palermo ile anlaşma sağlandığını doğruladığı bildirildi. 
     Mondragon'un İngiltere'den de teklif almasına karşın neden İtalya'yı seçtiği konusunda ise, ''Mondragon' ile ilgilenen ilk takım Palermo oldu. Ancak İngiltere'den de bir teklif var. Ancak Mondragon tercihini kimden yana kullanacağını belirtmiş durumda. İtalyan menajeri Oscar Damiani, bu konuda Palermo kentindeki heyecanı ve Zampari'nin projelerini kendisine ayrıntısıyla aktarmış durumda'' yorumunda bulunuldu. 
     Palermo'nun Mondragon ile ilgilendiğinin uzun süreden beri bilinmesine karşın, transferin halen resmileştirilememiş olmasının ise teknik sorunlardan kaynaklandığı ifade edildi. Mondragon'un Galatasaray ile hala 1 yıllık sözleşmesi bulunduğuna işaret edilen haberde, Palermo'daki yabancı oyuncu sayısının fazlalığının da bu konuda bir engel olduğu kaydedildi. 
     Palermo'nun kadrosundaki yabancı oyunculardan Matteo Guardalben'yi bir başka takıma satar satmaz, Mondragon'u resmen renklerine bağlamak için harekete geçeceği ileri sürüldü. 
     
</TEXT>
</DOC>
