<DOC>
<DOCNO> 391879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/spo03.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
A.Ş. tamam da... 
</HEADLINE>
<TEXT>


Canaydın yönetimi, uzun süre rafta unuttuğu projeye dört elle sarıldı. Ancak 60 milyon Doları bulan borcun kapanmaması halinde, kurtuluş reçetesi olarak görünen Futbol A.Ş tehlikeye girecek 


Galatasaray Futbol A.Ş., MİLLİYET'te dün yer alan haberde olduğu gibi, sancı çeken camia için tam bir kurtuluş reçetesi... Şu anda bile yürürlükte olan, ancak henüz işlerlik kazanmayan projenin hedefi belli Futbol mali yapı açısından kendisini yönetecek, kulübün herhangi bir masrafı A.Ş.'den karşılanmayacak. Yani futboldan kazanılan, futbolun emrine girecek. 
Faruk Süren zamanında gündeme alınan, işadamı Ünal Aysal'ın sahiplenerek daha da geliştirdiği ve hazırladığı raporu en ince detaylarına kadar Galatasaray Yönetim Kurulu'na sunduğu projeye, Başkan Özhan Canaydın ve arkadaşları sıcak bakmıyordu. Zira hayata geçmesi halinde Yönetim Kurulu, fonksiyonunu büyük ölçüde yitirecek, futbolun yönetimi A.Ş.'nin profesyonellerine devredilecekti. Ayrıca A.Ş. bütçesinde hisse çoğunluğunu elinde bulunduran grubun her türlü veto hakkı saklı kalacaktı. Yani kritik birçok konu için, kulüp yönetimi ve kongre gibi başvuru noktalarına gerek kalmayacak, A.Ş.'nin yönetimi karar verebilecekti. Her ne kadar, kulüpten en az 2 veya 3 üye A.Ş. yönetimine girse de, çoğunluk sermaye sahibinde olacağından, yetkisizlik baş ağrıtacaktı. Kısacası projenin bugüne kadar işlememesinin nedeni bu tartışmalardı. 

Şirketler yanaşmaz 
Ancak Başkan Özhan Canaydın, kriz ortamına çare bulmakta çıkmaza girince, proje yeniden ısıtıldı. Futboldaki kötü gidiş, raflarda tozlanmaya yüz tutmuş A.Ş. dosyasının işleme konulmasının en büyük nedenlerinden biri olarak gösteriliyor. Sonuçta Ünal Aysal veya bir başka şirket sermaye koyarak, Futbol A.Ş.'ye talip olacak. Ancak projenin raftan indirilmesi, sorunları çözmüyor. Örneğin, Galatasaray'ın 60 milyon dolarlık banka borcu nedeniyle, kulübün tüm gelirlerine el koyuldu. Ayrıca Futbol A.Ş.'ye bağlı olan, Sportif A.Ş. ve Stat A.Ş.'nin gelirleri de bloke edildi. Bu yüzden bu şirketlerin sahibi Futbol A.Ş.'nin gelirleri uzun süreli kapalı olacak. Futbol A.Ş.'ye sermaye koyacak şirketin, söz gelimi 50 milyon dolar para aktarımı yapması halinde, kazancı olmayacak. Zira futbolun yeniden yapılanması için gerekli olan yeni transferler ile masraflara gidecek bu paranın geri dönüşümü gerçekleşmeyecek. Üstelik temliklerin kalkmaması halinde Futbol A.Ş.'yi alacak şirket, sürekli sermaye aktarımına gitmek zorunda kalacak. 
Galatasaray'ın içinde bulunduğu durum nedeniyle hiçbir sermaye grubunun, A.Ş. yatırımına yanaşmayacağı gerçeği, Başkan Canaydın'ı bir an önce borç sorunlarını çözmekle karşı karşıya bırakacak. Böylece Canaydın'ın, güçlü bir teminat gösterme veya Riva arazisini yatırıma açmaktan başka çaresi kalmayacak. Özhan Canaydın'ın, Riva için kongreye gitmesinin altında Futbol A.Ş.'nin yatmasına rağmen, camianın ileri gelenleri bu projenin seçimlerden sonra yeni yönetimle hayata geçirilmesi konusundaki ısrarlarını sürdürüyor. Başkan ise kulübün kurtuluşu için "olmazsa olmaz" gibi görünen A.Ş. dosyasını, başkan adayı olacağı için seçimden önce bitirmek istiyor. 

Hasan'dan yeni moda 

Bir ayağına kırmızı, bir ayağına siyah renkli krampon giyerek dün sabahki antrenmana çıkan Hasan Şaş herkesi şaşırttı 

ERHAN TELLİ 


Hasan Şaş, davranışlarıyla şaşkınlık yaratmaya devam ediyor. Hafta başında yapılan idmanda agresif tavırlarıyla büyük tepki toplayan sarı - kırmızılı futbolcu dünkü antrenmanda yeni bir moda başlattı Sağ ayağına kırmızı renk ağırlıklı, sol ayağına ise siyah renkli, aynı markaya ait iki farklı krampon giyen tecrübeli futbolcu, dikkatleri üzerinde topladı. Hasan'ın ilginç tarzı takım arkadaşlarının da ilgisini çekti. 
Teknik Direktör Eric Gerets yönetiminde yapılan idman taktik ağırlıklı geçerken, sakatlıkları süren Cihan ve Ergün'ün yanı sıra Saidou da çalışmaya katılmadı. Cihan'ın, Diyarbakır'a karşı forma giyemeyeceği açıklandı. Ergün'ün durumu ise bugün belli olacak. 

İlyas öfkesi 

Galatasaray'ın yarın Ali Sami Yen Stadı'nda konuk edeceği Diyarbakırspor'da İlyas'ın cezasında indirime gitmeyen Tahkim Kurulu'na büyük öfke var. Basın sözcüsü Aziz Gölcük, Sivasspor maçında hakeme itirazdan dolayı 3 maç ceza alan İlyas için Tahkim'e yaptıkları itirazın kabul edilmediğini söyledi. Diyarbakır'a karşı yanlı kararların verildiğini öne süren Gölcük, "Galatasaray, Ankaraspor ve Konyaspor gibi takımların yaptıkları itirazlar yerinde bulunuyor, futbolcuların cezasında indirime gidiliyor. Bizim itirazımız ise geri çevriliyor. Bu çifte standarttır. Bu yüzden başarısız sonuçlar alıyoruz. Ligin başından bu yana hakem hatalarından dolayı çok puan kaybettik" ifadelerini kullandı. 

Ümit Karan sevinci 

Sakatlığı yüzünden Türkiye Kupası'ndaki Mersin İdman Yurdu ve ligdeki Gençlerbirliği maçlarında görev yapamayan Ümit Karan dün takımla birlikte çalışmalara başladı. Belindeki ağrıları geçen yıldız golcünün, kondisyon eksikliği yüzünden idmanda oldukça zorlandığı gözlendi. Teknik Direktör Eric Gerets, çift kale maçta Hakan Şükür ile Necati Ateş'i as takımda oynatırken, Ümit Karan'ı yedek ekibe yolladı. Belçikalı hocanın, yarınki Diyarbakırspor maçında Ümit'i yedek soyundurması bekleniyor. Gerets, sarı kart cezalısı olan Saidou'nun yerine ise orta sahada Volkan'ı denedi. 


</TEXT>
</DOC>
