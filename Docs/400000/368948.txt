<DOC>
<DOCNO> 368948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko44.html </URL>
<DATE> 2005/08/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bakan Koç Vergilerden ben de şikayetçiyim, Unakıtan'ın işi zor 
</HEADLINE>
<TEXT>

     Kültür ve Turizm Bakanı Atilla Koç, vergi meselesinde Türkiye Cumhuriyeti vatandaşı olarak kendisinin de şikayetçi olduğunu belirterek, ''Ama Unakıtan'a iltifat etmek için söylemiyorum O'nun işi de zor'' dedi. 
     Atilla Koç, İstanbul Ticaret Odası İTO Meclis Toplantısı öncesinde Oda'nın Yönetim Kurulu ve meslek komiteleri üyeleriyle biraraya geldi. 
     Bakan Koç, kitap, matbaa ve karton kutuya ilişkin meslek komitesi yetkililerinin, kitaplara bandrol uygulamasına muafiyet getirilmesine ilişkin daha önce verdiği sözü anımsatarak, yeni sezon kitaplarının basımına başlandığı ve uygulamanın bir an önce gerçekleştirilmesini istemeleri üzerine, kitaplarda 6 forma ve 96 sayfaya kadar bandrol uygulaması muafiyetine söz verdiğini söyledi. Koç, komite yetkililerinin 15 gün içinde tekrar kendisini aramalarını istedi. 
     Lokanta sektöründen bir temsilcinin de, Paris'te 30 avrodan satılan bir şampanyanın, Türkiye'de bakkalda 110 avrodan satıldığını belirterek, ÖTV oranının yüksekliğinden yakınması üzerine Koç, şöyle konuştu 
     ''Vergiler meselesinde Türkiye Cumhuriyeti vatandaşı olarak ben de şikayetçiyim. Şu hususu da hiç unutmayalım Türkiye'de kaç milyon seçmen var 42 milyon. Kaç vergi mükellefi var Bordrolular dahil 6 milyon. Böyle bir yapılanmada dolaylı vergilerden başka, Maliye Bakanı çok zeki Kemal Unakıtan da olsan, daha başka bir şey yapmak biraz zor. Unakıtan'a iltifat etmek için söylemiyorum ama O'nun işi de zor.'' ÖTV konusunda bir şey yapmanın şu anda zor gibi gözüktüğünü dile getiren Koç, ''İtirazınıza devam edebilirsiniz. Bence hiçbir mahsuru yok. Ama Kemal'in dinleyeceğini hiç sanmıyorum'' dedi. 
     
     ''KARAYOLLARI SEKTÖRÜ KRİZE GİRECEKTİR'' 
     Atilla Koç, şehirlerarası ulaşım sektörü temsilcilerini dinledikten sonra da, iç hat seferlerinin özel havayolu şirketlerine açıldıktan sonra yolcu sayısında büyük artışlar olduğuna dikkat çekti. 
     Mardin'e THY'nin dışında 3 şirketin daha uçmasına rağmen yolcu sayısında azalma olmadığını belirten Koç, şehirlerarası otobüs işletmecilerini unvanlarda yer alan turizm işleriyle uğraşmaya davet etti. 
     Koç, ''Şu anda yaz nedeniyle hissetmiyorlar, ama çok yakında 600 milyar liralık otobüslerle 10 kişi gidip gelecekler. Kars'taki adam 40 milyon lira verip 20 saatte gitmek yerine, 69-70 milyon lira verip uçağa biniyor'' dedi. 
     ABD dışındaki hiçbir ülkede karayolu taşımacılığında otobüs işletmelerinin bulunmadığına işaret eden Koç, işletmelerin turizm alanına geçmelerinin önemini tekrarlayarak, ''Havayolları böyle gittiği sürece karayolları sektörü krize girecektir'' diye konuştu. 
     
</TEXT>
</DOC>
