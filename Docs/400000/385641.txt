<DOC>
<DOCNO> 385641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/axgun02.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
30 bin 889 mesaj 
</HEADLINE>
<TEXT>


Milliyet'in 'Baba Beni Okula Gönder' kampanyasına vatandaşların desteği, Kanal D'deki 'büyük buluşma'dan sonra hızla artıyor. Kampanya için gelen mesaj sayısı dün öğle saatleri itibariyle 30 bin 889'a ulaştı 

İSTANBUL Milliyet 

Milliyet gazetesinin, kız çocuklarının okullulaştırılması amacıyla sürdürdüğü "Baba Beni Okula Gönder" kampanyası için Kanal D ekranlarında gerçekleştirilen "büyük buluşma"ya Türkiye'nin önde gelen kuruluşlarının yanı sıra vatandaşlar da SMS mesajlarıyla destek verdi. Program üzerine Türkiye ve Avrupa'dan 6 farklı ülkeden toplam 30 bin 889 kişi, kız çocuklarının okumasına gönderdikleri mesajlarla katkıda bulundu. 

Kimler katıldı 
Kanal D'de Mehmet Ali Birand ile Seda Sayan'ın bir araya geldiği büyük buluşmaya, Milliyet Gazetesi İcra Kurulu Başkanı Hanzade Doğan, Genel Yayın Yönetmeni Sedat Ergin, İcra Kurulu Üyesi Tijen Mergen, yazar Meral Tamer, Çağdaş Yaşamı Destekleme Derneği Başkanı Prof. Dr. Türkan Saylan, kampanya destekçileri, Doğu ve Güneydoğu illerinden gelen kız çocuklarının yanı sıra Özel Cent Koleji, Kemer Okulları, Özel Yüzyıl Işıl İlköğretim Okulu, Özel Beşiktaş İlköğretim Okulu ve Göktürk İlköğretim Okulu öğrencileri de katıldı. 
Petrol Ofisi, Beşiktaş Jimnastik Kulübü, Fenerbahçe Spor Kulübü, Siemens, Metro Group ile Şişli, Kadıköy ve Beylikdüzü belediyelerinin de aralarında bulunduğu kuruluşlar yaptıkları yurt, derslik ve burs bağışlarıyla destek verdi. Toplamda 1.5 saatte 8 milyon YTL'yi bulan bağışa vatandaşlar da gönderdikleri mesajlarla katıldı. Böylelikle 23 Nisan'da başlayan kampanyada bugüne dek 20 milyon YTL toplandı. 

Kısa mesajla destek 
Turkcell, Telsim ve Avea faturalı hat sahipleri, "burs" yazıp 5414'e mesaj göndererek bir kız çocuğunun okumasına 5 YTL'lik katkı yapmış oldular. Bu kapsamda dün 16.00 itibariyle, ilk 24 saatte Türkiye genelinde 27 bin 934 mesajla 139 bin 670 YTL gelir elde edildi. Ayrıca Almanya, Avusturya, İngiltere, İsviçre, Hollanda ve Belçika'dan kampanyaya katılan 2 bin 955 kişi de 6 bin 477 euro katkıda bulundu. 
Kampanyanın Proje Koordinatörü Nilgün Yorgancılar, belirlenen SMS numaralarının halen geçerli olduğunu belirterek, "Destek veren herkese çok teşekkür ediyoruz. Daha çok kızımızın okuma imkanına kavuşması için katkıların devamını diliyoruz" dedi. 

Bağışçıların listesi 75 

BURS HESABI Türkiz Erten, Aysel Tunç, Gülgün Gürevin, Nuray Uzun, Vasviye Doğan, Seniha Çakırgöz, Uğur Yeygün, Bahçeli Ailesi, Ayla Kökgil, Ezgi Karagöz, Ersin Atuğ, Nihal Erbil 
YURT HESABI M. Recai Argat, Ayşe Şebnem Akerman, Ayten Draman, Ferhan Tolga Özen, Ruhanda Tandoğan, Bengü Şeker, Fulya Altunay, Ayla Kökgil, Müzeyyen Ünsal Özergin, Nihal Elbir, Kaşgarlı Mahmut Anadolu Lisesi 

Eğitim gönüllülerinin listesi sürecek 

</TEXT>
</DOC>
