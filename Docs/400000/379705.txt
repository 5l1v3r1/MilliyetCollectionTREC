<DOC>
<DOCNO> 379705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo03.html </URL>
<DATE> 2005/09/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaşlı taraftarlar Vali Güler'i istifaya davet etti... 
</HEADLINE>
<TEXT>

     Fenerbahçeli taraftarlar, deniz tarafındaki açık tribüne sızdılar. Karşılaşma öncesi renklerini belli ettiler ve havai fişek gösterileri ile takımlarına destek verdiler. Ardından polis tarafından dışarı gönderildiler 
İstanbul Valiliği’nin aldığı karar gereği, derbilerde konuk ekibin taraftarları tribünde bulunmayacaktı... Ancak Fenerbahçeli seyirciler İnönü’ye gizlice girince, Beşiktaş taraftarının Vali Güler’e tepkisi büyük oldu. 
     Deniz tarafındaki kale arkasında bulunan yaklaşık 100 kişilik Sarı-Lacivertli grup, maçın hemen öncesinde renklerini belli etti ve tezahürat yapmaya başladı. Burada bulunan Beşiktaşlılar'ın tepkisini alan Fenerbahçeliler, emniyet görevlileri tarafından hemen korumaya alındı. 
     
     Fenerbahçeliler stattan çıkarıldı 

     Bu andan itibaren 30 bin Beşiktaşlı taraftar, İstanbul Valisi Muammer Güler’i istifaya davet etti. Güler, hemen arkasındaki İstanbul Emniyet Müdürü Celalettin Cerrah’a yönelip, biletli Fenerbahçeli seyircilerin stattan çıkarılmasını istedi. Bu emir üzerine konuk ekip taraftarları İnönü’den gönderildi. 
     
     Sızma girişimi hafta içi başladı 

     Fenerbahçeli taraftarların Beşiktaş İnönü Stadı'na sızma girişimi hafta ortasında başladı. Çok sayıda taraftar, Beşiktaşlılar ile aynı tribünden bilet satın alarak üstlerinde herhangi bir Fenerbahçe ibaresi olmadan tribünlerdeki yerlerini aldılar. Ancak tribünde Fenerbahçeliler'in olduğu yolunda gelen ihbar üzerine arayış başladı. Beşiktaşlı taraftarlar tribündeki seyircileri tek tek soyundurarak üzerlerinde Fenerbahçe forması olup olmadığına baktı. Üstü çıplak kalan Fenerbahçeli seyirciler, maç başlayınca kimliklerini ortaya çıkardı ve havai fişek gösterisi ile takımlarına destek verdiler. Ardından polis tarafından dışarı çıkarıldılar. 

     
</TEXT>
</DOC>
