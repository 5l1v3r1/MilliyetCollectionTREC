<DOC>
<DOCNO> 395717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun26.html </URL>
<DATE> 2005/11/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İskoçlar, sözde Ermeni soykırımı kabul edildi 
</HEADLINE>
<TEXT>

     İskoçya'nın Edinburgh kenti belediye başkanı ve İşçi Partisi grup başkanı Donald Anderson tarafından hazırlanarak, belediye meclisine sunulan sözde Ermeni soykırımı tasarısı, İngiltere Türk Dernekleri Federasyonu ve Türk vatandaşlarının karşı kampanyalarına rağmen, 16 ret oyuna karşılık, 29 oyla kabul edildi. Daha önce iki kez ertelenen oylama, İngiltere Türk Dernekleri Federasyonu'nun ITDF bütün çabalarına rağmen bu sabah yapılırken, belediye meclisinin İşçi Partili üyeleri, grup başkanı ve belediye başkanı Anderson'un etkisiyle tasarı lehinde oy kullandı. Liberal Demokrat Partili üyelerin de desteklediği tasarı için, Muhafazakar Parti grubu ise blok olarak karşı oy kullandı. 
     Ermeni tasarısında 1915 yılında Anadolu'da yaşananların ''soykırım'' olduğu iddia edilirken, 1915 yılında her tarafta katliamlar ve facialar olduğu, ancak yine de belediye meclisinin Osmanlı'nın Ermenilere karşı uygulamalarının ''soykırım'' olduğu görüşüne destek verdiği ifade edildi. 
     ''Belediye meclisimiz Türkiye'nin AB üyeliğini memnuniyetle karşılar ve desteklerken, Türk ve Ermeni toplumları arasındaki diyalog ve ilişkilerin düzeltilmesi çabalarını da desteklemektedir'' denilen tasarıda, ''Belediye meclisimiz ayrıca, soykırımın kabulünün Türkiye'nin AB üyeliğine şart koşulması görüşünü de desteklememektedir'' ifadesine yer verildi. 
     Belediye Başkanı Anderson, tasarının kabulünden sonra yaptığı açıklamada, tasarıyı kabul ettiklerini, ancak bu durumun Türkiye'nin AB üyeliğini etkilememesi gerektiğine inandıklarını söyledi. 
     İngiltere Türk toplumunda büyük infial yaratan tasarı, Ermeni lobi grubu tarafından 20 Mayıs'ta düzenlenen sempozyumla gündeme getirilmişti. Ermenilerin Edinburgh'daki propaganda faaliyetleri sonucunda, Belediye Başkanı Anderson tarafından oylamaya sunulan tasarı, Türk toplumu tarafından aylardır protesto edilmesine karşın, belediye meclisinin bugünkü gündemine alınmıştı. 
     
     TÜRKLERİN KARŞI KAMPANYASI 

     İngiltere Türk Dernekleri Federasyonu'nun Türk Diyalog Komitesi ITDK tarafından desteklenen karşı sempozyum 24 Ekim'de yapılmış ve Türklerin haklı tezi katılımcılara sunulmuştu. 
     Prof. Dr. Norman Stone ve emekli Büyükelçi Gündüz Aktan'ın konuşmacı olarak katıldığı, Dr. Müge Kınacıoğlu'nun başkanlığını yaptığı panelde, böyle bir tasarının ne kadar bilimsel gerçeklerden uzak olduğu, o dönemde yaşananların üzücü olmakla birlikte neden ''soykırım'' olarak nitelendirilemeyeceği anlatılmıştı. 
     Sempozyumda bir Edinburgh sakini olarak söz alan, Osmanlı dili uzmanı Dr. Chris Ferrard da Ermeni soykırımı olduğunu iddia edenlerin bugüne kadar sunduğu belgelerin sahte çıktığını ve Türklerin tarih önünde vermeleri gereken bir soykırım hesabı olmadığını, tam aksine bu iddialarda bulunanların kendi tarihlerinden başlamaları gerektiğini belirtmişti. 
     Sempozyumdan sonra ITDF Edinburgh Komitesi'nin başlattığı mektup ve e-posta kampanyasına dünyanın her yerinden büyük katılım olduğu ve belediyeye her gün binlerce mektup ve e-posta yağdığı belirtilmişti. 
     Türk Dernekleri Federasyonu'ndan yapılan konuyla ilgili açıklamada, ''Türk tarafının karşı sempozyumundan sonra tasarının içeriğinde değişiklik yapacağına dair söz veren Anderson, bu değişikliği son dakikaya kadar yapmayarak, yeni bir taktik uyguladı. 16 Kasım işgünü bitimine yakın bu değişikliği açıklayan Anderson'un gerçek bir değişiklik değil, sadece kelime oyunları yaptığı ortaya çıkmıştır'' denildi. 
     
</TEXT>
</DOC>
