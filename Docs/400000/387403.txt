<DOC>
<DOCNO> 387403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur01.html </URL>
<DATE> 2005/10/17/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
"Evrensel Barışa Doğru" 
</HEADLINE>
<TEXT>

     TBMM Başkanı Bülent Arınç, 3 ekim müzakere sürecine ilişkin olarak ''Türkiye'nin kültürüyle, inancıyla tarihiyle, tarihten gelen o büyük göreviyle medeniyetlerin çatışmasını sona erdireceğine, bu buluşmayı gerçekleştireceğine, dünyadaki barış ve huzurun böylelikle mümkün olabileceğine inanıyorlar ki, bir sürü kavgadan sonra 3 ekimde bu kabul edildi'' dedi. 
     Gazeteciler ve Yazarlar Vakfı'nca, Hilton Convention Center'da ''Evrensel Barışa Doğru'' temalı iftar programı düzenlendi. 
     Ahmet Özhan'ın okuduğu ezanla başlayan iftarda konuşan Arınç, kendisinden önce, Türk işadamlarınca çeşitli ülkelerde yaptırılan okullarda okuyan ya da mezun olan çocukların, evrensel barış mesajları verdikleri konuşmalara işaret ederek, bu okulların çoğunu gördüğünü söyledi. 
     Bu girişimi ''destan'' olarak nitelendiren Arınç, buralardan mezun olan gençlerin evrensel barışın gerçek mimarları olacağını kaydetti. 
     ''Evrensel Barışa Doğru'' temasının herkesin gönlünden geçen ve ideali olan çok önemli bir mesele olduğunu vurgulayan Arınç, şunları kaydetti 
     ''Sevgi, dostluk, barış sözcükleri fazlasıyla kullanılır. Korkarım ki bunları tüketeceğiz. Ama bunları yaşamamız lazım. Ülkemizdeki iç barışın, sevginin, dostluğun, birbirimizi tanımanın, anlamanın, saygı göstermenin, birbirimizi olduğu gibi kabul etmenin, kendimize benzemesini istemeden farklılıkları bir zenginlik olarak bilip onu hasletle sevgiyle kucaklamanın adını koymuşlar. Buna doğru gidiyoruz. Ülkedeki barış da bununla mümkün, dünyadaki çatışmaların, kavgaların, sorunların, huzursuzlukların bitmesi için de buna ihtiyacımız var.'' Avrupa Birliği AB için 3 yıldan bu yana herkesin büyük bir gayret gösterdiğini anlatan Arınç, şöyle devam etti 
     ''Türkiye'nin elini güçlendiren, Türkiye'yi 3 ekimde masada müzakere etmek üzere statüsünün yükseltilmesine yol açan tek bir sebep var görebildiğim bütün dünya ve Avrupa çatışmalardan artık uzaklaşmak istiyor. Medeniyetler çatışmasını arzu etmiyor. Terörden korkuyor ve bitmesini istiyor. Bu buluşmanın, beraberliğin yolunu 70 milyonluk Müslüman nüfusuyla Türkiye'nin AB içinde yer almasına, modernist bir ülke olan, yaptığı devrimlerle, inkılaplarla Cumhuriyeti ile parlamento tecrübesiyle Türkiye'nin AB'ye büyük avantajlar getireceğini düşünüyor. Nüfusu, ekonomik zenginliği bir kenara koyun, artıları bir kenara koyun, hepsinden daha önemlisi Türkiye'nin misyonudur. Türkiye'nin kültürüyle, inancıyla, tarihiyle, tarihten gelen o büyük göreviyle, medeniyetlerin çatışmasını sona erdireceğine, bu buluşmayı gerçekleştireceğine, dünyadaki barışın ve huzurun böylelikle mümkün olabileceğine inanıyorlar ki, bir sürü kavgadan sonra 3 ekimde bu kabul edildi. Dolayısıyla bu akşamın teması Türkiye'nin bundan sonraki misyonunun adıdır. Türkiye bu güce sahiptir.'' 
     
     ''BAŞKA MEDENİYETTE ÖRNEĞİ YOK'' 
     Arınç, Osmanlı imparatorluğu döneminde birlikte yaşamanın en güzel örneğinin verildiğini vurgulayarak, ''Başka bir medeniyette bunun örneği yok. Avrupa buna bakıyor. Dünya buna bakacak. Evrensel barışın içini ne kadar doldurursak, emin olun ki dünyanın suya hasret olan ülkelerindeki dudak kuruması gibi hasretini gidermiş olacağız'' şeklinde konuştu. 
     Türk işadamlarınca dünyanın değişik ülkelerinde yapılan okulların önemine de işaret eden Arınç, ''birisinin 'gelin doğudan batıya okullar açalım, nitelikli eğitim verelim, Türkiye'nin kültürünü, İstiklal Marşı'nı, o güzel Türkçe'sini tanıtalım' dediğini, onu dinleyenlerin de inanılmazı başardığını'' söyledi. 
     Arınç, bu okullarda Türk Bayrağı'nın dalgalandığını, İstiklal Marşı'nın okunduğunu, Anadolu ezgilerinin söylendiğini ve böylece büyük bir iş başarıldığını kaydetti. 
     
     DİĞER KONUŞMALAR 
     Devlet Bakanı Kürşad Tüzmen de, ülkelerle ticaret arttıkça dostluk bağının artacağını ve evrensel barışın gerçekleşeceğini belirtti. 
     DYP Genel Başkanı Mehmet Ağar da bir büyük cihan imparatorluğunun varisi olan Türkiye'den güçlü bir Cumhuriyet'in çıktığını bugün gördüğünü söyledi. 
     Ağar, ''Ne mutlu dünya malının dünyada kalacağını bilen muhteşem işadamlarına. Türkiye büyük bir ülke'' dedi. 
     Diyarbakır Büyükşehir Belediye Başkanı Osman Baydemir de, barışın cesur ve yürekli insanların işi olduğunu söyledi. 
     Baydemir, ''Barış gerçekten zahmetlidir. Bütün farklılıklarımızı, çeşitliliklerimizi, renklerimizi zenginlik olarak kabul edip barış ortak paydasında buluşulduğunda barışa her geçen dakika biraz daha yakınlaşmış olacağız. Yerküre içinde bulunan insanlar farklı buğday başaklarının farklı taneleri olarak farklı değirmenlerde öğütülmüş olsak bile, aynı hamurdan yapılmış ekmekleriz. Bu ekmeğin tadı hepimizi evrensel barışa yaklaştıracaktır'' diye konuştu. 
     Vatikan'ın Türkiye Temsilcisi George Marovitch de bu akşam iftarda gördüklerini ''mucize'' olarak nitelendirerek, ''Türkiye Allah'ını çok seviyor. Allah'ını sevenler mucize yaratıyor'' dedi. 
     Türkiye Musevileri Hahambaşısı İzak Haleva da evrensel barışa doğru programının bütün dünyaya yayılması temennisinde bulunduğunu belirtti. 
     Gazeteciler ve Yazarlar Vakfı Başkanı Harun Tokat da, Pakistan'daki depremde ölenlere rahmet, kalanlara da sabır dileğinde bulundu. 
     Dünya barışının eğitimden geçtiğini vurgulayan Tokat, evrensel barışa giden yolda cehaletin çok önemli bir engel olduğunu söyledi. 
     
     EVRENSEL BARIŞ MESAJLARI 
     İftarda, Saadet Partisi Genel Başkan Vekili Recai Kutan, HÜRPARTİ Genel Başkanı Yaşar Okuyan, İstanbul Büyükşehir Belediye Başkanı Kadir Topbaş, Ankara Büyükşehir Belediye Başkanı Melih Gökçek, Ankara Ticaret Odası Başkanı Sinan Aygün, işadamı İhsan Kalkavan, Hüsamettin Cindoruk ve Rusya Federasyonu Müftüsü Ravil Gaynuddin evrensel barışa ilişkin konuşmalar yaptılar. 
     Programda ayrıca Bosna-Hersek, Fas, Kamboçya, Kenya, Kırgızistan, Nijerya, Pakistan, Rusya Federasyonu'nun da aralarında bulunduğu ülkelerde Türk işadamlarınca yaptırılan okullarda okuyan ya da mezun olanlar da kısa bir konuşma yaparak evrensel barışa ilişkin mesajlar verdiler. 
     Konuşmaların ardından sanatçı Zara da ilahi okudu. 
     İftara, TBMM Adalet Komisyonu Başkanı Köksal Toptan, TBMM Anayasa Komisyonu Başkanı Burhan Kuzu, eski İstanbul Büyükşehir Belediye Başkanı Ali Müfit Gürtuna, İstanbul Müftüsü Prof. Dr. Mustafa Çağrıcı ile sanatçılar İbrahim Erkal, Mustafa Keser, Ali Rıza Binboğa ve İsmail Türüt'ün de bulunduğu çok sayıda davetli katıldı. 
     
</TEXT>
</DOC>
