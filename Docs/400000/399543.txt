<DOC>
<DOCNO> 399543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/yazar/sazak.html </URL>
<DATE> 2005/12/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kyoto eylem günü 
</HEADLINE>
<TEXT>


Dünya küresel ısınmaya karşı ayağa kalkıyor. Montreal'de başlayan Kyoto Protokolü Toplantısı nedeniyle, gezegenimizin yüz yüze olduğu felakete karşı ABD ve Avustralya'nın imza direncini kırmak üzere düzenlenen, uluslararası eylem gününe 3 Aralık'ta Türkiye'deki sivil toplum örgütleri de katılıyor. 
Açık Radyo yöneticisi Ömer Madra ve çevreci kuruluşlar, uyarı eyleminin hedefini "Tüm ülkelerin katılımıyla emisyonların hızla azaltılması, petrol, doğalgaz ve kömür gibi fosil yakıtların kullanımından kaynaklanan sera gazlarının stabilize edilerek, iklim değişikliğinin engellenmesi" olarak açıklıyor. 
Bu amaçla, İstanbul, Ankara ve İzmir'de miting yapacaklar. 
Montreal toplantısıyla eşzamanlı talepler şöyle belirlendi 
"1- ABD ve Avustralya gibi bugüne kadar imza vermeyen ülkeler, Kyoto Protokolü'nü derhal imzalamalıdır. 
2- Türkiye sera gazı envanterini acilen çıkarmalıdır. 
3- Kömür, petrol gibi fosil yakıta dayalı üretim ve küresel ısınmanın artmasına neden olan yatırımlar derhal iptal edilmeli ve temiz enerji tercih edilmelidir." 
Küresel ısınma ve iklim değişikliği dünyanın geleceğini tehdit ediyor. Son olarak New Orleans'ı yutan kasırga, sel ve büyük fırtınaların ABD ve Kanada gibi geniş düzlüklere, tarım alanlarına sahip ülkeleri öncelikle tehdit etmesine rağmen, gelişmiş sanayileriyle en fazla baca gazı salan ABD gibi ülkeler Kyoto'yu imzalamıyor. 
Oysa bu gidişin dünyadaki gıda stoklarını yok etme olasılığı Pentagon raporlarına geçmiş durumda. Küresel ısınmanın vahim sonuçları üzerinde bilim adamları uzlaşıyor 
"Kaliforniya'da geleceğe odaklı bir danışmanlık firması, iklim kayıtlarındaki kanıtlarla desteklenerek sık sık tartışılan bir senaryoyu, yani küresel ısınmanın ve buzulların erimesinin okyanuslarda ısı transferine yol açarak Kuzey Amerika ve Avrupa'yı mini bir Buzul Çağı'na taşıması olasılığını inceledi. 
Raporda, yeterli hazırlık yapılmazsa, bu sürecin sonunda yerküredeki doğal çevrenin insan taşıma kapasitesi önemli ölçüde değişebilir, deniyor. Diğer bir deyişle, 8200 yıl önce yaygın bir ekin bozulması, kıtlık, hastalık ve toplu göçlere yol açan ani iklim değişikliği, yakın gelecekte tekrarlanabilir." 
Kanada yetkilileri iklim değişikliğinin 'terörizmden daha büyük tehlike olduğunu' açıkladılar. 
3 Aralık'ta Türkiye'deki çevreciler de küresel ısınmaya karşı eylem yapacaklar 
"ABD Kyoto'yu imzala-Temiz enerji istiyoruz." 



</TEXT>
</DOC>
