<DOC>
<DOCNO> 360848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas04.html </URL>
<DATE> 2005/07/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yılda 90 bin kişinin kalbi tehlike altında 
</HEADLINE>
<TEXT>

     Acıbadem Bakırköy Hastanesi Kalp ve Damar Cerrahisi Bölüm Sorumlusu Prof. Dr. Tayyar Sarıoğlu, Türkiye’de 35-65 yaş arasında, 12 milyondan fazla kişinin kalp-damar hastalıklarına yakalanma riski altında olduğunu kaydetti. Prof. Dr. Sarıoğlu, bu rakama her yıl 90 bin kişinin eklendiğinini belirtti. 
     Dünyada ve Türkiye’de tüm ölümlerin yarısından çoğunun kalp-damar hastalıkları nedeni ile ortaya çıktığını belirten Prof. Dr. Tayyar Sarıoğlu, "Her yıl 300 bine yakın kişi kalp-damar hastalıkları nedeni ile hayatını kaybediyor. 
     Aniden gelişen kalp krizi sebebiyle ölenlerin sayısı ise 150 bin. Kalp krizi geçiren insanların yüzde yetmişi 35-65 yaş arasındadır" dedi. 
     
     EN BÜYÜK TEHLİKE SİGARA 
     Sigara alışkanlığından korunma, düzenli spor, doğru beslenme gibi alışkanlıkların çocukluk çağında kazandırılması gerektiğini belirten Prof. Dr.Sarıoğlu, konuyla ilgili Dünya Sağlık Örgütü tarafından yapılan çalışmayı örnek vererek şunları kaydetti 
     "Dünya Sağlık Örgütü’nün çalışmasına göre, tüm dünyada sigara alışkanlığının yüzde 50 den fazlası 12 yaşından önce, çocukluk döneminde başlıyor. Sigaranın kalp sağlığını en çok etkileyen unsur olduğu düşünüldüğünde çocuklukta kazanılan davranışların önemi ortaya çıkıyor." Özellikle sigara içen kadınlarda kalp krizi ve beyin atağı riski 3-4 kat daha fazla görüldüğünü belirten Prof. 
     Dr. Sarıoğlu, "Aynı şekilde hipertansiyon, şeker hastalığı ve kolesterol yükseklişi ile şişman kadınlarda 2-6 kat daha fazla karşılaşılmaktadır. Ülkemizde özellikle genç bayanlardaki sigara alışkanlığının artışı ve orta yaştan itibaren kadınlarımızda yanlış beslenme ve hareketsiz yaşam nedeni ile artan şişmanlık kalp damar hastalıkları açısından büyük tehlike oluşturmaktadır" diye konuştu. 
     
     KADINLAR EN BÜYÜK RİSK ALTINDA 
     Kadınlarda kalp damar hastalıklarının artışının ürkütücü boyutlara ulaştığını bildiren Prof. Dr. Sarıoğlu, kadın ölümlerinin en büyük nedeninin kalp-damar hastalıklarından kaynaklandığını vurguladı. Prof. Dr. 
     Sarıoğlu, 50 yaş üzerindeki kadınların yüzde 50’sinden fazlasının kalp hastalığı ve beyin atağı nedeni ile hayatını kaybettiğini ifade etti. 
     Prof. Dr. Sarıoğlu, yapılacak çalışmalarla koroner kalp hastalıklarının yüzde 80 oranında önlenebileceğini kaydetti. 
     
     20 MİLYAR DOLAR MALİYETİ VAR 
     Kalp-damar hastalığının her yıl en az 20 milyar dolar maliyeti olduğunu kaydeden Prof. Dr. Sarıoğlu Türkiye’nin sağlığı ve ekonomisi açısından korkunç bir tablo ile karşı karşıya olduğunu söyledi. 
     
</TEXT>
</DOC>
