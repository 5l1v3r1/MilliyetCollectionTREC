<DOC>
<DOCNO> 354246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/bbas.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjevic'ten tornistan 
</HEADLINE>
<TEXT>


Milli Takım coachu Tanjevic, düne kadar "mutlaka götüreceğim" dediği iki yıldızı Mehmet Okur ve Hidayet Türkoğlu'nu, "son dakikada" İspanya kadrosundan çıkardı 

Akdeniz Oyunları'na katılacak A Milli Basketbol Takımı kadrosu açıklanırken, Mehmet Okur ve Hidayet Türkoğlu'nun İspanya'ya götürülmesinden "son anda" vazgeçildi. 
A Milli Takım coachu Bogdan Tanjeviç, çok iyi bir hazırlık dönemi geçirdiklerini belirterek, "Mehmet Okur ve Hidayet Türkoğlu da Türkiye'ye geldiklerinden bu yana takımla birlikte çalıştılar. Gösterdikleri performanstan da çok memnunum. Akdeniz Oyunları'na katılan takımların kadrolarında NBA oyuncusu olmaması nedeniyle onları kadroya dahil etmedik. Bunun bir başka nedeni de 27 Temmuz'da başlayacak olan Avrupa Şampiyonası hazırlık döneminin uzun ve yorucu geçeceği ve Avrupa Şampiyonası'nın hemen arkasından da NBA çalışmaları için ABD'ye gideceklerinden biraz aileleriyle olmalarını istedim. Akdeniz Oyunları'na gidecek kadromuza güveniyorum" dedi. 
Milli Takım Genel Menajeri Doğan Hakyemez de "Bütün gücümüzle madalya için mücadele edeceğiz" diye konuştu. 
Bugün kafile ile birlikte İspanya'ya gidecek Ay - Yıldızlı ekibin kadrosu şu isimlerden oluşuyor 
Ender Arslan, Valentin Pastal, Ermal Kurtoğlu, Kaya Peker Efes Pilsen , Erkan Veyseloğlu Beşiktaş , Kerem Tunçeri Ülkerspor , Volkan Çetintahra Tofaş , Hüseyin Demiral, Barış Özcan Tuborg Pilsener , Fırat Aydemir Erdemirspor , Reha Öz İTÜ , Cevher Özer Darüşşafaka . 

Schanwald formülü 

NBA'de 90'lı yılların efsanesi Chicago Bulls'un Başkan Yardımcısı Schanwald, eğlencenin maksimize edilmesi gerektiğini söyledi 

Basketbol Federasyonu ve Türkiye Basketbol Ligleri tarafından, Polat Renaissance Otel'de düzenlenen "Spor Yönetimi Stratejileri" semineri dün yapılan ikinci gün oturumuyla son buldu. 
Seminere konuşmacı olarak katılan Chicago Bulls Başkan Yardımcısı Steve Schanwald, "Muhteşem bir ürün her zaman muhteşem bir gişe başarısının garantisi olmadığı gibi, kötü bir ürün de kötü bir hasılat anlamına gelmez" dedi. 
Schanwald, anahtar kuralın "eğlence ve gösteriyi maksimize ederek, seyirciyi katılımcı hale getirmek" olduğunu ifade etti. 
FIBA'nın Genel Sekreteri Patrick Baumann da, FIBA'nın tüm dünya çapında global ve tek bir uygulamaya geçme çalışmalarından ve bu çalışmalar esnasında yaşanan zorluklardan bahsetti. 212 ulusal federasyon ve 5 bölgesel ofisten oluşan FIBA'nın markalaşma çalışmalarından örnekler veren Baumann, marka olabilmek için FIBA'nın gerçekten basketbolu temsil ettiğine her kesim tarafından inanılması gerektiğini söyledi. 

'Çanakkale'ye gideceğim' 

Chicago Bulls takımının efsane yöneticilerinden Steve Schanwald, annesinin ailesinin Çanakkaleli olduğunu ve çarşamba günü bu şehri görecek olmanın heyecanını yaşadığını söyledi. Seminer için İstanbul'da olan Schanwald, annesinin ailesinin yıllar önce Çanakkale'den Amerika'ya göç ettiğini vurgulayarak, "Çanakkale'yi görecek olmaktan çok mutluyum. Çanakkale'nin tarihini çok iyi biliyorum bu da benim heyecanımı ikiye katlıyor" dedi. 

'Sponsorluk önemli' 

Seminerin konuşmacılarından Benetton'un CEO'su Maurizio Gherardini, organizasyonun çok verimli geçtiğini ve bu tip seminerlerin Türk Basketbolu'nun gelişiminde önemli rol oynayacağını söyledi. Gherardini, "Basketbolda başarının kilit kısmını promosyon ve sponsorluklar oluşturuyor. Sponsorluğun öneminden ve gelecek yıllarda bunun daha fazla değer kazanacağından eminiz. Basketbolu sponsorlar sayesinde geliştirebiliriz" dedi. 

Ülker'den ziyaret 

Basketbolda Efes Pilsen ile birlikte Euroleague'deki iki temsilcimizden biri olan Ülkerspor, Barcelona'daki Euroleague Merkez Ofisi'ni ziyaret etti. Ülkerspor Başkanı Ali Doğan, coach Ergin Ataman ve takım menajeri Ali Parlak'ın gerçekleştirdiği ziyarette Turuncu - Yeşilliler'i Euroleague CEO'su Jordi Bertomeu ağırladı. 

Şaziye Nilay yuvada kaldı 

Fenerbahçe, iki yıldızı Şaziye İvegin ve Nilay Yiğit ile iki yıllığına yeniden nikah tazeledi 

Bayanlar Basketbol Ligi'nde şampiyonluğun güçlü adaylarından Fenerbahçe, milli oyuncuları Şaziye İvegin ve Nilay Yiğit ile ikişer yıllık sözleşme yeniledi. 
Fenerbahçe Bayan Basketbol Şubesi Sorumlusu Işık Eyigüngör, önümüzdeki sezon daha başarılı olabilmek için yaptıkları planlamalarla ilgili olarak öncelikle Nevriye Yılmaz'ın transferini tamamladıklarını belirterek, "Bu arada önümüzdeki sezon birlikte çalışacağımız oyuncularımızla görüşmelerimiz sürüyordu. Bugün dün Şaziye ve Nilay ile 2'şer yıllık sözleşme yaparak oyuncularımızın takımda kalmalarını sağladık. Bundan sonraki günlerde de transfer çalışmalarımızı sürdüreceğiz" dedi. 


</TEXT>
</DOC>
