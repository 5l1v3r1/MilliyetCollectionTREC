<DOC>
<DOCNO> 399714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo21.html </URL>
<DATE> 2005/12/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Celal Doğan'ın görevi bıramaya hazırlanması Antep'te moralleri bozdu 
</HEADLINE>
<TEXT>

     Gaziantepspor, Turkcell Süper Ligi'nde Kayserispor karşısında aldığı 4-1'lik yenilginin ardından sıkıntılı günler yaşıyor. 
     Gaziantepspor Celal Doğan Tesisleri'nde basın toplantısı düzenleyen 5 futbolcu, Kayserispor yenilgisinden sonra bir grup taraftarın Kulüp Başkan Celal Doğan'a fiili saldırı girişiminde bulunmasından büyük üzüntü duyduklarını bildirdi. 
     Futbolculardan Erman Güraçar, Doğan'ın bu fiili saldırı girişimi üzerine başkanlığı bırakacağını açıkladığını belirterek, ''Başkanımızın bu kararı sonrasında en önemli desteğimizden de mahrum kaldık. Zaten bize destek olan yalnızca yönetimdi'' dedi. 
     Gaziantep'ten önce diğer kentlerde de futbol oynadığını, bu kentlerde yöneticilerin dışındaki çevrelerden de destek aldıklarını belirten Güraçar, ''Futbol oynadığım diğer kentlerde belediye başkanları, emniyet müdürleri de gelir ve bizlere destek olurdu. Ben burada bunu göremedim'' dedi. 
     Güraçar, Gaziantepspor'un yönetim sorunuyla karşı karşıya kalmasından derin üzüntü duyduklarını, Konyaspor maçı öncesinde kendilerini yalnız ve moralsiz hissettiklerini belirterek, sözlerini şöyle sürdürdü 
     ''Kazanmayı en fazla isteyenler her zaman futbolculardır. Kayserispor maçını kazanmayı biz herkesten çok istedik. Sahamızda galibiyet alamadık ama yalnızca 2 maç kaybettik. Bundan sonra üst üste 2 maç kazanmamız bizi puan cetvelinde çok farklı bir yere taşır, ilk yarıyı 4. sırada da tamamlayabiliriz.'' Toplantıya katılan diğer futbolcular Özgür Volkan Yıldırım, Barış Durmaz, Sedat Ağçay ve Hasan Yurt da açıklamalarında, Gaziantepspor Kulüp Başkanı Celal Doğan'ın başkanlık görevinden ayrılma kararından duydukları üzüntüyü dile getirdi. 
     
</TEXT>
</DOC>
