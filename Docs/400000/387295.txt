<DOC>
<DOCNO> 387295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun47.html </URL>
<DATE> 2005/10/17/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
BM'den Tunus'a çağrı "Düşünce suçlularını serbest bırakın" 
</HEADLINE>
<TEXT>

     BM, gelecek ay Dünya Bilgi Toplumu Zirvesi'ne evsahipliği yapacak Tunus'u, 'düşüncü suçu'ndan dolayı hapiste bulunan bütün tutukluları serbest bırakmaya çağırdı. 
     Tunus'ta düşünce ve ifade özgürlüğüne yönelik insan hakları ihlalleri olduğunu hatırlatan BM İnsan Hakları Komisyonu Özel Raportörü Ambeyi Ligabo, yaptığı açıklamada, zirveden önce düşünce suçundan dolayı ülkede hapiste bulunan aydınlar ve basın mensuplarının serbest bırakılmasını istedi. 
     Ülkede tam bir basın özgürlüğünün sağlanması için de Tunus hükümetine çağrıda bulunan Ligabo, son zamanlarda bir gazeteci örgütünün toplantı yapma girişiminin engellenmesi, yayınladığı makaleden dolayı bir avukatın hapse atılması ve insan hakları savunucularına yönelik yürütülen baskı kampanyasının insan hakları ile bağdaşmadığını kaydetti. 
     Tunus hükümetine basın özgürlüğünü artırmak suretiyle ülkede gerçek bir çoğulculuğun ve çok sesliliğin geliştirilmesi için önlemler alma çağrısında bulunan Ligabo, bu özgürlüğün şeffaflığın ve kamu bilincinin yükseltilmesi için medya mensupları kadar sıradan vatandaşların da bilgiye kolay erişimini gerektirdiğini ifade etti. 
     Tunus'un 16-18 Kasım tarihleri arasında BM'nin desteklediği Dünya Bilgi Toplumu Zirvesi'ne evsahipliği yapacak olması, başta insan hakları örgütleri olmak üzere çeşitli ülke ve kesimlerin eleştirisine yol açmıştı. Başta internetin kimler tarafından yönetilmesi gerektiği olmak üzere, bilgi teknolojilerine ve bilgi toplumuna dair çeşitli konuların görüşüleceği bir zirvenin, bilgi ve düşünce alışverişinin problemli olduğu Tunus gibi bir ülkede gerçekleştirilecek olması tepki çekmişti. 
     Zirve'nin ilk ayağı 2003 yılında Cenevre'de yapılmıştı. 
     
</TEXT>
</DOC>
