<DOC>
<DOCNO> 360883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/gun01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Damar tıkanıklığı risk sınırını aşmış 
</HEADLINE>
<TEXT>


Cem Uzan'ın kalp damarlarındaki yüzde 30-40 oranındaki tıkanıklığın kalp krizi için risk taşıdığı ve alınan çürük raporunda etkili olduğu belirtildi 

AYŞEGÜL AYDOĞAN İstanbul 

Askerlikten muaf tutan sağlık raporlarında, kalp damarlarındaki yüzde 30 - 40 oranındaki tıkanmalar da 'çürüğe çıkmak' olarak kabul ediliyor. 
Genç Parti Genel Başkanı Cem Uzan'ın kalp damarlarından birinde yüzde 40, diğerinde yüzde 35 tıkanıklık saptanmasıyla, kalp damar hastalıklarında hangi durumlarda çürük raporu verildiği tekrar gündeme geldi. Konuya GATA Kardiyoloji Anabilim Dalı'ndan Tuğamiral olarak emekli olan, Yeditepe Üniversitesi Kardiyoloji Anabilim Dalı Başkanı Kardiyolog Prof. Dr. Ertan Demirtaş açıklık getirdi. 

Hangi damarların tıkalı olduğu, örneğin ana ya da yan damar gibi, nereden tıkandığının önemi var mı Kritik oran nedir 
- Hangi damarın tıkalı olduğunun önemi yok. Yan damar da ana damar da olsa eğer bizim için kritikse darlık, ki yüzde 40 - 50 darlık kritik bir darlıktır. Bu oranda darlık, artık tedavi edilmesi gerektiğini gösterir. Bunu riske edemezsiniz. 

Riskten ne anlıyoruz 
- Damardaki plağın stabil olması ya da olmaması durumu var. Yani dengede ya da dengesiz olma hali var. Plak dengedeyse problem yok, ama askerlik gibi ağır efor gerektiren veya ağır stres durumlarında o plak yüzde 40 - 50'yken yırtılırsa kalp krizi geçirir. Böyle bir şey varsa 'Niye edilmedi ' diye sorulur. O nedenle bu tip vakalara kesinlikle çürük raporu verilir. 

Damar tıkanıklığı saptanırsa kişi nasıl yönlendirilir 
- Yüzde 70 darlıkların üzerinde stent veya anjiyoplasti ya da gerekiyorsa by pass uygularız. Yüzde 70'in altıysa örneğin bazen yüzde 60 darlık oluyor. Basınç ölçen sistemler var. Damar içine girip basıncı ölçeriz kritik midir değil midir diye. Ya da ultrason yaparız. Ama yüzde 40 - 50 darlık zaten anjiyoda görülüyorsa bu kişinin askerlik yapması söz konusu değil. 

Askerlik şifreleri de dinlenmişti 
Uzan'ın çürüğe çıkmak için yaptığı görüşmeler telefon dinlemelerine de takılmıştı. 22 Ocak 2005'de Hürriyet gazetesinde yayımlanan konuşmalar özetle şöyle 
30. 10. 2004 
Cem Uzan Askerlikten yırttım. Bizde MKYK'da bir adam vardı göz doktoru binbaşı. CD'yi istedi. Verdik anjiyonun CD'sini. Az evvel aradı. Sizin ne er olarak ne de yedek subay olarak, askerlik yapmanız mümkün değil' dedi. 


</TEXT>
</DOC>
