<DOC>
<DOCNO> 357547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/siyaset/siy03.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abant Platformu' Erzurum'da toplandı 
</HEADLINE>
<TEXT>


MEHMET GÜNDEM 


Washington ve Brüksel toplantılarıyla 2004 yılında uluslararası boyuta taşınan "Abant Platformu" bu yıldan itibaren Anadolu'yu dolaşma kararı aldı. İlk toplantı ise "Eğitimde Yeni Arayışlar" başlığında Erzurum'da başladı. 
Platformun başkanlığını Prof. Mete Tunçay yapıyor. Prof. Tunçay'ın dedesi Vanlı Hacı Yusuf Efendi, 1916'da Erzurum'da Ermeni milisleri tarafından katledilmiş. Eşi de yıllarca, gelecek diye yolunu gözlemiş. Erzurum'a ilk defa gelen Mete Hoca'ya bu olayı sorduğumda "Doğru, Ermeniler dedemi katlettiler ama sanıyorum bunlar 1915'e misilleme olarak gelişmiş" dedi. 
Prof. Mithat Melen, yıllardır yurtdışında bilimsel toplantılara katıldığını, oralara hep yabancıların paralarıyla gittiklerini, Abant'ta ise ilk defa kendi paralarıyla gidip kendi fikirlerini anlattıklarını söyledi. 

'Erzurum ruhu' 
Prof. Niyazi Öktem ise, Erzurum ruhu ile Abant ruhu arasında paralellik olduğunu vurguladı. Prof. Kenan Gürsoy da, Erzurum'un kişilikli, şahsiyetli, ilim irfan sahibi, kurucu bir şehir olduğuna dikkat çekti ve Erzurum Kongresi'yle de bu tarihi misyonunu ispat ettiğine vurgu yaptı. 
Erzurum Valisi Celalettin Güvenç ise, ilin eğitim sıkıntılarına değindi. MEB Müsteşarı Nejat Birinci hükümetin eğitim projelerini anlatırken, AKP'li Prof. Mehmet Sağlam ise yüksek öğretimin sıkıntılarından bahsetti. 


</TEXT>
</DOC>
