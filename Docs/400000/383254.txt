<DOC>
<DOCNO> 383254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo04.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Halilhodziç tamam 
</HEADLINE>
<TEXT>


Trabzonspor'da Şenol Güneş'ten boşalan teknik patronluğa Boşnak teknik adam getirildi. Başkan Atay Aktuğ ile buluşan tecrübeli hoca, 1.5 yıllık teklife 'Evet' dedi 


Trabzonspor'da günlerdir devam eden yeni teknik direktör bilmecesi sona erdi. Bordo - Mavililer, Şenol Güneş'ten boşalan teknik patronluğa Boşnak teknik adam Vahit Halilhodziç'i getirdi. 
Dün Türkiye'ye gelen ve akşam saatlerinde Başkan Atay Aktuğ ile buluşan tecrübeli teknik adamın, tüm şartlarda anlaşma sağladığı öğrenildi. Halilhodziç, Trabzonspor'un bugün Galatasaray ile oynayacağı maçı izleyecek ve ardından kafileyle birlikte Trabzon'a gidecek. 
Hatırlanacağı gibi Halilhodziç, daha önce yapılan teklifi "İzlemediğim bir takımı çalıştırmam" diyerek geri çevirmişti. Boşnak Teknik Direktörün anlaşmasının bir yılının opsiyonlu olduğu öğrenildi. Halilhodziç'in sezon sonunda bir kez daha yönetimle masaya oturması ve elde edilecek olan sonuçlara göre anlaşmasının devam edip etmemesine karar vereceği öğrenildi. 

Gergin açılış 

Trabzonsporlu taraftarlar, 1967 Trabzonsporlular Derneği'nin yeni merkezinin açılış törenine katılan Başkan Atay Aktuğ'u istifaya davet etti. Taraftarların, "Galatasaray'a yenilirsek istifa edecek misiniz İstifa da bir erdemdir" sözleri Aktuğ'u kızdırdı. Trabzonspor Başkanı, "Biz yönetim kurulu olarak saha sonuçları sonunda iyi gidersek devam, yenilirsek istifa ederiz diye söz vermedik. Yönetimin değişmesi de hiçbir şeyi değiştirmez" yanıtı verdi. 
Bir taraftarın "Ne zaman şampiyon olacağız " demesi üzerine de Başkan Aktuğ, şunları söyledi "Bunu bana ne soruyorsun Son iki senedir hepimiz bu gayretteyiz" dedi. 

Hazırlıklar tamamlandı 

Trabzonspor, Galatasaray karşılaşmasından zaferle ayrılıp, haftalardır devam eden şanssızlığını sona erdirmek istiyor. Hazırlıklarını tamamlayan Bordo-Mavililer, İstanbul'da kontrollü bir futbol oynamaya hazırlanıyor. 
Geçici olarak takımın başında yer alan antrenör Orhan Çıkrıkçı, Tromso'ya yenilen Galatasaray'ın çok tehlikeli olduğunu dile getirdi. Çıkrıkcı, "3 puan almak için mücadele edeceğiz. Eksiğimiz fazla. Ama sahaya 11 kişilik bir ekip çıkacak. Zor dönemde yeni bir zafer istiyoruz" dedi. 


</TEXT>
</DOC>
