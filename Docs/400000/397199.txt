<DOC>
<DOCNO> 397199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/spo06.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRK HALKINDAN ÖZÜR DİLERİM 
</HEADLINE>
<TEXT>


Beşiktaş'ın unutulmaz yıldızı, İsviçre maçındaki hareketiyle ilgili "Bunun savunulacak bir yanı yok. Türk halkından özür dilerim" yorumunu yaptı. Özdilek, "İstifa kararını suçluluk duygusu nedeniyle almadım" dedi 

ÖZEL RÖPORTAJ BİLAL MEŞE 


Ladikspor'da iki, K.Maraş'ta dört ve Beşiktaş'ta 13 yıl forma giyen Şifo Mehmet Özdilek, Türkiye-İsviçre maçındaki olayların ardından dün istifasını verirken, suskunluğunu da ilk kez MİLLİYET'e bozdu. 
A Milli Takım'da yardımcı antrenörlük yapan Özdilek, futbol oynarken kırmızı kart bile görmediğini hatırlattı, "Yaptığım hareket bir refleksti. 11 oyuncu koridorlara doğru koşuyordu. Bir anda ayağımı kaldırdım. Ama darbe vurmadım, çelme taktım. Belki herkes yapabilirdi. Ama bunun savunulacak hiçbir yanı yok. Kendime hiç yakıştıramadım. Türk halkından özür dilerim." dedi. 

"Kendimi dinledim" 
Şifo Mehmet, maçtan bu yana iç dünyasında kolay bir süreçten geçmediğini de belirtti ve şöyle devam etti 
"Üç gün boyunca kendimi çok dinledim. Muhasebede bulundum. Eşim ve ailem ile düşüncelerimi paylaştım. Bu olaylar yüzünden 70 milyon insan nasıl bir duygu içine girdiyse, ben de aynı duyguları yaşıyorum. Dün önceki gece uyuyamadım ve sabah 06.00'da istifa kararımı aldım. Fatih Terim'le de görüştüm. Bana 'En doğru kararı verirsin' dedi. Ayrıca bu süreçte insanların saygısından bir şey kaybetmediğimi gördüm. Sokağa çıktığımda, aynı sevgiyi bana gösterdiler. Onların gönlünde Mehmet ayrı bir yerde". 
39 yaşındaki Özdilek, şu anda kendinden emin olduğunu da ekledi, "Olgun hissediyorum. Hayata devam edeceğim. Şifo Mehmet unutulmaz. İstifamın, suçluluk duygusu olarak algılanmaması gerekir. Ülkeyi kurtarmak adına kendimi feda ettim. FIFA'nın vereceği cezaya razıyım" diye konuştu. 



</TEXT>
</DOC>
