<DOC>
<DOCNO> 393483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo19.html </URL>
<DATE> 2005/11/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş'ta neşeli antrenman... 
</HEADLINE>
<TEXT>

     Beşiktaş, Gaziantepspor ile oynayacağı lig maçının hazırlıklarını yaptığı antrenmanla sürdürdü. 
     Teknik direktör Jean Tigana yönetiminde BJK Nevzat Demir Tesisleri'nde gerçekleştirilen ve yaklaşık 1.5 saat süren antrenmanda, siyah-beyazlı futbolcular pas çalışmasının ardından, tam sahada kanatlardan yapılan ortalarla gol çalışması yaptı. 
     Futbolcuları 4 ayrı noktada toplayan Tigana, sağ ve sol kanattan ortalar yaptırdı. Fransız teknik adam, bu çalışma sırasında oyuncularından isabetli paslar vermelerini ve isabetli şutlar çekmelerini istedi. 
     Siyah-beyazlılar bu çalışmanın ardından, iki gruba ayrılarak bu kez şut çalışması yaptı. Oldukça neşeli geçen bu çalışmada, Tigana futbolcularını motive etti ve gol atanları kutladı. 
     Antrenmanın son bölümünde ise Ailton, Veysel, Youla, PAF takımdan Rıza, Hakan ve Nail altıpas içinde kendilerine elle atılan toplarla şut çalışması yaptı. 
     Antrenman boyuncu futbolcuların bir hayli neşeli oldukları gözlenirken, teknik direktör Tigana da zaman zaman futbolcuların neşelerine katıldı. 
     Antrenmana sakatlıkları süren İbrahim Akın, Sergen ve Tayfur ile milli takım kamplarında bulunan Tümer, Okan, İbrahim Toraman ve Ahmed Hassan katılmadı. Sakatlığı süren Gökhan ise kondisyoner eşliğinde takımdan ayrı çalıştı. 
     Siyah-beyazlılar, bu akşam yapacakları antrenmanla Gaziantepspor maçı hazırlıklarını sürdürecek. 

     
</TEXT>
</DOC>
