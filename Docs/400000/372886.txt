<DOC>
<DOCNO> 372886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur35.html </URL>
<DATE> 2005/08/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Alanya'da sular akmıyor 
</HEADLINE>
<TEXT>

     CHP Antalya Milletvekili Osman Özcan, Antalya'nın Alanya İlçesi'nde yaklaşık 20 gündür yaşanan içme suyu sıkıntısının yatırım eksikliğinden kaynaklandığını bildirdi. 
     Milletvekili Özcan, partisinin ilçe binasında düzenlediği basın toplantısında, birçok mahallede yüksek katlara suyun çıkmadığını, son 3-5 gündür de bazı mahallelerde 1. ve 2. katlara da su gelmemeye başladığını söyledi. 
     Belediyenin 1998'den bu yana içme suyuyla ilgili yatırım yapmadığını öne süren Özcan, ''Alanya, çok hızlı göç alan ve büyüyen bir şehirdir. Buna rağmen, bu unsurlar düşünülerek bir planlama yapılmıyor. Böyle şehircilik, böyle şehir olmaz. Üstelik burası turizmin önemli merkezlerinden olan bir dünya şehridir. İçme suyu sıkıntısı, yatırım eksikliğinden kaynaklanmaktadır'' dedi. 
     CHP İlçe Sekreteri Hürses Ceylan da belediyenin acil ve akılcı bir eylem planıyla bu sorunu bir an önce çözmesi gerektiğini belirtti. 
     Alanya'da uzun yıllardır ciddi bir planlama çalışması yapılmadığını iddia eden Ceylan, şöyle konuştu 
     ''Uzun dönemde, Dim Barajı da dikkate alınarak, Dim Üzümlü kaynağından gelen ana hat geliştirilmeli ve Dimçayı-Oba bölgelerindeki elektrik enerjisiyle çok pahalı su maliyetine neden olan kuyular kapatılarak şehrin tümü cazibeli akımla içme suyuna kavuşturulmalıdır. Orta vadede, ilçenin, çok eski imar planına göre yapılan içme suyu altyapısı gözden geçirilerek takviyelerle güçlendirilmeli ve mevcut imar planına uygun hale getirilmelidir. Kısa vadede ise her mahalleye dönüşümlü olarak su verilmelidir. Aksi takdirde bazı mahalleler aylarca su göremeyecek.'' 
     
     ALANYA BELEDİYESİ'NİN AÇIKLAMASI 
     Alanya Belediye Başkan Vekili Kemal Dere de encümen toplantısından sonra gazetecilere yaptığı açıklamada, su sıkıntısının yağışların azlığından kaynaklandığını söyledi. 
     Su sıkıntısının giderilmesine yönelik çalışmaların sürdürüldüğünü ve şehrin büyük bir bölümüne su verilmeye başlandığını belirten Dere, ilçenin bazı bölgelerinde kuraklıktan kaynaklanan su sıkıntısı yaşandığını kaydetti. 
     Dere, sözlerini şöyle sürdürdü 
     ''Kış mevsiminin kurak geçmesinden dolayı yaşanan su sıkıntısının giderilmesi amacıyla çalışmalarımız gece gündüz sürmektedir. Su pompalarının tamamını devreye soktuk. Bugün itibariyle ilçenin büyük bölümüne su verildi. Su sıkıntısının en fazla gözlendiği sanayi bölgesinde bu sabah yaptığımız incelemelerde binaların en üst katlarına dahi suyun ulaştığını gördük. Kuraklık yaşanan şu günlerde, halkımızdan suyu tasarruflu harcamalarını, aynı zamanda araç ve yol yıkamamalarını istiyorum. Hatta araç yıkayan bazı vatandaşlarımıza da müdahale etmek zorunda kaldık. Su sıkıntısının 1 ay içinde tamamen giderileceğini söyleyebilirim.'' Dere, hanutçuluk yapıldığı tespit edilen 6 işyerine kapatma cezası verildiğini bildirdi. 
     
</TEXT>
</DOC>
