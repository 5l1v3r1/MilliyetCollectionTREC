<DOC>
<DOCNO> 358601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun37.html </URL>
<DATE> 2005/07/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Alman basını Schröder'in partisi Türk seçmenlerin desteğini arıyor 
</HEADLINE>
<TEXT>

     Almanya'da yayımlanan ''Frankfurter Allgemeine Zeitung'' gazetesi, Sosyal Demokrat Parti'nin SPD ülkede erken seçimlere gidilmesi durumunda Türk kökenli seçmenleri partiye oy vermeye ikna etmek için, önceki seçimlerde de düzenlenen girişimi yeniden başlatmayı düşündüğünü yazdı. 
     SPD federal meclis Milletvekili Lale Akgün'ün, genelde Türk kökenli SPD'li politikacılardan oluşan organizatörlerin bu girişimi yeniden başlatmak üzere Berlin'de bir araya geldiklerini açıkladığı belirtilen haberde, şunlar kaydedildi 
     ''Organizatörler ilk kez, 2002 yılı seçim kampanyasında, o dönem SPD Avrupa Parlamentosu Milletvekili olan Ozan Ceyhun başkanlığında Berlin, Köln ya da Stuttgart gibi büyük kentlerde düzenlenen tartışma ve kültür etkinliklerinde, Türk kökenli Alman vatandaşlarını SPD için kazanmaya çalışmışlardı. Bu yıl da ünlü SPD'li politikacıların Türk kökenli Almanların sorularını cevaplamaları öngörülüyor. Bunun için Türk sanatçılarının, işadamlarının ve Alman spor kulüplerindeki tanınmış futbolcuların etkinliklere katılmaları öngörülüyor.'' Akgün, konuya ilişkin açıklamasında, ''Bunun için parti üyesi olmanız gerekmiyor, SPD'ye sempatinizi göstermeniz yeterli'' dedi. 
     Ceyhun'un bu seçim kampanyasında da 15 kişilik bir ekiple ''sempati kampanyasını'' koordine etmek istediği, bazı etkinliklerin yerel görevlilerle işbirliği içinde düzenleneceğini, masrafların ise bağışlarla karşılanacağını söylediği ifade edildi. 
     Kampanyayı destekleyenler arasında Türk işadamlarının da bulunduğuna işaret edilen haberde, ''Ceyhun, projesi için Türk siyasetçilerinin de desteğini kazanmayı planlıyor. Lale Akgün de olası genel seçimlerde, Alman vatandaşlığına geçen yaklaşık 800 bin Türkün çoğunun geleneksel olarak SPD'ye oy vereceğini hesaplıyor. Akgün, SPD'nin başarılı Türkiye ve entegrasyon politikası konusunda halkı bilgilendirmenin de önem taşıdığını söyledi'' denildi. 
     Haberde ayrıca, Essen kentinde bulunan Türkiye Araştırmalar Merkezi TAM Vakfı'nın 2002 genel seçimleri dolayısıyla yaptığı araştırmanın sonuçlarına dikkat çekilerek, Türk kökenli seçmenlerin yaklaşık yüzde 60'ının SPD'yi, yüzde 17'sinin Birlik 90 Yeşiller Partisi'ni tercih ettiği hatırlatıldı. Araştırmaya göre, Türk kökenli seçmenlerin yüzde 12'si Birlik partilerini CDU CSU , yüzde 5'i de Hür Demokrat Parti'yi FDP tercih ediyor. 
     
</TEXT>
</DOC>
