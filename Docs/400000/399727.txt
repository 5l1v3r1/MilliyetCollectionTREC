<DOC>
<DOCNO> 399727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo34.html </URL>
<DATE> 2005/12/01/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Beşiktaş - Zenit St. Petersburg 1-1 maç sonucu 
</HEADLINE>
<TEXT>

     UEFA Kupası H Grubu'nda Beşiktaş ile Zenit St. Petersburg arasında yapılan maçın ilk yarısı 1-1 berabere tamamlandı. 
     Mutlak 3 puan parolasıyla sahaya çıkan Beşiktaş, ilk dakikada rakibine baskı kurarak gol bulmaya çalıştı. Siyah-beyazlılar, özellikle sağ kanattan Ali Tandoğan'ın geliştirdiği ataklarla pozisyonlar yarattı. Nitekim Beşiktaş, bu futbolcunun sürüklediği pozisyon sonrası 23. dakikada İbrahim Akın'ın ayağından bulduğu golle 1-0 öne geçti. 
     Yediği gol sonrası ataklarını sıklaştıran Zenit St Petersburg, kazandığı serbest vuruşta, Gorshkov'un kafa vuruşunda beraberliği sağladı. Beşiktaş, tekrar öne geçmek için rakibine baskı kurarken, İbrahim Akın ve Sergen'in şutları direkten döndü ve maçın ilk yarısı 1-1 sona erdi. 
     İkinci yarıya da hızlı başlayan Beşiktaş, Zenit kalesi önünde çok uygun pozisyonlar bulmasına rağmen gol atamadı. Karşılıklı ataklarla geçen ikinci yarıdan gol çıkmayınca iki ekipte sahadan 1'er puanla ayrıldı. 
     Bu sonucun ardından gruptaki puanını 2'ye çıkaran Beşiktaş Avrupa macerasına son verdi. 
     
     
     İLK YARI 

     8. dakikada Sergen'in ara pasıyla kaleci ile karşı karşıya kalan İbrahim Akın, topu ayağından fazla açınca Beşiktaş, mutlak bir golden oldu. 
     10. dakikada Çağdaş'ın ara pasında ceza alanın sağında topla buluşan Ali Tandoğan'ın ortasında, Hagen altı pas içinde topu uzaklaştırmaya çalıştı. Kısa düşen topu ceza alanı içinde kontrol eden Ahmed Hassan, meşin yuvarlağı göğsüyle Okan'ın önüne bıraktı. Bu futbolcunun vuruşunda, kaleci son anda uzanarak meşin yuvarlağı uzaklaştırdı. 
     23. dakikada Çağdaş'ın ara pasıyla sağdan ceza alanına giren Ali Tandoğan, topu geriden gelen İbrahin Akın'ın önüne bıraktı. Bu futbolcunun sert şutunda, meşin yuvarlak filelere gitti 1-0. 
     26. dakikada İbrahim Akın'ın ceza alanın sağından yaptığı ortada altı pasın hemen önünde topla buluşan Ahmed Hassan'ın kafa vuruşunda, meşin yuvarlak yandan auta gitti. 
     29. dakikada Zenit St. Peterburg'un ceza alanın sağ çaprazında kazandığı serbest vuruşu kullanan Flachbart'ın ortasında ceza alanında topla buluşan Gorshkov'un kafa vuruşunda, meşin yuvarlak filelere gitti ve Rus ekibi beraberliği sağladı 1-1 
     33. dakikada kaleci Cordoba'nın uzun pasında defansın arkasında toplu buluşan İbrahim Akın'ın, ceza alanına girip rakibini geçer geçmez yerden sert vuruşunda, top yan direkten oyun alanına döndü. Savunma, daha sonra tehlikeyi uzaklaştırdı. 
     38. dakikada Beşiktaş'ın ceza alanın önünde kazandığı serbest vuruşu kullanan Sergen'in vuruşunda, meşin yuvarlak üst direkten auta çıktı. 
     Karşılaşmanın ilk yarısı 1-1 tamamlandı. 
     
     İKİNCİ YARI 

     56. dakikada ceza alanı sol çaprazında İbrahim Akın'ın sert şutunda, top kaleci Contofalsky'de kaldı. 
     61. dakikada Zenit St. Petersburg'un ani gelişen atağında Arshavin, topu ceza alanı içinde sol çaprazda Kerzhakov'un önüne bıraktı. Bu futbolcu, kaleci Cordoba ile karşı karşıya kaldığı pozisyonda sert vurdu. Cordoba, topu son anda kornere çeldi. 
     82. dakikada Ahmed Hassan'ın pasıyla defansın arkasına sarkan Ali Tandoğan, topu Veysel'in önüne bıraktı. Bu futbolcunun yerden vuruşunda meşin yuvarlak defanstan döndü. Savunma daha sonra tehlikeyi uzaklaştırdı. 
     83. dakikada Ahmed Hassan'ın ceza yayı içinde sert şutunda, kaleci Contolfalsky topu kontrol etti ve karşılaşma 1-1 sona erdi. 
     
     MAÇTAN NOTLAR 

     Beşiktaş Teknik Direktörü Jean Tigana, UEFA Kupası H Grubu'nda oynanan Zenit St. Petersburg maçında, Sivasspor ile geçen hafta oynanan lig karşılaşmasında kırmızı kart gören Ailton ve Koray'ı ilk 11'de oynatmadı. 
     Beşiktaş yönetim kurulunun para cezası verdiği iki futbolcu, Tigana tarafından yedek kulübesinde oturtulurken, Koray'ın yerine ön liberoda Çağdaş, Ailton'un yerine de forvette Sergen görev aldı. 
     
     SERGEN 4 MAÇ SONRA SAHADA 

     Beşiktaş'ın, Ankaragücü ile oynadığı lig maçında attığı frikik golünün ardından sakatlanan Sergen Yalçın, tam 4 resmi maç sonra takımdaki yerini aldı ve sahaya ilk 11'de çıktı. 
     Sergen, İbrahim Akın ile birlikte forvette görev alırken, savunma Ali Tandoğan, İbrahim Toraman, Mustafa ve Adem'den oluştu. Sol kanatta İbrahim Üzülmez, sağ kanatta ise Ahmed Hassan forma giydi. 
     Siyah-beyazlılarda Ailton ve Koray'ın yanısıra, sakatlıktan yeni kurtulan Kleberson, kaleci Murat, Ali Güneş, Veysel ve Güven 18 kişilik maç kadrosunda yer aldı. 
     
     BJK İNÖNÜ STADI'NDA NOUMA ŞOV 

     Beşiktaş'ın eski futbolcusu Pascal Nouma da maçı izleyenler arasındaydı. 
     Karşılaşmayı numaralı tribünden izleyen Fransız futbolcuya siyah-beyazlı taraftarlar büyük sevgi gösterilerinde bulundu. Uzun süre taraftarlarla birlikte tezahürat yapan Nouma maç öncesi adeta şov yaptı. 
     Siyah-beyazlı taraftarlar maç öncesi takımlarını desteklemeyi bırakıp, sürekli Nouma lehine tezahüratlar yaptı. Özellikle kapalı tribündeki taraftarlar, numaralı tribünde oturan Nouma'nın yanlarına gelmesi için tezahüratlar yaptı. Taraftarlar, ''Pascal gelmezse kapalıyı yakarız'' diye tempo tuttu, ancak tüm ısrarlara rağmen Fransız futbolcu, kapalı tribüne geçemedi. 
     
     
     DEMİRÖREN İLE ÖPÜŞTÜ 

     Fransız futbolcu, bir ara protokol tribününe geçerek Kulüp Başkanı Yıldırım Demirören ile görüştü. Demirören'e sarılan Nouma, daha sonra Asbaşkan ve Futbol Şube Sorumlusu Kıvanç Oktay ile hasret giderdi. 
     Nouma ile fotoğraf çektirmek için taraftarlar adeta birbirleriyle yarıştı. Nouma, maça siyah-beyazlıların eski futbolcularından Bayram Bektaş ile birlikte geldi. 
     Bu arada siyah-beyazlılar, kapalı tribünde ''Beşiktaş taraftarında baba yüreği vardır sever de söver de'' yazalı pankart açtı. 
     Beşiktaş Kulübü Başkanı Yıldırım Demirören, karşılaşmayı protokol tirbününden izledi. 
     
     RUSLAR İLGİ GÖSTERDİ 

     Karşılaşmaya Rus takımı taraftarları da büyük ilgi gösterdi. Yaklaşık bin Rus taraftar, eski açık tribündeki yerlerinden takımlarını destekledi. 
     Bu arada protokol tribününde bulunan Ruslar da ellerinde takımlarının kaşkollarını havaya kaldırarak, maç öncesi takımları lehine tezahürat yaptılar. 
     

Stat BJK İnönü Hakemler Knut Kircher xx, Wolfgang Walz xx, Harry Ehing xx Almanya Beşiktaş Cordoba xx, Ali Tandoğan xxx, İbrahim Toraman xx, Mustafa xx, Adem xx Dk. 65 Ailton x , Ahmed Hassan xx, Okan xxx Dk. 80 Veysel xx , Çağdaş xx, İbrahim Üzülmez xx, Sergen xxx Dk. 59 Kleberson xx , İbrahim Akın xxx Zenit St. Petersburg Contofalsky xxx, Flachbart xx Dk. 64 Denisov xx , Hagen xx, Krizanac xx, Mares xx, Anyukov xx Dk. 90 Vlasov , Gorshkov xxx, Radimov xx, Spivak xx, Kerzhakov xx, Arshavin xx Dk. 68 Sumulikoski x Goller Dk. 23 İbrahim Akın Beşiktaş , Dk. 29 Gorshkov Zenit St. Petersburg Sarı kartlar Dk. 13 Mares, Dk. 41 Radimov, Dk. 45 Gorshkov, Dk. 90 Sumulikoski Zenit St. Petersburg , Dk. 31 Adem, Dk. 90 Ahmed Hassan Beşiktaş      
</TEXT>
</DOC>
