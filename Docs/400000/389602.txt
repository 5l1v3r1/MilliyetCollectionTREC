<DOC>
<DOCNO> 389602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur11.html </URL>
<DATE> 2005/10/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tren 50 metre sürükledi, burnu bile kanamadı 
</HEADLINE>
<TEXT>

     
     Ramazan ÇETİN DENİZLİ, DHA 
     
DENİZLİ'de trenin 50 metre sürüklediği triportör sürücüsü kazayı burnu bile kanamadan atlattı. 
     İlginç kaza, bugün saat 10.00 sıralarında Sümer Mahallesi Üçüncü Sanayi Sitesi girişindeki hemzemin geçitte meydana geldi. Muammer Kındı 51 , 20 DF 907 plakalı triportörüyle 3'üncü Sanayi Sitesi'nden İzmir Asfaltı yönüne seyir halindeyken, Eski Levazım Deposu altındaki hemzemin geçide kontrolsüz girdi. Bu sırada İstanbul-Denizli seferini yapan Mustafa Aydın yönetimindeki 31322 sefer sayılı Pamukkale Ekspresi, hemzemin geçitte Kındı'nın triportörüne çarptı. Tren, triportörü yaklaşık 50 metre sürükledikten sonra durabildi. Nakliyatçılık yapan Kındı, kazayı burnu bile kanamadan atlattı. Aracından sağ salim çıkan Kındı, götürüldüğü Denizli Devlet Hastanesi'nde ayakta tedavi edildikten sonra taburcu edildi. Kazayla ilgili soruşturma sürdürülüyor. 
     
</TEXT>
</DOC>
