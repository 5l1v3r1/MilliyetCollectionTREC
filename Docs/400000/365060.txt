<DOC>
<DOCNO> 365060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko36.html </URL>
<DATE> 2005/07/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aygün Ek müzakere gibi hayati bir konu Meclis'e bile sorulmuyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, Avrupa Birliği AB ek protokolünün ''AB'nin ikiyüzlü politikalarının devam ettiği'' şu günlerde imzalanmaması gerektiğini savundu. 
     Aygün, düzenlediği basın toplantısında, şeffaflıktan bahsedilirken, böylesine önemli bir konunun gizlenmesini eleştirerek, bu protokolün resmi bir tercümesinin derhal kamuoyuna açıklanmasını istedi. 
     Hollanda ve Fransa'nın önemli kararları halka sorduğunun altını çizen Aygün, ''Sayın Abdullah Gül, 1994'te yaptığı konuşmada, 'Gümrük Birliği niçin halka sorulmuyor' demesine rağmen şimdi böyle bir hayati konu TBMM'ye bile sorulmuyor'' diye konuştu. 
     AB'nin daha önceki genişleme dalgalarında bu türden protokollerin ya imzalanmadığını ya imzalandığı halde yeni üye olan ülkelerin parlamentolarınca tasdik edilmediği için yürürlüğe girmediğini anlatan Sinan Aygün, Avusturya, Finlandiya ve İsveç gibi ülkelerin üyeliğinde Gümrük Birliği'nin kendiliğinden otomatik olarak yeni giren ülkelere genişletildiğini söyledi. 
     Protokolün Kıbrıs Rum tarafının Kıbrıs Cumhuriyeti olarak tanındığına bir delil olacağını savunan ATO Başkanı Aygün, Türkiye'nin Londra ve Zürih antlaşmaları ile kazandığı garantörlük haklarından vazgeçmiş olacağını, Kıbrıs Rum kesimini ''tanımıyorum'' iddiasını sürdüremeyeceğini kaydetti. 
     
     DIŞ TİCARETE DE YANSIYACAK 
     ATO Başkanı Sinan Aygün, protokolün imzalanması durumunda Türkiye'nin KKTC egemenliğindeki topraklar da dahil olmak üzere Kıbrıs'ın tamamı ile yapılacak dış ticarette belge almaya ve vermeye yetkili tek hükümet olarak Kıbrıs Rumlarını ''Kıbrıs Cumhuriyeti'' sıfatıyla tanıyacağını öne sürdü. 
     Aygün, şöyle devam etti ''Çünkü, Kıbrıs adasının tamamıyla yapılacak dış ticarette geçerli olacak menşe şahadetnameleriyle ilgili tek otorite Kıbrıs Rum kesimi olacak. 
     Aksi bütün düzenlemeler AB Adalet Divanı'na götürülme riski taşımaktadır. Yani protokolün imza ve onayı, Türkiye'nin talep ettiği KKTC ile doğrudan ticaret düzenlemelerini hatta ticaretini bile zorlaştıracaktır. 
     Türkiye'deki üretici firmalardan KKTC ile yaptığı illegal ticarete son vermeleri istenecektir. Limasol portakalı Türkiye'ye sıfır gümrükle girecek, Lefke portakalı da yüzde 16 vergi ödenerek Türkiye'ye sokulabilecek. 
     Türkiye, KKTC ile ilişkilerini kesmezse Dünya Ticaret Örgütü'ne şikayet edilecektir. Loizidou davasının Rumlara kuzeydeki topraklarını geri almak imkanı veriyor.'' Türkiye'nin Rum gemi ve uçaklarına kendi hava ve deniz limanlarını açmak zorunda olacağını vurgulayan ATO Başkanı Aygün, bu konudaki kaygıları milletvekillerine bir rapor halinde ileteceklerini ve anlaşmanın imzalanmamasını talep edeceklerini söyledi. 
     İngiltere Başbakanı Tony Blair'in Türkiye'ye verdiği sözlerin hatırlatılması üzerine de Aygün, ''Blair bugün var yarın yok, Papadopulos ise Türkün kanını bardakla içen adam. Söz olmaz böyle hayati konularda belgeye bakacaksınız'' dedi. 
     ASO Başkanı Zafer Çağlayan'ın ''Kıbrıs elden gitmesi 1995 yılında oldu'' sözlerinin hatırlatılması üzerine de bunun doğru olduğunu belirten Aygün, Kıbrıs'ın o yıl elden gitmeye başladığını, şimdi sandalyesinin çekilmek istendiğini söyledi. 
     
</TEXT>
</DOC>
