<DOC>
<DOCNO> 390969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/aspo.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkal'dan haciz geldi 
</HEADLINE>
<TEXT>


Galatasaray, Mesut Bakkal yönetiminde yeniden eski güçlü kimliğine bürünen Gençlerbirliği önünde tutunamadı. Isaac'ın golüne Iliç karşılık verdi. Ancak Uğur, Cim - Bom'un yenilmezlik unvanını elinden aldı 

CEMAL ERSEN 


Erciyes karşısında son dakika golüyle kazanılan maç, ardından Denizlispor'a karşı kaybedilen puanlar ve dün Gençlerbirliği deplasmanında alınan yenilgi, Galatasaray'ın agresif futbol oynayan takımlara karşı ne büyük zaaf içinde olduğunun somut birer örneği aslında. 
Sarı-kırmızılı ekibin Gençlerbirliği karşısındaki etkisizliği, çaresizliği ve zaman zaman şaşkınlığını sadece rakibin sert futboluna bağlamak, kazanan takıma haksızlık olur... 
Galatasaray koskoca ilk yarı boyunca tek gol pozisyonu üretemedi. Rakip kalede tehlike yaratacak şutu yoktu. Sıkı markajdan kurtulmak için görev bölgesini terk eden Hakan Şükür, ayağına aldığı hemen her topu ezen Necati, müthiş baskı karşısında oyun kurmaktan aciz kalan orta alan, Gençlerbirliği'nin aldığı önlemlerin sonuçlarıydı. 
Uğur Boral ilk yarı boyunca sol tarafı koridora çevirdi. Adaşı genç Uğur'u perişan etti. Baki'nin de desteği ile Gençlerbirliği'nin tüm pozisyonları bu kanattan gelişti. Gerets ise gözünün önündeki bu oyunu seyretmekle yetindi. 
Henüz 6. dakikada Cihan'ın topa ilginç bir müdahalesi vardı. Vücudu ceza alanı içinde kalan genç oyuncunun çizgi dışındaki topa elle müdahalesinde hakemin verdiği direkt atış kararı son derece doğruydu. 
Başkent ekibinin 13. dakikada soldan geliştirdiği atakta Uğur, topu sert vuruşla kaleye gönderdi. Mondragon'un hamlesi yetersiz kaldı, pozisyonun takipçisi Isaac meşin yuvarlağı ağlara bıraktı. 37. dakikada benzer açıdan gelen topu Erhan indirdi. Kerem uygun pozisyonda kötü vurdu. 41. dakikada aynı futbolcu ceza alanı dışından beklenmedik bir şut attı. Kolombiyalı kaleci topu güçlükle çizginin dışına itti. 

Acı bir ders oldu 
İkinci yarının ilk dakikası, Galatasaray için maçı çevirme şansını da beraberinde getirdi. İlk atakta Hakan Şükür'ün İliç'e bıraktığı top usta bir vuruşla beraberlik sayısı olarak Gençlerbirliği kalesine gitti. Ancak bu gol ne sarı-kırmızılı ekibi ateşlemeye yetti ne de Gençlerbirliği'nin hızını kesmeye. Daha dikkatli ve kontrollü oynaması gerekirken, Galatasaray hücuma çıktığı anlarda savunmasını eksik bırakmaya başlayınca Başkent ekibi için işler kolaylaştı. 52. dakikada iki savunmacı arasından sıyrılan Mehmet Çakır topu sola çekti. Tam boş kaleye atmaya hazırlanıyordu ki, ayakları birbirine dolaştı. Hemen bir dakika sonra Galatasaray ceza alanı içinde yine Mehmet Çakır, yine tehlike vardı. Bu kez sert vuruşta top Modragon'dan döndü, ama Uğur Boral daha profesyonelce vurdu ve takımını ikinci kez öne geçirdi. 64. dakikada Isaac'ın soldan getirdiği topla buluşan Mehmet Çakır acele edince Gençlerbirliği bir golden daha oldu. 
Galatasaray'ın son 13 dakikada forvette Hakan ve Necati'nin yanına Özgürcan'ı yollaması gecikmiş ve beyhude bir hamleydi. Doldur-boşaltlar ise sezonun ilk yenilgisinden kurtulmaya çalışan Galatasaray'ın nasıl bir çaresizlik içine düştüğünün göstergesiydi. 

Aslan'ı ilk kez üzdü 

Gençlerbirliği-Galatasaray randevusu, Bülent Korkmaz için çok farklı bir anlam taşıyordu. Sarı - kırmızılı forma altında uzun yıllar zaferden zafere koşup, buruk bir şekilde kulüpten ayrılmak zorunda kalan Bülent, Aslan'a karşı ilk kez rakip oluyordu. Başkent ekibinde antrenörlük görevine başlayan genç teknik adam dün çok karmaşık duygular yaşadı. Maçtan önce taraftarların sevgi gösterisinde bulunduğu Bülent, eski takım arkadaşlarıyla kucaklaşıp, hasret giderdi. 
Bülent Korkmaz, Aslan'ı ilk kez üzdüğü maç sonrası, "Kalbimdeki Galatasaray sevgisini kimse söküp, atamaz. Bunu herkes biliyor. Şimdi profesyonel olarak işimi yapıyorum. İyi oynayarak kazandık. Galatasaray'ı bu sezon yenen ilk takım olduğumuz için ayrıca sevinçliyiz" dedi. Gençlerbirliği Teknik Direktörü Mesut Bakkal ise "Kazanacağımızı biliyorduk. Coşkulu bir şekilde oynayıp, istediğimizi aldık. Bu takım ligde daha iyi yerlere gelecek" ifadesini kullandı. 

MAÇIN YILDIZI 
Ayman 

Mısırlı futbolcu ligdeki istikrarını dün de sürdürdü. Hücum ile savunma bağlantısını en iyi kuran oyunculardan biri olan Ayman, Galatasaray önünde de klasını kanıtladı. 

MAÇIN HAKEMİ 
Vasattı 

Oktay Demiray maça iyi başlamadı. Cihan'ın eline çarpan bölgede yardımcısına danıştı. Ancak Hakan Şükür'ün, ceza alanında İsmail Güldüren tarafından indirilmesine kayıtsız kaldı. Oysa bu itişmelere bir kart çıkarsa sorunu kökten çözecekti. 

YILDIZ TABLOSU 

ERHAN TELLİ 


GENÇLERBİRLİĞİ 1 Ömer 6 6 Erkan 6 3 Risp 6 2 İsmail 7 23 Baki 5 44 Erhan 5 12 Ayman 7 61 Kerem 6 20 Uğur 6 16 Jardler Dk.86 14 Isaac 6 35 Tuna Dk.90 2 8 Mehmet 5 18 Hasan Dk.81 

YEDEKLER 
99 Gökhan, 5 Sedet, 9 Mehmet Nas, 10 Oliveira 

GALATASARAY 1 Mondragon 5 33 Uğur 5 4 Song 5 2 Tomas 5 67 Ergün 4 19 Cihan 3 14 Altan Dk.46 5 7 Saidou 5 22 İliç 5 20 Volkan Dk.77 8 Heinz 4 27 Özgürcan Dk.77 10 Necati 5 9 Hakan 5 

YEDEKLER 
17 Fevzi, 6 Yalçın, 18 Ayhan, 58 Hasan Kabze 

HAKEMLER 
Oktay Demiray, Selçuk Kaya, Özgür Çetiner 

GOLLER 
Isaac Dk.13 İliç Dk.46 , Uğur Dk.53 

SARI KARTLAR 
Mehmet Çakır, Kerem, İsmail G.Birliği , Saidou, Necati Galatasaray 

NOTLAR 

Saidou cezalı 
Galatasaraylı Saidou ilk yarıda gördüğü sarı kartla cezalı duruma düştü. Bu sezon 4. kez kart gören Kamerunlu futbolcu, önümüzdeki hafta Diyarbakırspor maçında forma giyemeyecek. 

Necati on birde 
Teknik Direktör Eric Gerets, Necati Ateş'e 1 hafta aradan sonra yine 11'de forma verdi. Sarı - kırmızılı takımda cezalılar Hasan Şaş ve Orhan Ak ile sakatlıkları bulunan Ümit Karan ve Sabri kadroda yer almadı. 

PAF'lar galip 
Galatasaray, PAF Ligi maçında Gençlerbirliği'ni devirdi. Liderlik koltuğunda oturan sarı - kırmızılı takım, ikinci sıradaki rakibini 4-2 mağlup ederek zirvedeki yerini sağlama aldı. 

Canaydın gelmedi 
Galatasaray Başkanı Özhan Canaydın maça gelmezken, sarı - kırmızılı kulübü, Ankara'da İkinci Başkan Ergun Gürsoy temsil etti. Gençlerbirliği Başkanı İlhan Cavcav ile Gürsoy mücadeleyi birlikte izledi. 


</TEXT>
</DOC>
