<DOC>
<DOCNO> 374183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur30.html </URL>
<DATE> 2005/08/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sanatçı Nihat Akçan vefat etti 
</HEADLINE>
<TEXT>

     Devlet Tiyatroları’ndan emekli sanatçı Nihat Akçan, İstanbul’da vefat etti. 
     Devlet Tiyatroları’ndan yapılan açıklamaya göre, Nihat Akçan için 2 Eylül Cuma günü Atatürk Kültür Merkezi AKM Büyük Salon’da tören düzenlenecek. Sanatçının naaşı, aynı gün öğlen Teşvikiye Camii’nde kılınacak cenaze namazının ardından Florya Şenlikköy Mezarlığı’nda toprağa verilecek. İstanbul’da 1926 yılında doğan Nihat Akçan, Devlet Konservatuvarı Tiyatro Bölümü’nden 1949 yılında mezun olmuştu. 1950’de Ankara Devlet Tiyatrosu’nda göreve başlayan Akçan, 1957-58 yıllarında Adana Belediyesi Şehir Tiyatroları’nda görev almıştı. 1981 yılında İstanbul Devlet Tiyatrosu’na geçen sanatçı ve rejisör Akçan, 1991’de emekli olmuştu. Nihat Akçan’ın rol aldığı ve yönettiği oyunlardan bazıları şöyle "Melekler ve Şeytanlar", "Bir Yaz Dönümü Gecesi Rüyası", "Köşe Başı", "Yanlış Yanlış Üstüne", "Çayhane", "Finten", "Onikinci Gece", "Hırsız", "Köroğlu", "Ağaçlar Ayakta Ölür", "İçerdekiler", "Keziban", "Yedi Balkonlu Ev", "Bu Hesapta Yoktu", "Merdiven", "Cimri", "İki Kişilik Hırgür", "İki Efendinin Uşağı", "Derya Gülü" ve "Toprağı Bol Olsun". 
     
</TEXT>
</DOC>
