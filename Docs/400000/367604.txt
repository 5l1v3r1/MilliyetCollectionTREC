<DOC>
<DOCNO> 367604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko02.html </URL>
<DATE> 2005/08/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Otomobil dışında tüketim malı ithalatı hala artıyor... 
</HEADLINE>
<TEXT>

     İthalat artışının sadece ham madde ve aramalları ithalatından kaynaklandığına ilişkin ididaların aksine, dış ticaretin ekonomik gruplara göre dağılımı, otomobil ve benzin dışındaki tüketim malı ithalatındaki büyümenin ithalat üzerindeki baskısını sürdürdüğünü ortaya çıkardı. 
     ANKA’nın Tış Ticaret Müsteşarlığı’ndan edindiği verilere göre otomobil ve benzin ithalatı hariç tüketim malları ithalatında özellikle dayanıklı ve yarı dayanıklı tüketim malı ithalatındaki hızlı büyüme yüzünden yüzde 24.9 gibi yüksek düzeyde bir artış yaşandığını gösteriyor. Geçen yılın ilk altı ayında 3 milyar 461 milyon dolar olan otomobil ve benzin dışındaki tüketim malları ithalatı 4 milyar 324 milyon dolara yükseldi. 
     Türkiye’nin bu yılın ilk altı aylık dönemindeki tüketim malı ithalatı geçen yılın aynı dönemine göre yüzde 2.7 oranında artarak 6.1 milyar dolara ulaştı. Toplamdaki bu artış hızının düşük düzeyde kalması, iç talebin yavaşladığı ve bu nedenle tüketim artışının ithalat üzerindeki baskısının azaldığı yorumlarının yapılmasına yol açtı. Ancak kriz döneminde ertelenen ancak 2004 yılında göndeme gelen ve zaten izleyen yıllarda sürdürülmesi mümkün olmayan otomobil talebindeki olağan düşüş toplam tüketim malı ithalatını azaltırken, dier tüketim malları ithalatındaki artış trendi ise devam ediyor. 
     Binek otomobil ithalatının yüzde 29.9 oranında azalarak 1 milyar 546 milyon dolara gerilediği bu yılın ilk altı aylık döneminde, dayanıklı tüketim malları buzdolabı, televizyon. Çamaşır makinası, fırın ve benzeri ithalatı yüzde 24.9 oranında artarak 885 milyon dolara ulaştı. Aynı dönemde yarı dayanıklı giyim eşyası, ayakkabı, oyuncak ve benzeri malların ithalatı ise yüzde 31.1 büyüyerek 1 milyar 145 milyon dolara ulaştı. 
     Dayanıksız ilaç ve benzeri tüketim mallarının ithalatı ise yüzde 12.8’lik büyümeyle 1 milyar 728 milyon dolara çıkarken, işlenmiş yiyecek ve içecek ithalatı yüzde 93 büyüyerek 139 milyon dolara, işlenmemiş gıda ithalatı ise yüzde 38.1 artarak 305 milyon dolara çıktı. 
     Bu yıl geçen yıla göre ithalatı azalan bir başka tüketim malı ise benzin oldu. Geçen yıla göre yüzde 16.5 oranında azalan benzin ithalatı 222 milyon dolara geriledi. 
     Tüketim malı olarak nitelendirilen binek otomobil dışında kalan ve sanayi ile ilişkisi olmayan taşıma araçlarının ithalatı ise yüzde 124.8 artarak 120 milyon dolar oldu. 
     
     YTL’NİN DEĞERLENMESİ ETKİLİYOR 
     Otomobil ithalatında yaşanan azalmaya rağmen, Türkiye’nin aslında ihracatçı olduğu diğer tüketim mallarının ithalatındaki bu hızlı büyümede YTL’nin değerlenmesinin de etkili olduğu belirtiliyor. Döviz kurlarındaki düşüş ve yüzde 8’lere gerilemesine rağmen hala diğer ülkelere göre yüksek seyreden Türkiye’deki enflasyon ithal tüketim mallarının fiyatının yurt içi üretime göre daha düşük kalmasına yol açıyor. Bu gelişmenin de tüketim malı talebini artırdığı ifade ediliyor. 

ANKA 
     
</TEXT>
</DOC>
