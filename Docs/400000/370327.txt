<DOC>
<DOCNO> 370327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo40.html </URL>
<DATE> 2005/08/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sivasspor'da Brezilyalı Dennys takımla ilk antrenmanına çıktı 
</HEADLINE>
<TEXT>

     Türkcell Süper Ligi'nin yeni takımlarından Sivasspor, Samsunspor maçı hazırlıklarına bugün yaptığı antrenmanla başladı. 
     Kulübün sosyal tesislerinde Alman teknik direktör Werner Lorant gözetiminde Samsunspor maçına günde çift idmanla hazırlanan Sivasspor'da, futbolcuların neşeli oldukları gözlendi. 
     Antrenman öncesi teknik direktör Lorant, futbolcularla yaklaşık 15 dakika sohbet etti. Daha sonra takım toplu fotoğraf çektirdi. 
     Brezilya'nın Atletico Paraneense takımından transfer edilen 20 yaşındaki orta saha oyuncu Dennys'in de katıldığı antrenmana, Fransa'ya ailesini getirmeye gittiği bildirilen Kamerunlu Raymond Kalla dışında tüm futbolcular katıldı. 
     Sakatlığı devam eden Anderson, Yasir ve Yusuf Akbel'in koşu yaptığı antrenmanda, diğer futbolcular koşu ve ısınma hareketleri yaptı. Daha sonra kaleciler Petkoviç, Akın ve Vedat takımdan ayrılarak, diğer sahada kaleci antrenörü Aydın Artanlar gözetiminde çalıştı. 
     Forvet ve orta saha oyuncuları ile savunma oyuncularını iki gruba ayıran Lorant, bu oyunculara yarı sahada topla kombinasyon çalışması yaptırdı. 
     Alman teknik direktör, sık sık ''Bravo'' ve ''Tempo'' diyerek futbolcularını motive etmeye çalıştı. Sıcak havadan bunalan futbolcular ile Lorant'ın bol su içtiği gözlendi. Genel menajer Bülent Uygun'un Brezilyalı golcü Anderson ile bir süre koşu yaptığı antrenmanı, Dennys'in menajerleri ve taraftarlar da izledi. 
     
     ''ÇOK İYİ GİDİYORUZ'' 
     Yaklaşık 2 saat süren antrenman sonrası basın mensuplarının sorularını yanıtlayan Lorant, ''Öncelikle kendi sahamızda gözükmesi durumunda bile Malatyaspor maçını deplasmanda oynadık sayıyorum. Adana'da oynadığımız Gaziantep maçı da deplasman sayılırsa, deplasmanda 2 puan, çok iyi gidiyoruz'' dedi. 
     Samsunspor ile de deplasmanda oynayacaklarını hatırlatan Lorant, ''Bu maça da konsantre olmamız gerekiyor. Aynı şekilde konsantremizi sürdürüp, iyi hazırlanıp, o maçtan da 3 puanla ayrılmak istiyoruz'' diye konuştu. 
     
     ''DENNYS VE KALLA SAMSUN MAÇINDA YOK'' 
     Bir basın mensubunun yeni transferler Dennys ve Kalla'nın Samsunspor maçında forma giyip giymeyeceği ile ilgili sorusunu cevaplayan Lorant, şunları kaydetti 
     ''Dennys ilk defa benim antrenmanıma çıktı. Futbolcu olarak iyi, ama vücut olarak, fizik olarak hazır değil. Aynı şekilde Kalla da. Gerçi bizimle 2-3 idman yaptı. Onların bu hafta forma giyebileceğini zannetmiyorum. Fizik olarak hazır değiller. Bunlardan daha önce benim için önemli olan sakat oyuncularımın iyileşip, takımda yerlerini almaları. Bu nedenle tedavilerine daha çok önem ve itina gösteriyorum. O topçularım, benimle kampa katılan topçularımın, bir an önce iyileşip takıma katılmalarını istiyorum.'' Belinden sakatlanan Avustralyalı kaleci Petkoviç'in Samsunspor maçında forma giyeceğini, daha sonra ameliyat olacağını anlatan Lorant, ''Şu an için Samsunspor maçına hazırlanıyor, konumu iyi. En iyi doktora gönderip ameliyatını yaptıracağız'' dedi. 
     Transferi gündemde olan Balili ile ilgili soruyu da yanıtlayan Lorant, ''Şu an için bu konu hakkında fazla bir şey söylemek istemiyorum. Zaten o konu hakkında konuşmam. Çünkü sahada olan topçular hakkında konuşurum. Olmayan topçu hakkında konuşmanın pek bir anlamı yok'' diye konuştu. 
     
     ''MAÇLARI SİVAS'TA OYNAMAK İSTİYORUZ'' 
     4 Eylül Stadı'nın modernizasyonu çalışmalarının bir an önce bitmesini ve maçları Sivas'ta oynamak istediklerini belirten Lorant, sözlerini şöyle tamamladı 
     ''Ben maçları Sivas'ta oynamamızı istiyorum. Kendi evim sayıyorum burayı. Kendi taraftarımız, şehrimiz önünde maçlarımızı oynadığımız zaman, kendimi daha rahat hissederim, takım kendini daha rahat hisseder. Atmosfer daha değişik olur. Ama bu bizim elimizde değil. İnşallah yetkililer, sayın valimiz, belediye başkanımız, gençlik ve spor il müdürlüğü bu konuda gereken hassasiyeti gösterir ve Vestel Manisaspor maçını burada oynarız. Çünkü İstanbul'da maçlarımızı oynamak bizim de işimize gelmiyor. Biz Sivas takımıysak, Sivasspor isek maçlarımızı Sivas'ta oynamak istiyoruz.'' 
     
</TEXT>
</DOC>
