<DOC>
<DOCNO> 350043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo06.html </URL>
<DATE> 2005/06/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Anelka İspanya'ya bir gün mutlaka döneceğim 
</HEADLINE>
<TEXT>

     MEHMET ÇİFTÇİ İspanya DHA 

FENERBAHÇE’nin Fransız futbolcusu Nicolas Anelka, tatil yaptığı Reunion Adaları’nda Fenerbahçe ve geleceği ile ilgili gazetecilere açıklamalarda bulundu. 
     Atalarının doğum yeri olan Hint Okyanusu’ndaki Reunion Adaları’nda tatil yapan Fenerbahçe’nin yıldız futbolcusu, aynı adada kamp yapan İspanya’nın Espanyol takımının, Reunion ile yaptığı maçı da izledi. Anelka, maçtan sonra basın mensuplarının sorularını yanıtladı. 
     
     İSPANYA 

     Fenerbahçe’ye gelmeden önce Barcelona kulübü ile yoğun transfer görüşmeleri yaptığını doğrulayan Anelka, Fenerbahçe’nin kendisine Barcelona’dan daha iyi bir teklif yaptığını ve bu nedenle bu kulübü seçtiğini belirtti. Nicolas Anelka, Fenerbahçe’de şimdilik mutlu olduğunun da altını çizerek, "Geleceğin ne göstereceğini bilmem, ancak gelişmelere göre hareket ederek birgün mutlaka İspanya’ya geri döneceğime inanıyorum" dedi. 
     
     FENERBAHÇE TARAFTARINA TEŞEKKÜR 

     Real Madrid’te yaşadığı olumsuz geçmişin artık geride kaldığını da ifade eden Fenerbahçe’nin Fransız oyuncusu Anelka, "Futbol’da geçmiş değil, gelecek vardır. Şu an sadece Fenerbahçe’nin başarısı için endekslendim. Fenerbahçe’de sezon başlar başlamaz hazır olacağım. Bazı sakatlık problemleri yaşadım. Bu nedenle kendimi yüzde yüz futbola veremedim. Ama beni destekleyen Fenerbahçe taraftarlarına çok teşekkür ediyorum" diye konuştu. 
     Öte yandan Reunion Adaları’nda evi de bulunan Fransız futbolcu, adanın en ünlü kişisi olarak görülüyor. 

     
</TEXT>
</DOC>
