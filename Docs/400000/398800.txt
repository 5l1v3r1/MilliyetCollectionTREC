<DOC>
<DOCNO> 398800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/dunya/dun04.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de maden kazası 134 ölü 
</HEADLINE>
<TEXT>



Çin'in kuzeydoğusundaki Heyloncian eyaletinde önceki gün Dongfeng kömür ocağında meydana gelen patlamada ilk belirlemelere göre, 134 kişi öldü. Resmi Çin haber ajansı Şinhua, madende sıkıştığı sanılan 15 madencinin halen kayıp olduğunu duyurdu. Çin medyası, patlamanın meydana geldiği sırada madende yaklaşık 221 madencinin bulunduğunu bildirdi. Patlamanın havalandırma sistemindeki arızadan kaynaklandığı açıklanırken, Dongfeng kömür ocağında yaklaşık 270 arama kurtarma görevlisinin mahsur kalan madencileri kurtarmak için faaliyetlerini sürdürdüğü belirtildi. Ocağın sahibi olan Longmei Grubu'nun eyaletin devlete ait dört büyük kömür işletmesinden biri olduğu ve 13 milyar yuan 1.6 milyar dolar kayıtlı sermayesi bulunduğu öğrenildi. Çin'de 24 bin civarında kömür ocağı bulunuyor. 


</TEXT>
</DOC>
