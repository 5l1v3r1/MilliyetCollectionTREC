<DOC>
<DOCNO> 397577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun18.html </URL>
<DATE> 2005/11/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Schröder, İsviçre'nin en büyük yayınevine danışman oluyor 
</HEADLINE>
<TEXT>

     İsviçre yayınevi Ringier, Almanya'nın eski Başbakanı Gerhard Schröder'i danışman olarak işe aldığını bildirdi. 
     Yayıncı Michael Ringier, Schröder'in merkezi Zürih'te olan yayınevinde Ocak ayında göreve başlayacağını söyledi. 
     Başbakanlık görevini önceki gün Angela Merkel'e devreden, dün de milletvekilliğinden istifa eden Schröder'in yayınevinden ne kadar ücret alacağına ilişkin bilgi verilmedi. 
     Ringier, Schröder'in, İsviçre'deki en büyük yayınevi olan, Doğu Avrupa'da da geniş iş alanına sahip yayınevinin yönetim de dahil herhangi bir kurulunda yer almayacağını belirtti. 
     Yayınevlerinin siyasi alanda da etkin olması gerektiğini kaydeden Ringier, Schröder'in uluslararası deneyiminin yayınevlerini zenginleştireceğine inandığını söyledi. 
     Siyasetten çekilmesinden sonra avukat olarak çalışmak istediğini açıklayan Schröder, partisi Sosyal Demokratlar ile Yeşiller'in oluşturduğu koalisyon hükümetindeki yılllarıyla ilgili bir kitap yazmak istediğini bildirmiştir. 
     Schröder, 1980'den 1986'ya kadar ve muhafazakar Başbakan Helmut Kohl'e karşı zafer kazandığı 1998'den itibaren federal parlamento Bundestag'da yer aldı. 
     
</TEXT>
</DOC>
