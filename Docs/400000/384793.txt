<DOC>
<DOCNO> 384793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko28.html </URL>
<DATE> 2005/10/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bakan Güler Kıbrıs'a yılda 75 milyon metreküp su verilecek... 
</HEADLINE>
<TEXT>

     Kuzey Kıbrıs Türk Cumhuriyeti'nin KKTC su ihtiyacının Türkiye'den döşenecek boru hattıyla karşılanmasına dönük proje başlatıldı. 
     Devlet Su İşleri DSİ Genel Müdürlüğü ile Alsim Alarko şirketi arasındaki mutabakat zaptı, bugün düzenlenen törenle imzalandı. 
     Törende konuşan Enerji ve Tabii Kaynaklar Bakanı Hilmi Güler, Anamur Dragon Çayı'ndan alınacak suyun, 78 kilometre uzunluğunda denizin 250 metre derinine askıda döşenecek 1.6 metre çapındaki boru hattı ile Kıbrıs'a yılda 75 milyon metreküp su verileceğini, bunun 15 milyon metreküpünün içme suyu, kalanının da sulamada kullanılacağını söyledi. 
     
     "SU PROJESİNİ ELEKTRİK VE DOĞALGAZ GÖTÜRME PROJELERİ İZLEYECEK" 

     Enerji ve Tabii Kaynaklar Bakanı Hilmi Güler, Kuzey Kıbrıs Türk Cumhuriyeti'ne KKTC su ihtiyacının Türkiye'den döşenecek boru hattıyla karşılanmasına dönük projeyi, elektrik ve doğalgaz sevk edilmesi projelerinin izleyeceğini söyledi. 
     Devlet Su İşleri DSİ Genel Müdürlüğü ile Alsim Alarko şirketi arasındaki mutabakat zaptı, bugün düzenlenen törenle imzalandı. 
     Törende konuşan Enerji ve Tabii Kaynaklar Bakanı Hilmi Güler, KKTC'nin su ihtiyacının karşılanmasına yönelik boru hattı projesinin "bir nevi barış projesi" olduğunu bildirdi. 
     KKTC'ye çok önem veren bir hükümetin olduğunu ve bunu somut projeler ile perçinleyerek bu önemi gösterdiklerini ifade eden Güler, suyun stratejik bir önemini bildiklerini kaydetti. 
     Bakan Güler, şöyle devam etti "Dünyada petrol konuşuluyor. Ama su petrolden daha önemli hale geldi ve gelecek. Suyun stratejik önemine yurt içinde suyun son damlasına kadar kullanmak üzere somut projeler sürdürüyoruz. DSİ bu noktada DPT ile koordineli yoğun bir çalışma içinde bulunuyor. Yaptığımız hesaplara göre 2023 yılında bütün suyumuzun son damlasına kadar kullanacağız. Amacımız Cumhuriyetimizin 100. yılında suyu son damlasına kadar kullanmak." Ayrıca petrol arar gibi su aradıklarını belirten Bakan Güler, bunun için yoğun bir çalışma başlattıklarını anlatan Bakan Güler, "Türkiye'nin her noktasını tarayarak yer altı su kaynaklarını araştırıyoruz. Bunları bulduğumuz da ilave yeni yatırımlar söz konusu olacak" dedi. 
     Buradaki en önemli hedeflerinin yer altı suları ve yer altında boşlukları da tespit ederek buraları denize akan sular ile doldurmayı planladıklarını kaydeden Bakan Güler, "doğalgazı depolar gibi suyu da depolamayı düşünüyoruz" şeklinde konuştu 
     
     ANAMUR DRAGON ÇAYINDAN SU KKTC'YE GİDECEK 

     KKTC'nin su ihtiyacının büyük olduğuna dikkat çeken Bakan Güler, KKTC'nin yılda 8.4 milyon metreküp su ihtiyacının bulunduğunu söyledi. 
     Bu ihtiyacın 2035 yılında 32 milyon metreküpe ulaşacağını belirten Bakan Güler, halen ülkenin yüzde 8'inde sulu tarımın yapılabildiğini, sulu tarımın yapılabildiği bölgede suların giderek tuzlu hale geldiğini bildirdi. 
     Onun için Anamur'daki Dragon çayından boru hattı ile KKTC'ye gönderilecek suyun "ilaç gibi" geleceğini, yani tam ihtiyacının olduğu bir dönemde gideceğini belirten Bakan Güler, DSİ'nin su konusunda KKTC'nin geçen yıl bir master planının hazırladığını söyledi. 
     
     DEVLET BAKANI VE BAŞBAKAN YARDIMCISI ŞENER 

     Devlet Bakanı ve Başbakan Yardımcısı Abdüllatif Şener, törende yaptığı konuşmada, yıllardır süren haksız ambargoya rağmen Türkiye ile işbirliği sayesinde KKTC ekonomisinin sadece son 3 yılda yüzde 34 büyüdüğünü söyledi. 
     KKTC'nin içme ve sulama suyu ihtiyacını karşılamak üzere Anamur Dragon Çayı'ndan yılda 75 milyon metreküp suyun boru hattıyla KKTC'ye ulaştırılmasını amaçlayan proje bugün başlatıldı. 
     Bakan Şener, Kıbrıs meselesinin Türkiye'nin milli bir davası olduğunu belirterek, "Kıbrıs Türkü'nün refahının yükseltilmesi bizim en temel hedeflerimiz arasındadır" dedi. 
     KKTC'ye yönelik yıllardır süren haksız bir ambargo bulunduğuna dikkat çeken Şener, şunları kaydetti 
     "Böylesine haksız ve ağır ambargonun altında dünyanın hangi ülkesi olsa zor dönemler geçireceğini bilmemiz gerekir. Ekonomik göstergeleri çok daha kötü olur. 
     Türkiye ile KKTC arasında mali ve ekonomik işbirliği anlaşmaları yapmaktayız. Yürütülen bu işbirliği ile Kıbrıs Türkü'nün refah seviyesinin artırılması için Türkiye olarak her türlü desteği vermekteyiz, her türlü ekonomik ve mali işbirliğine gitmekteyiz. 
     1974 öncesi Kıbrıs Türkü'nün kişi başına milli gelir düzeyi 300-500 doları yansıtırken, bu oran 2002'de 4 bin 400, 2005 sonu itibariyle de 9 bin 300 dolar civarında olacağı tahmin edilmektedir. 
     Son 3 yılda refah düzeyindeki artış kişi başına milli geliri 3 yıl içinde ikiye katlanmıştır. Son üç yıl içinde KKTC ekonomisi yüzde 34 büyümüştür. 
     Bunlar kendiliğinden ortaya çıkan sonuçlar değil, Türkiye ile yakın işbirliğine bağlı bu gelişmeler." Bu işbirliği ile tarım, ticaret ve sanayi, turizm ve özellikle eğitim alanında önemli gelişmeler yaşandığının altını çizen Şener, 1000 kişiye düşen otomobil sayısının 500 olduğu düşünüldüğünde bunun ne anlama geldiğinin daha iyi görülebileceğini vurguladı. 
     İşbirliğiyle enerji ihtiyacının çözüldüğünü, su ihtiyacının da bu projeyle giderileceğini belirten Bakan Şener, bu projeyle özellikle Meserya Ovası'nın sulanmasının mümkün olacağını, sulu tarımın artmasıyla KKTC ekonomisinin daha da gelişeceğini anlattı. 
     
     DSİ GENEL MÜDÜRÜ EROĞLU 

     Devlet Su İşleri DSİ Genel Müdürü Veysel Eroğlu da törende yaptığı konuşmada, proje hakkında bilgi verdi. 
     Eroğlu, Türkiye'den KKTC'ye götürülecek yıllık 75 milyon metreküp suyun yaklaşık 15 milyon metreküp kadarının Lefkoşa yakınında inşa edilecek arıtma tesisinde arıtıldıktan sonra içme suyu olarak kullanılacağını söyledi. Geriye kalan 60 milyon metreküp suyun da Meserya Ovası'nın sulanmasının planlandığını ifade eden Eroğlu, böylece uzun yıllar susuzluk yüzünden kuru ziraat ile yetinen ada halkının projenin gerçekleştirilmesiyle sulu tarım yapmalarının da mümkün olabileceğini belirtti. 
     Veysel Eroğlu, suyun Anamur Dragon Çayı üzerinde tesis edilecek olan Alaköprü Barajı'ndan alınarak boru hattı ile Akdeniz'in tabanında döşenecek ayaklar üzerinden KKTC'ye ulaşacağını ve Girne yakınlarında yapılacak olan Geçitköy barajına aktarılacağını ifade etti. 
     Söz konusu projenin 1998 yılında Bakanlar Kurulu kararı ile Alsim Alarko'ya verildiğini bildiren Eroğlu, bugün imzalanan 9.5 milyon dolarlık anlaşmanın "uygulama projesi" olduğunu ve bu sürenin 27 ay olarak belirlendiğini kaydetti. 
     Eroğlu, 27 ay sonra projenin ihale aşamasına geleceğini sözlerine ekledi. 
     KKTC'nin Ankara Büyükelçisi Tamer Gazioğlu, bir zamanlar hayal olarak nitelenen projenin gerçekleşme aşamasına geldiğini söyledi. 
     
     KKTC MASTER PLANI 

     DİE tarafından yapılan KKTC Su Master Planı ile KKTC'nin mevcut ve kullanılabilir su kaynakları, potansiyeli, içme, kullanma, tarım, turizm ve sanayi suyu ihtiyaçları ve kaynakların kullanım şekli ele alındı. 
     Çalışmada öncelikle yüzey su potansiyelinin değerlendirilmesi için 6 depolama tesisi yapımı, içme suyu üretimindeki aksaklıkların giderilmesi, Kumköy-Serhatköy isale hattının inşaası ve su ihtiyacının giderilmesi için Türkiye'den su getirilmesi belirlendi. 

     
</TEXT>
</DOC>
