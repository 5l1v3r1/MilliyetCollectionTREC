<DOC>
<DOCNO> 356321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo45.html </URL>
<DATE> 2005/06/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Lorant Saygı duyulan bir takım olmak istiyoruz... 
</HEADLINE>
<TEXT>

     Sivasspor Teknik Direktörü Werner Lorant, Sivasspor'un 3. etap kamp çalışmalarının artan bir tempoyla devam edeceğini belirterek, ''Saygı duyulan bir takım olmak istiyoruz'' dedi. 
     İkinci antrenmanını bugün yapan Sivassporlu futbolcular, kültür fizik çalışmasının ardından çift kale maç yaptı. Futbolculardan Cem Karaca ise kampa bugün katıldı. 
     Antrenman sonrasında kampın yapıldığı otelde bir basın toplantısı düzenleyen teknik direktör Lorant, yeni sezona hazırlık ilk etap çalışmalarını Sivas'ta yaptıklarını hatırlatarak, ''Yapılan ilk çalışmalarda futbolcuları biraz tanıma şansım oldu. Gerede kampında ise futbolcuları ve yeteneklerini daha yakından tanıma şansım olacak'' diye konuştu. 
     Sivasspor'un Süper Lig'e yeni çıktığına da işaret eden Lorant, şöyle konuştu 
     ''Süper Lig gerçekten zorlu bir lig ve ben bunun farkındayım. Bildiklerimi Sivasspor camiasına ve futbolcularıma sık sık anlatıyorum. Futbolcularım bana çok fazla saygı gösteriyor. Sivasspor yönetimi de Sivasspor camiası da bana güveniyor. Ben de bu sorumluluk bilinciyle takımı Süper Lig'de saygı gören ve üst sıraları hedefleyen bir takım haline getireceğim. Öncelikle saygı duyulan bir takım olmak istiyoruz.'' Lorant, basın toplantısına katılan basın mensuplarının Fenerbahçe ile ilgili sorularını ise cevapsız bıraktı. 
     
</TEXT>
</DOC>
