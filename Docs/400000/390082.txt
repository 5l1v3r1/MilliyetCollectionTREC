<DOC>
<DOCNO> 390082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun16.html </URL>
<DATE> 2005/10/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İşte yeni Amerikan stratejisi... 
</HEADLINE>
<TEXT>

     ABD Ulusal İstihbarat Direktörü DNI John Negroponte, Amerikan istihbarat servislerinin terörizmle mücadelede yeni stratejisinin, dünyada demokrasinin geliştirilmesini sağlamak olduğunu bildirdi. 
     Negroponte, Amerikan istihbarat birimlerinin yeni doktrininin tanıtılması amacıyla basına yaptığı açıklamada, istihbarat servislerinin baş hedeflerinden birinin, çabalarını, dünyada demokrasinin geliştirilmesini amaçlayan Bush yönetiminin ulusal güvenlik hedefleriyle bütünleştirmek olduğunu söyledi. 
     Negroponte, ''Bu stratejinin, bu hedefin gerçekleştirilmesinde yol haritası olacağını düşünüyorum'' diye konuştu. 
     11 Eylül 2001 terör saldırıları ve Irak'taki kitle imha silahlarının aranması konusundaki hatalardan ders çıkarmak amacıyla Negroponte'nin Amerikan istihbarat birimlerinde yapmak istediği reformların özetlendiği 20 sayfalık belgede, bir numaralı görev, ''terörizmi alt etmek için ABD ve yurtdışında, terörizmin operasyonel kapasitesini yok etmek ve özgürlük ile demokrasiyi cesaretlendirerek bomba koyanlara karşı inisyatifi ele geçirmek'' olarak açıklandı. 
     Belgede, aynı stratejinin kitle imha silahlarının yayılmasını önlemeye karşı yürütülen çabalar için de öngörüldüğü vurgulandı. 
     İsminin açıklanmasını istemeyen Amerikalı bir yetkili ise, yeni Amerikan istihbarat doktrininde, demokrasilerin geliştirilmesinin yasadışı operasyonlara olanak verip vermediği konusuna açıklık getirmediğini söyledi. 
     Negroponte, ABD Başkanı George Bush tarafından 11 Eylül saldırılarından sonra oluşturulan Ulusal İstihbarat Direktörlüğü görevine geçen sonbaharda getirilmişti. 
     
</TEXT>
</DOC>
