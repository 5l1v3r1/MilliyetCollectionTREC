<DOC>
<DOCNO> 371488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo19.html </URL>
<DATE> 2005/08/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İngiliz pilot Button Türkiye’de insanlar çılgın gibi araba kullanıyor 
</HEADLINE>
<TEXT>

     
     Derya VAROL LONDRA, DHA 

     
FORMULA 1 Türkiye Grand Prix’sinde BAR-Honda takımı adına yarışan İngiliz pilot Jenson Button, İstanbul’daki yarışlar öncesinde İngiliz The Sun gazetesine yaptığı açıklamada, İstanbul’daki trafikten ve sürücülerin çılgın gibi’ araba kullanmasından yakındı. 
     Gazeteye göre Button, ’Türkiye’nin çılgın trafiğini’ gördükten sonra şöyle konuştu "Kaygan zeminde saatte 320 kilometre hızla Michael Schumacher’e karşı yarışmak hiç sorun değil. Ancak trafiğin yoğun olduğu saatlerde Boğaz’ı geçmek mi Hayır kalsın... Burada insanlar çılgın gibi araba kullanıyor. Hatta belki Türkler bunu bir iltifat olarak bile algılayabilir... Burada hiç otomobil kullanmadım. Bir şoförüm var. Otomobil kullanmadığım diğer ülke ise Çin. 2 hafta önceki Çin ziyaretime kadar, oranın direksiyona geçmek için ne kadar tehlikeli bir yer olduğu unutmuştum. Bu arada İstanbul çok ilginç bir yer ve çok kalabalık." 
     
     F1, TÜRKİYE’YE KOZMOPOLİTAN BİR GÖRÜNÜM KATIYOR 

     The Daily Telegraph gazetesi ise ’Türkiye büyük ayrılığa köprü kuruyor’ başlığıyla verdiği haberde, "Gerçek ve kurgu doğruyla masal arasındaki sınırı bulandırması, İstanbul’un cazibesinin bir parçası... Bu özelliklerden sadece biri bile, burayı F1 için uygun hale getirmeye yeterli... Ecclestone’un F1’i, birinci dünya ülkelerinde ticari bir ayağa sahip olmak isteyen Malezya, Bahreyn ve Çin’in izlediği aynı stratejiden hareketle, Türkiye’ye de kozmopolitan bir görünüm katıyor ve bu ülkeyi liberal Avrupa’ya doğru yürümeye sevkediyor" ifadelerini kullandı. 
     The Independent ise David Tremayne imzalı haberinde ’Türkiye’nin yeni pisti sürücülerden övgü alıyor’ başlığını kullanarak, yarışma için yoğun güvenlik önlemleri alındığını da hatırlattı. Tremayne, haberinde kendisini şaşırtan bir olayı ise okurlara şu şekilde aktardı "Dün sabah F1’in yeni pistine giderken otobanda yarışmaya çalışan bir de inek vardı. Ancak ilginç olan, hiçkimsenin bundan rahatsız olmuş gibi görünmemesiydi. Türkiye GP’ye hoşgeldiniz..." 

     
</TEXT>
</DOC>
