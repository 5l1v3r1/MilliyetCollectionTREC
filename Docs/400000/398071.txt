<DOC>
<DOCNO> 398071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/dunya/axdun01.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynaroz'da keşiş savaşı 
</HEADLINE>
<TEXT>


Patrik Bartholomeos'a isyan ederek Aynaroz'daki Esfigmenu Manastırı'nı işgal altında tutan keşişlere karşı papazların başlattığı tahliye operasyonu olaylı geçiyor 

TAKİ BERBERAKİS Atina 


Fener Rum Patriği Bartholomeos'un yetki alanı içinde bulunan Kuzey Yunanistan'daki manastırlar diyarı Aynaroz'da yer alan Esfigmenu Manastırı'nı asi olarak nitelediği 100 keşişten temizleme operasyonu, 2 günden beri taş, sopa, demir çubuk ve baltaların kullanıldığı bir dizi meydan kavgasına yol açtı. Patriğin otoritesini "Ortodoksluğu sulandırıyor" diyerek reddeden, boşaltmaları yolundaki talimata rağmen Esfigmenu Manastırı'nı 2 yıldır terk etmeyen 100 asi keşiş, önceki gün de manastırın tahliyesi için kendilerine baskı yapmaya gelen Patrik yanlısı keşiş ve papazlarla kıyasıya kavga etti. 
"Ya Ortodoksluk, ya ölüm" pankartları açan asi keşişlerle, Fener Rum Patrikhanesi tarafından 2002'de alınan ve Yunan Yargıtayı'nca 2003'te onaylanan, "hizipçi olarak nitelenen eylemcilerin tahliye edilmesi" yolundaki kararı uygulatmak isteyen Aynaroz'daki diğer keşiş ve papazlar arasında patlayan kavga dün tam anlamıyla arbedeye dönüştü. Manastırdaki işgalci keşişleri dışarı atmak isteyen "Bartholomeos'un yasal yetki verdiği" keşişler, kapıdaki demir kilidi balta ile kırmaya kalkıştı. İşgalci keşişler ise kapıyı kırmaya çalışan papazlara kömür ve kül atarak karşılık verdi. Ardından çıkan kavgada bir keşiş baygınlık geçirdi. Polis, olayları yatıştırmada yetersiz kaldı. 

Ultra Ortodokslar 
Kuzey Yunanistan'daki Athos Yarımadası'nda bulunan, 20 manastırdan oluşan Aynaroz bölgesi, otonom bir statüye sahip. Aynaroz'a kadın ve dişi hayvan girmesi yasak ve sadece ruhani faaliyet gösteren yaklaşık 1500 keşiş ve papaz, Fener Patrikhanesi'nin iradesi altında yaşıyor. Fener Rum Patrikhanesi'nin son zamanlarda Katolik Vatikan ile ilişkilerini düzeltmek amacıyla diyalog başlatması, aşırı fanatik olarak bilinen Esfigmenu Manastırı'ndaki Ortodoks keşiş ve papazların muhalefetiyle karşılaştı. Bartholomeos'un atadığı yeni kadro, işgal altında olduğu için Esfigmenu Manastırı'na giremiyor. Keşişlerin yiyecek stoklarının tükenmek üzere olduğu, telefon bağlantılarının kesildiği bildiriliyor. 


</TEXT>
</DOC>
