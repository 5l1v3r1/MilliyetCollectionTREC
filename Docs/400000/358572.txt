<DOC>
<DOCNO> 358572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun05.html </URL>
<DATE> 2005/07/06/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
G8'ler toplanıyor... Ana gündem maddesi Afrika'daki açlık ve yoksulluk... 
</HEADLINE>
<TEXT>

     CNNTURK 

Sanayileşmiş sekiz ülkenin oluşturduğu G8'ler, bugün İskoçya'da toplanıyor. Zirvenin ana gündem maddesi Afrika'daki açlık ve yoksulluk. Liderler ayrıca, küresel ısınmayla mücadele başta olmak üzere bir dizi konuda görüş alışverişinde bulunacak. 
     Amerika Birleşik Devletleri, İngiltere, Kanada, Fransa, Almanya, İtalya, Japonya ve Rusya liderleri İskoçya'nın Gleneagleskasabasında bir araya gelecek. 
     Zirvenin ana gündem maddeleri Afrika'nın borçları ve küresel ısınma olacak. Zirvede çoğu Afrika'da yer alan 18 yoksul ülkenin 25 milyar doları bulan borçlarının silinmesi bekleniyor. 
     Küresel ısınma konusundaysa uzlaşma sağlanması zor görünüyor. Zira Bush yönetimi, küresel ısınmanın temel sebebi olarak gösterilen sera gazlarının salınımının azaltılmasını öngören Kyoto Protokolü'ne itirazını sürdürüyor. 
     Ülkelerin öncelikleri Zirve öncesi 'Live 8' konserleriyle G8 liderlerine Afrika'ya yardım çağrısı yapıldı. İngiltere'nin gündemi de Afrika'ya yardımın 25 milyar dolar artırılması. G8 ülkeleri arasında bu konuda uzlaşma yok. 
     
     
     G8 ÖNCESİ ÇATIŞMA 

     dinburgh’da küreselleşme karşıtı eylemciler, G-8 zirvesinin ilk gününe polisle çatışarak başladı. 
     Yaklaşık 100 kadar siyahlara bürünmüş protestocu, Edinburgh’da zirvenin yapılacağı Gleneagles’a giden ana yolu kapatmaya çalıştı. 
     Polise taş atan ve otomobillerin camlarını kıran göstericilerle polis arasında çatışma çıktı. 
     Reuters’a açıklama yapan bir polis sözcüsü, Stirling’deki protestocuların kamplarından ayrılmaya başladığını ve çatışmalar olduğunu söyledi. Sözcü, çatışmada yaralanan olmadığını, ancak 2 kişinin gözaltına alındığını kaydetti. 
     Stirling’e kamp kuran binlerce savaş karşıtı, küreselleşme karşıtı ve anti-kapitalist gösterici, G-8 liderler zirvesini kuşatmayı planlıyor. 
     İngiltere, Fransa, ABD, Almanya, Kanada, Çin, Japonya ve Rusya liderlerinin katılacağı zirve, İngiltere Kraliçesi Elizabeth’in TSİ 21.40’ta vereceği resmi yemekle başlayacak. 
     İşte zirvede ülkelerin öncelikleri 
     
     İngiltere 

     Zirveye ev sahipliği yapan İngiltere Başbakanı Blair, Afrika ve iklim değişikliğini öncelikli gündem maddesi yaptı. Blair, fakir ülkelerin 40 milyar doları bulan borçlarının silinmesini ve Afrika'ya yapılan mali yardımın 2010 yılına kadar 25 milyar dolar artırılarak 85 milyar dolara çıkarılmasını istiyor. Blair, sera gazlarının da azaltılmasından yana. 
     
     ABD 

     ABD Başkanı Bush son açıklamasında, "benim için önce ABD'nin çıkarları önce gelir" dedi. Bush, ABD'nin Afrika'ya yaptığı yardımın 1.2 milyar dolarda kalmasını savunuyor. Çevreyi en fazla kirleten ülkenin başkanı, küresel ısınmayla mücadeleyi amaçlayan Kyoto Protokolü'nü de imzalamayacak. 
     
     Fransa 

     Fransa Cumhurbaşkanı Chirac, Afrika ve iklim konusunda Blair'e tam destek veriyor, ancak önceliği olimpiyatlar. İngiltere ile 2012 yaz olimpiyatları için yarışan Fransa'nın bu çekişmeyi G8 zirvesine de taşıma ihtimali var. Chirac'ın küresel ısınma konusunda Bush'a yüklenmesi bekleniyor. 
     
     Almanya 

     Almanya Başbakanı Schröder, Avrupa Birliği'ndeki bütçe krizinin sorumlusu olarak gördüğü İngiltere'nin Afrika önerisinden ve genel tutumundan şüphe duyuyor. Alman yetkililer, Afrika'ya daha fazla yardım önerisine karşı çıkıyor. 
     
     Rusya 

     Rusya Devlet Başkanı Putin, Afrika'ya yardımın artırılması destekliyor. Rusya, Afrika'nın, Sovyetler Birliği döneminden kalma yaklaşık 2 milyar dolar borcunu sildi ve Kyoto Protokolü'nü de imzaladı. 
     
     Japonya 

     Japonya Başbakanı Koizumi'nin önceliği Birleşmiş Milletler Güvenlik Konseyi'nde daimi üye olmak için sandalye elde etmek. Bu amaçla zirvede kulis yapması bekleniyor. Küresel ısınma konusunda sert önlemler alınmasını destekleyen Japonya, Kyoto Protokolü'nü imzaladı. 
     
     İtalya 

     İtalya Başbakanı Berlusconi, Afrika'ya yardım için sembolik girişimlere sıcak bakıyor. Blair'in yardımın artırılması talebinin Avrupa Birliği uygulamaları nedeniyle mümkün olmadığını düşünüyor. Kyoto Protokolü'nü imzaladı. 
     
     Kanada 

     Kanada Başbakanı Martin, Afrika'ya yardımın artırılmasına karşı çıkıyor. Kyoto Protokolü'nü imzaladı. 
     
     Kara kıta Afrika'da durum 

     Bu yıl yapılacak G8 zirvesinin ana teması Afrika'daki yoksulluk. Kara kıta, düşük gelir, yolsuzluklar ve hastalıklarla karşı karşıya. 
     Dünyadaki yoksulların yarısı Afrika'da yaşıyor. Dünya Bankası rakamlarına göre de Orta Afrika ülkeleri, kişi başı gelirinyeryüzünde en düşük olduğu bölge. 
     Orta Afrika ülkelerinde ortalama gelir 765 doların altında. Etiyopya ve Burundi'de kişi başı milli gelir 90 dolardan az.Afrika son 25 yılda fakirleşen tek kıta. 
     Altyapı, modern yaşama izin vermiyor. Orta Afrika'da yolların sadece yüzde 12'si kullanıma elverişli durumda. 680 milyonnüfusun sadece yüzde 20'si kesintisiz elektrik kullanıyor. 
     En sağlıksız kıta da Afrika. Kıtada temiz içme suyuna ulaşmak en büyük sorunlardan. Afrikalılar yılda 40 milyar saatlerini temiz su taşımakta harcıyor. Üretim gücü buraya gidiyor. Hastalıkların yüzde 80'i de pis sulardan kaynaklanıyor. 
     Çocuk ölümlerinin çoğu sıtma gibi önlenebilir hastalıklardan kaynaklanıyor. 100 milyon dolarlık bir proje ile kıtada çocukfelci ve su çiçeğinin tamamen yok edileceği belirtiliyor. 
     Dünya nüfusunun yüzde 10'unun oluşturan Orta Afrika, dünyadaki AIDS hastalarının üçte ikisini barındırıyor. Ortalama yaşamsüresi dokuz ülkede 40'ın altında. 
     Afrika ülkelerinde en önemli sorunlardan biri de yolsuzluklar. Yolsuzluklar Afrika'ya yapılan yardımların azalmasına da yol açıyor. 
     G-8 NEDİR 
     G-8 grubuna ABD, Kanada, Fransa, Almanya, İtalya, Japonya, İngiltere ile Rusya dahil bulunuyor. Kökenleri 1970'lerdeki petrol krizi ve küresel durgunluğa uzanan gelişmiş ülkeler ittifakı, ilk olarak 1975'te liderler düzeyinde toplanmıştı. 1976'daki toplantıda G-6 olan grup, ardından 1976'da Kanada'nın dahil olmasıyla G-7, 1998'de Rusya'nın katılımıyla G-8 adını aldı. G-8'in ana amacı ekonomik ve ticari konuları tartışmak olmasına rağmen grup, dünya gündemindeki diğer konuları da ele alıyor. 
     
</TEXT>
</DOC>
