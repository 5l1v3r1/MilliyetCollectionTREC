<DOC>
<DOCNO> 367438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur32.html </URL>
<DATE> 2005/08/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Açılıp kapanan iskeleye soruşturma 
</HEADLINE>
<TEXT>

     
     Yaşar ANTER BODRUM Muğla , DHA 
     
BODRUM'un Göltürkbükü Beldesi'nde açılıp kapanan manivelalı köprüyle ilgili Kaymakamlık soruşturma başlattı. İskeleyi yaptıran CHP Muğla İl Kongre Delegesi Adil Ülgen, geceleri iskelede hoş olmayan manzaraların oluşmasını, gençlerin burada öpüşüp sevişmesini engellemek için böyle bir düzenek hazırladığını söyledi. 
     Göltürkbükü sahiline sayıları 70'i aşan ahşap iskeleler, tatilcilere denize girecek yer bırakmazken, Türkiye kıyılarında benzeri olmayan ilginç uygulamayla ilgili DHA'nın haberi yankı uyandırdı. Açılıp kapanan iskelenin mucidinin Muğla CHP Kongre İl Delegesi, Bodrum CHP İlçe Yönetim Kurulu Üyesi, Bük Tatil Sitesi Yönetim Kurulu Başkanı Adil Ülgen olduğu ortaya çıktı. Ülgen gazetelerde çıkan haberin ardından yaptığı açıklamada 45 metre uzunlukta ve 120 metrekare kullanım alanı olan iskelenin 100 villanın bulunduğu Bük Tatil Sitesi'ndeki tatilciler tarafından kullanıldığını belirterek şunları söyledi 
     İskeleye geceleri beachlerde çalışan garsonlar ve aşçılar geliyor, içki içiyor. Buraya bazı genç çiftler de öpüşmeye, sevişmeye geliyor. Bu kişileri iskeleye almamak için bizzat bunu ben yaptım. Projesini çizdim ve uygulamaya koydum. Daha önce bu hoş olmayan davranışlara engel olamıyorduk. Ancak iskeleyi ikiye böldükten sonra sistemin başarılı olduğunu gördük. Geceleri iskeleyi tamamen kaldırıp girişi engelliyoruz'' dedi. 
     Bodrum Kaymakamı Osman Ekşi, Hazine'ye her yıl 1-3 bin YTL arasında ecrimisil ödeyerek yaptırılan iskelelerin de kamuya açık olması gerektiğini söyledi. İskelelerin beach clupler, restoranlar, tatil köyleri ve oteller tarafından sadece kendi müşterilerine kullandırılmak istenmesinin doğru olmadığını belirten Kaymakam Ekşi, uygulamanın traji-komik olduğunu söyleyerek, Yasal olmayan bir uygulamaya müsaade etmemiz mümkün değil. Konu ile ilgili soruşturma başlattık. İskelenin sabitlenerek herkes tarafından serbestçe kullanımı için talimat verdim. Denizlerimiz ve sahillerimiz kimsenin işgali ve tasarrufu altında olamaz'' dedi. 
     
</TEXT>
</DOC>
