<DOC>
<DOCNO> 354252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo09.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüşü yok 
</HEADLINE>
<TEXT>


Karadeniz ekibi Başkanı'nın, 13 Temmuz'da Olağanüstü Kongre kararı alıp, istifa etmesi camiayı şaşkına çevirdi. İsmail Uyanık tüm baskılara karşın geri dönmüyor 


Samsunspor cephesinde uzun süredir devam eden maddi sorunlar Başkan İsmail Uyanık'ı istifaya kadar götür. Uyanık ve ekibinin, Nuri Asan Tesisleri'nde yaklaşık 5 saat süren toplantının ardından görevi bırakma kararı alması tüm camiayı şoke etti. Samsunspor Yönetimi, Olağanüstü Kongre tarihini de 13 Temmuz olarak belirledi. 
Başkan Uyanık'ın istifa etmesine en büyük neden olarak Belediye Başkanı Yusuf Ziya Yılmaz'ın gerekli desteği vermemesi gösterildi. Yöneticilerde, Yılmaz'ın, şehrin kaynaklarından takıma yardım etmemesine tepki gösterdi. 
Kayserispor'u örnek gösteren Samsunsporlu yöneticiler "Onlar Süper Lig'de bulunan iki takımlarına da hem maddi, hem de manevi destek oluyor. Ancak bizim belediye başkanımız bir takıma sahip çıkamıyor" yorumunu yaptılar. 
Samsunspor'un toplam borcunun 22.5 milyon dolar olduğu iddia edildi. Tüm baskılara karşın istifa kararından vazgeçmeyen İsmail Uyanık'ın yerine Galip Öztürk'ün başkanlığa getirilmesi bekleniyor. 

Bulak'tan barış mesajı 

Denizli Teknik Direktörü, Kadıköy'de Fenerbahçe ile oynadıkları maçta Ümit Özat ile yaşadığı tartışmayı unuttuğunu söyledi 

Denizlispor Teknik Direktörü Giray Bulak, geçmişe sünger çekmeleri gerektiğini kaydederek, Fenerbahçe Kaptanı Ümit Özat'a barış mesajı gönderdi. 
Sporda centilmenliğin en önemli kavram olduğunu belirten Bulak, "Futbol bir spordur. Geriye bakmıyoruz. Geçen sezon kötü olaylar yaşadık. Bunları geleceğe taşımak istemiyoruz. Fenerbahçe kaptanı Ümit Özat konusunun da yeni sezona taşınmasını istemiyorum. Kan davası gütmüyoruz. Tavrının ne olacağını bilemiyoruz. Ama biz bu olayı kapatmak istiyoruz. Farklı ve pozitif gelirse, biz de büyük olarak farklı tavır sergileriz" diye konuştu. 

Gelir paylaşılsın 
Türk Futbolu'nda gelir dengelerini oturtmadan hiçbir şekilde ilerleme kaydedilemeyeceğini ifade eden Bulak, "Havuz sistemi gerçek manada uygulanırsa orta vadede geleceğimiz parlak. Bunun aksi devam ettirilirse konuşacak birşey kalmaz. Bana göre hem gelirler adil dağıtılmalı, hem de büyük takımların maç hasılatından tüm takımlara pay verilmeli. Sadece büyük takımın karşılaştığı rakipler değil, tıpkı naklen yayındaki gibi her takım pay almalıdır" dedi. 

Gençlerbirliği'ne kardeş 

Başkent temsilcisi, Fransa Birinci Lig takımlarından Rennes ile anlaşma imzaladı. İki kulüp, futbolcu transferinden eğitime kadar tüm alanlarda ortak çalışacak 

NECMİ KEPÇETUTAN 

Gençlerbirliği Kulübü, Fransa 1. Lig ekiplerinden Rennes ile kardeş kulüp olma yolunda anlaşma sağladı. Genel Menajer Hasan Çetinkaya, anlaşma içeriğinde uzun vadede oyuncu değişiminden, eğitim konusuna varan birçok konuda birbirlerine destek olma maddelerinin yer aldığını dile getirdi. 
Çetinkaya şunları söyledi "Onlara Türkiye'deki futbolcularla ilgili raporlar vereceğiz. Onlar da bize Fransa'daki genç ve yetenekli oyuncuları önerecekler. Kendi kadrolarında yer alamayan oyuncuları bize kiralayacaklar. Bizim futbolcu satış önceliğimiz onlarda olacak. Onlar da bize öncelik tanıyacak." 
Yarın Fransa'ya gidecek Hasan Çetinkaya, Rennes Kulübü Genel Menajeri Pierre Breossi ile son kez bir araya gelip, protokol imzalayacak ve işbirliğini başlatacak. 
Bu arada Gençlerbirliği, İsveç 2. Lig ekiplerinden V.Frolunda'da forma giyen Erkan Sağlık'ı da gündemine aldı. 

V.Manisa'dan top başı 

İkinci Lig'den Süper Lig'e yükselen Vestel Manisaspor, yeni sezonun hazırlıklarına dün tesislerinde yaptığı antrenmanla başladı. Teknik direktör Levent Eriş yönetiminde 20 kişiden oluşan kadro yaklaşık 45 dakika süren bir çalışma yaptı. Yeni sezonda devam etmek istedikleri oyuncuları kadroda tuttuklarını, transfer çalışmalarının da sürdüğünü belirten Eriş, "30 Haziran'a kadar tesislerimizde çalışacağız" dedi. 

İmzalar sürüyor 

Bursaspor, transferdeki girişimlerini yoğun bir şekilde sürdürüyor. Yeşil - Beyazlılar daha önce anlaşma sağlanan Serdar Topraktepe, Ömer Aysan , Serkan Reçber, Mehmet Önür, Yakup Sertkaya, Veli Acar ve transferi dün gerçekleştirilen Yeni Turgutlusporlu Sadullah Eraslan ile resmi sözleşme imzaladı. 

Operasyon tamam 

Süper Lig'in yeni ekiplerinden Sivasspor, dış transferde bombaları tek tek patlatmaya başladı. Kırmızı - Beyazlılar'ın, Brezilyalı Andersson, İngiliz Hamilton ve Danimarkalı Urlic ile anlaşma sağladığı ve üç futbolcuyu da imza için Türkiye'ye davet ettiği bildirildi. 
Sivasspor Menajeri Bülent Uygun, Petkoviç ve D'Haene transferleri için de Trabzonspor kulübünün kararını beklediklerini belirterek, "Bu iki oyuncu ile görüşmelerimiz devam ediyor. Anlaşma sağlanamaması durumunda alternatifleri devreye sokacağız" dedi. 
Sivasspor'da Alman çalıştırıcı Lorant'ın yardımcıları da belli oldu. Lorant'ın isteği doğrultusunda kondisyoner Engin Fırat, yardımcı antrenör Esat Karaberberoğlu ve kaleci antrenörü Aydın Artanlar ile anlaşma sağlandı. Sivasspor ilk etap çalışmalarına yarın Sivas'ta başlayacak. 

GAZİANTEPSPOR 

Özgür'de mutlu son 
Kırmızı - Siyahlı kulüp, Ankaragücü'nden transfer edilen Özgür Yıldırım ile biri opsiyonlu üç yıllık sözleşme yaptı. 25 yaşında orta sahada görev yapan tecrübeli oyuncu, "Ankaragücü'nde dört yıl görev aldım. Gaziantepspor benim için iyi bir fırsat. Kendimi gösterip, Milli Takım'a kadar yükselmek istiyorum" dedi. 

DENİZLİSPOR 

Alıuja geldi 
Denizlispor, Romanya'nın Rapid Bükreş takımında forma giyen Marian Alıuja ile el sıkıştı. Dün öğle saatlerinde Denizli'ye gelen 27 yaşındaki Alıuja ile yapılan görüşmenin ardından anlaşma sağlandı. Kaptan Timuçin'in boşluğunu doldurması planlanan Alıija bugün imza atacak. Üç yıllık anlaşma yapılan Çek Cumhuriyeti'nin Jablonec takımında oynayan Radek Dosoudil'in ise yarın Denizli'ye geleceği bildirildi. 

ESKİŞEHİR 

Yılmaz'a veda 
Eskişehirspor'da, Teknik Direktör Erdoğan Yılmaz'ın görevden alındığı açıklandı. Başkan Halil Ünal, Yılmaz ile birlikte düzenlediği basın toplantısında, "Kendisine bugüne kadarki çalışmalarından dolayı teşekkür ediyoruz. Ancak, Yılmaz'ın her zaman Eskişehirspor'un yanında olacağını biliyoruz" dedi. 


</TEXT>
</DOC>
