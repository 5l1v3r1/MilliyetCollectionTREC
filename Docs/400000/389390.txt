<DOC>
<DOCNO> 389390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/spo05.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim için müthiş pazarlık 
</HEADLINE>
<TEXT>


Federasyon Başkanı Bıçakcı, kurulun ligin ilk yarısı sonuna kadar görevde kalması ve bir kaos yaşanmaması için yoğun trafik yaşadı 

CEMAL ERSEN 


Futbolda Tahkim Kurulu krizine geçici çözüm önerisi. Kurul üyeleri Erkan Vardar ve Gürol Kaymak'ın istifasından sonra diğer asil ve yedek üyelerin de görevi bırakacağı ve olağanüstü genel kurul yolu açılması olasılığı üzerine Futbol Federasyonu Başkanı Levent Bıçakcı, dün akşam kurul başkanı Prof. Selçuk Öztek ve Beşiktaş Asbaşkanı Murat Aksu ile biraraya gelerek "krize çözüm" arayışı başlattı. Bıçakcı'nın Tahkim Kurulu üyeleri üzerindeki ağırlığı ile bilinen Aksu'dan istifaların durdurulmasını, Öztek'den de en azından ligin ilk yarısı sonuna dek Tahkim Kurulu'nun görevini sürdürmesini istediği öğrenildi. 
Başkan Öztek'in istifa ettikleri bildirilen 7 üye ile bu sabah görüşeceği ve kararını açıklayacağı vurgulandı. Öztek, üyeleri ikna edemezse, federasyon olağanüstü genel kurul çağrısı yapmak zorunda kalacak. Toplantı tarihine dek görev başında bir Tahkim olmadığı için liglere ara verilmesi gündeme gelecek. 

Cavcav başrolde 
Kulüpler Birliği Vakfı Başkanı İlhan Cavcav'ın dün önce Murat Aksu, ardından Federasyon Başkanı Bıçakcı ile yaptığı toplantıda başkanvekili Şekip Mosturoğlu'nu hedef göstermesi büyük tepki gördü. Mosturoğlu, "Sayın başkanın tavrı beni çok üzdü. Ben hangi kurul üyesini nasıl yönlendirmişim kanıtlasınlar" şeklinde konuştu. 

Aksu iddiası 
Federasyon başkanlığı seçimi sırasında tahkim listesini bizzat hazırlayan Murat Aksu'nun yaşanan son gelişmeleri yönlendirdiği iddia edildi. Bu arada federasyon başkanı Bıçakcı'nın bir süre önce kurul başkanı Öztek'e "Toplantıları talimat gereği 5 üye ile yapın. Kulüplere yakınlığı ile bilinen üyeler o kulüple ilgili dosya gündeme geldiğinde toplantıya katılmasın, yedek üye girsin" şeklindeki uyarısının da rahatsızlık yarattığı, istifaların ardında bu gerekçenin yattığı bildirildi. 


</TEXT>
</DOC>
