<DOC>
<DOCNO> 369809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/dunya/dun01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler de otonomi istiyor 
</HEADLINE>
<TEXT>


Türkmenler yeni anayasada Kürtler ve Şiilere ayrıcalık tanınmasından rahatsız 

UTKU ÇAKIRÖZER Ankara 


Irak Türkmen Cephesi Türkiye Temsilcisi Ahmed Muradlı, Irak'ın yeni anayasasında ülkenin kuzeyinde Kürtler, güneyinde de Şiilerin otonomi isteklerinin karşılanması durumunda kendilerinin de "Türkmeneli Federasyonu" kurmak istediklerini açıkladı. Türkmenler, Irak'ın yeni anayasasına yönelik talepleri karşılanmazsa "hayır" oyu verecek. 
Bağdat'ta Sünniler, Kürtler ve Şiiler arasında yürütülen pazarlıklar sonucu oluşturulan yeni Irak Anayasası'nın bugün açıklanması bekleniyor. Taslakta, ülkenin kuzeyinde Kürtlere, güneyinde ise Şiilere otonomi verileceği yönündeki haberler Türkmenleri harekete geçirdi. 

'Hata yapmışız' 
Irak Türkmen Cephesi Türkiye Temsilcisi Ahmed Muradlı, yeni anayasaya tepkisini Milliyet'e, "Demek ki bugüne kadar Irak'ın bütünlüğü, birliği için uğraşmakla hata etmişiz. Artık biz de Türkmen şehirlerinde Türkmeneli Federasyonu ilan etmek isteriz" şeklinde aktardı. 
Muradlı, Türkmen federatif bölgesi olmasını istediği bölgenin sınırlarını da "kuzeyde Felafer'le başlayıp, aşağı doğru Altınköprü, Kerkük, Dakuk ve Tuzhurmatu'ya kadar inen şerit" olarak tanımladı. 
Yeni anayasada Türkmenlerin, Arap ve Kürtlerin yanı sıra ülkenin asıl kurucu unsuru olarak adlandırılmasını, Türkmenlerin yaşadığı bölgelerde Türkçenin resmi dil olmasını, Kürtler ve Şiilere otonomi verilmesi durumunda kendilerinin de Türkmeneli Federasyonu kurmak istediklerini belirten Muradlı, "Sızan metinler bizim hiçbir talebimizin karşılanmadığını gösteriyor. Irak'ın ana kurucuları arasında Türkmenler yok. Türkçe resmi dil değil. Kürtlere ve Şiilere federasyon hakkı veriliyor. Bu haliyle, bizim haklarımız gözardı edilerek çıkarsa biz bu anayasaya hayır deriz" dedi. 


</TEXT>
</DOC>
