<DOC>
<DOCNO> 399143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/axsiy01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zirve'de temsil krizi çıktı 
</HEADLINE>
<TEXT>


İslam Konferansı Örgütü'nün Suudi Arabistan'da yapılacak zirvesine Cumhurbaşkanı Sezer ile Başbakan Erdoğan'ın katılamayacağı ve Türkiye'yi TBMM Başkanı Arınç'ın temsil etmesi istendi. Bu da hukuka uygunluk tartışmasına yol açtı 

UTKU ÇAKIRÖZER Ankara 


Eski Dışişleri Müsteşarı ve DYP Genel Başkan Yardımcısı Nüzhet Kandemir, İslam Konferansı Örgütü'nün İKÖ Suudi Arabistan'da düzenleyeceği devlet ve hükümet başkanları zirvesinde Türkiye'yi, Cumhurbaşkanı Ahmet Necdet Sezer ile Başbakan Recep Tayyip Erdoğan yerine TBMM Başkanı Bülent Arınç'ın temsil etmesinin hukuken mümkün olmadığını, örneğinin bulunmadığını söyledi. 
Kandemir, yasama organının başı Arınç'ın zirvede alınacak kararları yürütme adına imzalayamayacağını belirtti. 
Sezer'in Ankara'da, Erdoğan'ın da Avustralya'daki resmi programları nedeniyle zirveye katılamayacaklarının belli olması üzerine, Dışişleri Bakanlığı, Türkiye'nin üst düzey temsilini sağlamak için Arınç'a teklif götürdü. Arınç'ın olumlu yanıt verdiği teklif, hukuki tartışma başlattı. 

Vek let koşulları 
Türkiye'nin İKÖ'deki yeri açısından üst düzey katılım sağlamak amacıyla bu adımın atıldığını belirten Dışişleri kaynakları, anayasaya göre TBMM Başkanı'nın Cumhurbaşkanı'na vekalet etme yetkisi olduğuna dikkat çekti. 
Kandemir ise anayasaya göre Arınç'ın sadece "Cumhurbaşkanı yurtdışındayken kendisine Türkiye'de vekalet etme" yetkisi bulunduğunu vurguladı. 
Arınç'ın yurtdışındaki zirvelere cumhurbaşkanı adına katılabilmesi için. Sezer'in hastalık nedeniyle kendisine vekalet vermesi ya da cumhurbaşkanlığı makamının boş olması gerektiğine dikkat çekti. Kandemir, devlet ve hükümet başkanları zirvelerinde Türkiye'nin TBMM Başkanı'nca temsil edildiğine, 41 yıllık diplomasi kariyeri ve sonrasında hiç şahit olmadığını vurguladı. 

'Bakan veya bürokrat olur' 
Bu zirvelere Sezer, Erdoğan veya tevkil edecekleri yetki vereceği bakan ya da bürokratların katılabileceğini kaydeden Kandemir, "Yürütme organının yetki ve kontrolü altındaki bir etkinliğe yasama organının en üst makamındaki ismin katılımı mümkün değil. Hükümetin yasama organı TBMM ve onun başkanına talimat vermesi gibi durum ortaya çıkıyor ki bunun söz konusu bile olmaması gerekir" dedi. 




</TEXT>
</DOC>
