<DOC>
<DOCNO> 371526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur24.html </URL>
<DATE> 2005/08/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Doğubayazıt'ta 20 günde 4700 ishal başvurusu 
</HEADLINE>
<TEXT>

     Ağrı Valisi Yusuf Yavaşcan, sağlık ekiplerince yapılan tahlillerde, Doğubayazıt İlçesi’nin içme suyunun klorsuz olması nedeniyle aşırı derecede mikroplu olduğunun belirlendiğini bildirdi. 
     Yavaşcan, Doğubayazıt Devlet Hastanesi bahçesinde, ilçedeki ishal vakaları ile ilgili basın toplantısı düzenlendi. Yavaşcan, 1 Ağustos itibariyle Doğubayazıt ilçe merkezi ve köylerinde baş gösteren ishal vakası nedeniyle, Mehmet Emin Çekin ve Emine Dinçer’in hayatını kaybettiğini söyledi. 
     Doğubayazıt Devlet Hastanesi Baştabipliği’nce hazırlanan ishal sonuçları ile ilgili bilgileri aktaran Yavaşcan, Ağustos ayında hastaneye ferdi başvuru sayısının bin 300 olduğunu, aynı şikayetten birden fazla başvurularla birlikte bu rakımın 4 bin 700’ü bulduğunu ifade etti. 
     Başvurularda bulunanların acil polikliniğinde tedavilerinin tamamlandığını kaydeden Yavaşcan, hastanede şu an 46 hastanın dahiliye polikliniğinde yatarak tedavi gördüğünü bildirdi. 
     Hastaların 5’inin Iğdır Devlet Hastanesi’ne sevk edildiğini kaydeden Yavaşcan, 7 vakanın da acil polikliniğinde müşahede altında bulunduğunu belirtti. 
     
     "SUYUN KLORSUZ OLDUĞU BELİRLENDİ" 

     Yavaşcan, ilçedeki ishal vakaları nedeniyle kriz masası oluşturulduğunu, Valilik, Kaymakamlık, Belediye ve ilgili tüm kuruluşları olaya müdahil ettiğini ve halkın zarar görmemesi için tüm tedbirlerin alındığını ifade etti. 
     Yavaşcan, sağlık ekiplerince yapılan tahlillerde, ilçenin içme suyunun klorsuz olması dolayısıyla aşırı derecede mikroplu olduğunun belirlendiğini bildirdi. 
     Doğubayazıt Belediyesi içme suyu depolarında, 2 gün önce klorlama makinesinin arızalandığını anlatan Yavaşcan, depolardaki suların klorlanamadığını bu nedenle hastalık meydana geldiğini ifade etti. 
     Yavaşcan, 19 ayrı içme suyu şebekesinden daha numune alındığını, bunların sonuçlarının da önümüzdeki günlerde belirleneceğini kaydetti. 
     Yavaşcan, ayrıca ilçede 10 ton damacana su dağıtıldığını, ayrıca 28 bin YTL’lik ilacın da hastane yetkililerine teslim edildiğini bildirdi. 
     
     "TABLETLE KLORLUYORDUK" 

     Doğubayazıt Belediye Başkanı Mukaddes Kubilay da basın toplantısının ardından gazetecilere yaptığı açıklamada, klorlama cihazı bozuk olan içme suyu deposunda, tabletle klorlama yaptıklarını söyledi. 
     İshal vakaları ile ilgili sorumluluğun yalnızca belediyeye yüklenmemesi gerektiğini kaydeden Kubilay, "İlçemizde, son kullanma tarihleri geçmiş gıda maddeleri satılıyor. Bu konuda biz defalarca uyarılarımızı yaptık. Bu toplumsal bir sorundur. Yalnızca belediyenin sorunu değil" diye konuştu. 
     Basın toplantısına AK Parti Ağrı milletvekilleri Halil Özyolcu ve Mehmet Kerim Yıldız da katıldı. 
     
</TEXT>
</DOC>
