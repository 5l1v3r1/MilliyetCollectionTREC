<DOC>
<DOCNO> 397257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun24.html </URL>
<DATE> 2005/11/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD, Ramadi'de yeni bir operasyon başlattı... 
</HEADLINE>
<TEXT>

     ABD, Irak'ın batısında nüfusun çoğunluğunu Sünnilerin oluşturduğu Ramadi kentinde direnişçilere karşı Irak güçleriyle birlikte bir operasyon başlattığını bildirdi. 
     Amerikan askeri açıklamasında, ''operasyonun'', direnişçilerin 15 Aralık'ta yapılması planlanan seçimleri engellemelerini önlemek için düzenlendiği ifade edildi. 
     Bazı Sünni grupların, 2003'te işgalin başlamasından sonra ilk geçici olmayan hükümetin belirleneceği 15 Aralık seçimlerini boykot edeceğini açıkladığı ve işgal atında yapılan seçimlere katılmayı tercih eden siyasileri tehdit ettiği kaydediliyor. 
     ABD'nin, Bağdat'ın 115 kilometre batısındaki Ramadi'de başlattığını söylediği operasyonlar, 16 Kasım'dan sonra bu kente yönelik üçüncü saldırısı olarak biliniyor. 
     Amerikan açıklamasında, Ramadi'ye daha önce düzenlenen operasyonlarda 32 düşmanın öldürüldüğü, karadan havaya füzeler, RPG roketle atılan el bombaları , havan topu mermileri, el bombaları, hafif silahlar ve bomba yapımında kullanılan teçhizatların ele geçirildiği ve imha edildiği kaydedildi. 
     Bu arada, Amerikan deniz piyadeleri tarafından dün yapılan açıklamada da Suriye sınırında, El Kaide'nin Irak'a yabancı savaşçıları soktuğunu ifade ettiği bölgede düzenlenen büyük operasyonun sona erdiği bildirildi. 
     Açıklamada, 5 Kasım'da ''Çelik Perde'' adıyla başlatılan, 2.500 Amerikan askeri ve 1000 Irak askerinin katıldığı belirtilen operasyonda, 139 direnişçinin, 10 Amerikan askerinin öldüğü kaydedildi. 
     
     KP BÜROSUNA SALDIRI 
     Öte yandan, Bağdat'ın Şiilerin çoğunlukta olduğu Sadr Kenti mahallesinde dün Komünist Parti'nin bürosuna giden yolun, partinin seçim kampanyasının başlattığını duyurmasının hemen ardından bir grup silahlı kişi tarafından kapatıldığı bildirildi. 
     Parti binasına giren kimliği belirlenemeyen kişilerin bürodaki iki partiliyi öldürdüğü kaydedildi. 
     Komünist Parti tarafından yapılan açıklamada, ''korkakça'' olarak nitelenen eylemin, partinin seçim hazırlıklarına başlamasıyla aynı döneme denk geldiği belirtilerek, saldırıyla siyasi sürecin hedef alındığı ifade edildi ve hükümete, seçimler için güvenli ortamın sağlanması amacıyla gerekli korumayı sağlamanın sorumluluğunu üstlenmesi çağrısında bulunuldu. 
     
</TEXT>
</DOC>
