<DOC>
<DOCNO> 364326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun15.html </URL>
<DATE> 2005/07/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bulgaristan'da ırkçılardan Türklere karşı miting... 
</HEADLINE>
<TEXT>

     Bulgaristan'da ırkçı ATAKA ittifakı, bugün güvenoylaması yapılacak yeni koalisyon hükümetinde üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH yer alması nedeniyle meclisin önünde protesto gösterisi düzenledi. 
     Gösteriye yaklaşık 2500 kişi katıldı. 
     ATAKA lideri Volen Siderov gösteride, ''Etnik Türk partisi Hak ve Özgürlükler Hareketi'ne hayır İktidarda Türk istemiyoruz '' diye slogan attı. 
     Bulgaristan'da tüm bakanlıklarda Türklerin bulunduğunu, bazı bakanlıklarda sadece Türkçe konuşulduğunu iddia eden Siderov, ''Bulgarlara gavur diyorlar. Böyle bir Türk hükümeti istemiyoruz. Başbakan adayı Sergey Stanişev başına fes geçirip HÖH Genel Başkanı Ahmet Doğan'a hizmet etmeye çalışıyor. Buna izin vermeyeceğiz'' diye konuştu. 
     Yaklaşık 300 polisin etrafında güvenlik kordonu oluşturduğu mitingde Siderov, erken seçimlere gidilmesini isteyerek, ''Erken seçimlerden sonra saf kan Bulgar kabinesi kuracağız'' dedi. 
     Siderov, teklif edilen kabineye karşı oy kullanmak üzere 20 kişilik grubuyla birlikte parlamentoya girmeden önce şunları söyledi 
     ''Türk kabinesine karşı oy kullanmaya gidiyoruz. Sonra tekrar yanınıza gelip, bu kabineyi destekleyen tüm vatan hainlerinin isimlerini tek tek bildireceğiz. Güvenliği sağlayan polis arkadaşlarımızla sakın kavga etmeyin. Bu çocukların büyük bir bölümü bizi destekliyor.'' Koalisyon anlaşması imzalayan ve kabine oluşturan Bulgaristan Sosyalist Partisi BSP ile üyelerinin çoğunluğunu Türklerin oluşturduğu HÖH, 240 sandalyeli mecliste 116 milletvekili tarafından temsil ediliyor. 
     
</TEXT>
</DOC>
