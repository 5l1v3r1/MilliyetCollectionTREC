<DOC>
<DOCNO> 377498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun23.html </URL>
<DATE> 2005/09/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Karamanlis Türkiye'nin üyeliğine olan desteğimiz kayıtsız şartsız değil 
</HEADLINE>
<TEXT>

     Yunanistan Başbakanı Kostas Karamanlis, ''Atina'nın, Türkiye'nin AB üyeliğini desteklediğini, ancak bu desteğin kayıtsız şartsız ve yeniden değerlendirmeye kapalı olmadığını'' söyledi. 
     Karamanlis, Uluslararası Selanik Fuarı'nın açılış törenleri için geldiği Selanik'te düzenlediği basın toplantısında, Türk-Yunan ilişkileriyle ilgili soru üzerine, ''Türkiye'nin üyelik konusunda bazı yükümlülükler üstlendiğini ve bu yükümlülüklere tamamen saygılı olması gerektiğini'' söyledi. 
     Türkiye'nin, Gümrük Birliği ek protokolünü imzalamakla bu yükümlülüklerden birini yerine getirdiğini, ancak bununla birlikte yaptığı Kıbrıs deklarasyonunun sorun yarattığını öne süren Karamanlis, ''AB'nin bu konuyu açıklığa kavuşturması gerekir'' dedi. 
     Sorular üzerine Kıbrıs sorununun Türk-Yunan ilişkilerinin konusu olmadığını söyleyen Karamanlis, ''Komşu ülkenin AB perspektifini destekliyoruz. Ancak bazı ilkelere ilişkin sorunlar var. Bir ülke önceden üstlenmiş olduğu yükümlülüklere saygı göstermeden müzakerelere başlayıp, yarın üye olamaz'' dedi. 
     Bu arada, 18 Eylül'e kadar açık kalacak Selanik Ticari Fuarı'na, aralarında Türkiye'den 57 firmanın da bulunduğu toplam 28 ülkeden 1070 firma katılıyor. 
     
</TEXT>
</DOC>
