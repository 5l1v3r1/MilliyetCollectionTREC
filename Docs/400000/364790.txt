<DOC>
<DOCNO> 364790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur07.html </URL>
<DATE> 2005/07/27/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Terör kurbanı Adalı'nın ağabeyi Mısır'da herşey için para istediler 
</HEADLINE>
<TEXT>

     Mısır’ın Şarm El Şeyh tatil beldesinde düzenlenen bombalı saldırılarda ölen Türk vatandaşlarından Bülent Adalı’nın cenazesi de Türkiye’ye getirildi. 
     THY’ye ait tarifeli bir uçakla sabah saatlerinde Kahire’den Atatürk Havalimanı’na getirilen Sakarya Üniversitesi Meslek Yüksekokulu Muhasebe Programı mezunu Bülent Adalı’nın 30 cenazesi, daha sonra THY’nin kargo bölümünde ağabeyi Murat Adalı ve diğer yakınlarına teslim edildi. 
     Cenazeyi teslim aldıktan sonra basın mensuplarının sorularını yanıtlayan Adalı, kardeşinin cenazesini almak için Mısır’a gittiğini belirterek, "Şu anda çok üzgünüm. Orada 20-30 ölüye baktım. Ondan sonra kardeşimi buldum. Psikolojimiz bozuldu" dedi. 
     Mısır’da çok zorluk çektiğini anlatan Murat Adalı, "Kardeşim Mısır’a tatile gitti ama orada kaza geçirmedi. Teröre kurban gitti. Devletin sahip çıkması gerekirdi. Ben kardeşimin derdine mi yanayım, yoksa buraya getirmek için uğraştım ona mı yanayım Mısırlı yetkililer her şey için para istedi. 2 bin doların üzerinde para ödedim. Para olmasa cenazeyi alamayacaktık" diye konuştu. 
     Murat Adalı, kardeşinin cenazesini bugün Marmara Üniversitesi İlahiyat Fakültesi’nde ikindi vakti kılınacak namazın ardından toprağa vermeyi düşündüklerini bildirdi. 
     Tatil için gittikleri Mısır’da gerçekleşen bombalı saldırılar sonucu ölen Bilgehan Yalçın ve Erhan Divlecan’ın cenazeleri daha önce Türkiye’ye getirilerek toprağa verilmişti. 
     
</TEXT>
</DOC>
