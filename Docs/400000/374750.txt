<DOC>
<DOCNO> 374750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko45.html </URL>
<DATE> 2005/09/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Zeytin Adası, 15 milyon YTL'ye Zorlu Grubu'nun... 
</HEADLINE>
<TEXT>

     Tasarruf Mevduatı Sigorta Fonu'nun TMSF , Uzan Grubu'nun borçlarına karşılık el koyduğu Zeytin Adası, 15 milyon 250 bin YTL'ye Zorlu Grubu'na satıldı. 
     TMSF'den yapılan açıklamaya göre, Fon tarafından 4 kez satışa çıkarılan ve uzun süredir pazarlık usulü üzerinden satılmaya çalışılan Zeytin Adası, bugün gerçekleştirilen 5. ihalede Zorlu Grubu'na bağlı Zorlu Grand Hotel İşletmeleri A.Ş.'nin oldu. 
     TMSF'nin merkez binasında yapılan ihaleye Zorlu Grand Hotel İşletmeleri A.Ş. yetkilileri ile Erinç Özada adlı işadamı kendi adına katıldı. 
     9 milyon YTL ile başlayan ihale süresince 15 kez fiyat artırımı gerçekleştirilen ada, en son fiyatı veren Zorlu Grand Hotel İşletmeleri'ne 15 milyon 250 bin YTL'ye satıldı. 
     Zeytin Adası üzerinde 3'ü villa olmak üzere toplam 7 bina, yağ depolama yeri olarak kullanılan 1 adet ahşap bina, 30 bin zeytin ağacı ve üzüm bağları bulunuyor. 
     Birinci bina toplam 3 metrekare, ikinci bina 124 metrekare ve üçüncü bina 262 metrekare kullanım alanına sahip. 
     Göcek'teki adada zeytinyağı deposu olarak kullanılan ahşap binanın içinde de 3 adet 1.5 tonluk zeytinyağı tankı ve 2 adet dinlendirme tankı bulunuyor. 
     
</TEXT>
</DOC>
