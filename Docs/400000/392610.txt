<DOC>
<DOCNO> 392610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur13.html </URL>
<DATE> 2005/11/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye, hızlı trenle gelecek yıl tanışacak... 
</HEADLINE>
<TEXT>

     Suat Karabıyık 

Türkiye, demiryollarında yeni bir dönemi başlatacak olan hızlı trenle gelecek yıl tanışacak. Hızlı tren setlerinin alımını ihale eden TCDD Genel Müdürlüğü, sürat demiryolunun Ankara-Eskişehir bölümünün tamamlanmasıyla gelecek yıl bu bölümde hızlı trenleri çalıştırmaya başlayacak. 
     AA muhabirinin TCDD Genel Müdürlüğü yetkililerinden aldığı bilgiye göre, dünyada birçok ülkede uzun zamandır kullanılan ve modern ulaşım araçları arasında gösterilen hızlı trenlerle Türk halkının en geç gelecek yılın sonunda tanıştırılması hedefleniyor. 
     Hızlı tren işletmeciliği konusuna özel önem veren Genel Müdürlük, bunun için son dönemde gerekli ihaleleri gerçekleştirdi. 
     
     İLK ETAPTA, ALTYAPI ÇALIŞMALARI TAMAMLANMAK ÜZERE 
     TCDD Genel Müdürlüğü'nün açtığı Hızlı Tren Projesi'nin Ankara-Eskişehir arasındaki altyapı ihalesini kazanan Alarko-OHL konsorsiyumu, bu etaptaki altyapı çalışmalarını tamamlama aşamasına geldi. 
     Çalışmalarda toplam kazının yüzde 95'i, dolgunun yüzde 85'i, menfezlerin yüzde 81'i, sulama borularının yüzde 82'si, alt geçitlerin yüzde 26'sı, nehir köprülerinin yüzde 69 ve doğalgaz geçişlerinin yüzde 14'ünü tamamlayan konsorsiyum, 2006 Temmuz ayında bu etabı hazır hale getirmeye çalışacak. 
     TCDD Genel Müdürlüğü, Ankara-İstanbul arası ulaşımı 3 saate indirecek projenin ikinci etabının ihalesini de geçtiğimiz günlerde sonuçlandırdı. İhaleyi, Çin ve Türk firmalarının oluşturduğu CRCC-CMC-Cengiz İnş-İçtaş İnşaat konsorsiyumu kazandı. 
     İnönü-Köseköy arasının altyapısı için çıkılan ihale, uluslararası krediyle gerçekleştirileceği için Hazine'den onay bekleniyor. Firmayla sözleşme imzalanmasının ardından bu etaptaki altyapı çalışmaları da başlayacak. 
     Ankara-İstanbul sürat demiryolu hattının 2008 yılında bütün kesimleriyle tamamlanarak hizmete girmesi öngörülüyor. 
     
     SEFERLER ANKARA-ESKİŞEHİR ARASINDA BAŞLAYACAK 
     Öte yandan TCDD Genel Müdürlüğü, sürat demiryolunda kullanılacak hızlı tren setlerinin ihalesini de sonuçlandırdı. 10 adet hızlı tren seti alımı için çıkılan ihaleyi İspanyol CAF firması kazandı. 
     Hızlı tren setlerinin alımına ilişkin sözleşmenin, 8 Kasım 2005 tarihinde İstanbul'da imzalanacağı belirtildi. Bu sözleşmenin imzasının ardından CAF firması 20 ay içinde hızlı tren setlerinin yapımını tamamlayarak, TCDD Genel Müdürlüğü'ne teslim edecek. 
     Ankara-İstanbul hattının tamamının yapım çalışmalarının 2008 yılında tamamlanacak olması nedeniyle TCDD Genel Müdürlüğü, gelecek yıl hazır hale gelecek Ankara-Eskişehir arasında hızlı tren işletmeciliğini başlatacak. Başlangıçta bu hattın, Ankara-İstanbul arasını kapsaması planlanıyor. 
     
     CAF, 2 HIZLI TREN GÖNDERECEK 
     Bunun için İspanyol CAF firması, gelecek yıl, geri iade edilmek üzere 2 hızlı tren setini Türkiye'ye gönderecek. TCDD Genel Müdürlüğü, Ankara-Eskişehir arasında bu setlerle işletmecilik yapmayı planlıyor. İki kent arasındaki ulaşımın hızlı trenle, 1 saate inmesi bekleniyor. CAF firması, 10 adet hızlı tren setini hazır hale getirerek teslim ettiğinde, 2 hızlı tren setini geri alacak. 
     TCDD Genel Müdürlüğü, hızlı trenlerin sürat demiryolunun Ankara-Eskişehir bölümünde saatte 250 kilometre hızla yol almasını, Eskişehir'den sonra ise henüz yol hazır olmadığı için konvansiyonel hatta geçerek, normal hızlarla İstanbul'a ulaşmasını öngörüyor. 
     
     HIZLI TRENLERİN ÖZELLİKLERİ 
     Bu arada, Ankara-İstanbul hızlı tren projesi tamamlandığında bu hatta kullanılacak hızlı tren setlerinin daha sonra Ankara-Konya hattında da kullanılması planlanıyor. 
     Hızlı tren setleri ihalesini kazanan CAF firması, bu trenleri saatte 250 kilometre hıza uygun olarak üretecek. Trenler, enerji tasarrufu sağlayan alüminyum gövde malzemesinden yapılacak, 6 vagonluk set 419 yolcu kapasitesine sahip olacak. 
     Hızlı tren setleri klima, koltuklara monteli video, TV ve müzik yayın sistemi, vakumlu tuvalet, engelliler için indirme bindirme asansörü, koltuk ve tuvaletler, kapalı devre görüntü kayıt sistemi, bar, her konumdan tren setlerinin merkezden yönetim ve denetim sistemi olmak üzere son teknoloji ürünleriyle donatılacak. 
     
</TEXT>
</DOC>
