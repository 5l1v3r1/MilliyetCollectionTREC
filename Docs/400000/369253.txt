<DOC>
<DOCNO> 369253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko20.html </URL>
<DATE> 2005/08/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kozmetik firmalarından 257 milyon dolarlık reklam... 
</HEADLINE>
<TEXT>

     Firmalar, Temmuz ayında 15 televizyon kanalında toplam 13 bin 327 reklam yayınlatırken, markalar, yaklaşık 102 saati bulan bu reklamlar için kanallara toplam 257 milyon dolarlık bir ekonomik değer oluşturdu. 
     MTM Medya Takip Merkezi, Temmuz ayı boyunca, kişisel harcamaların büyük bölümünü oluşturan kozmetik sektörünün medya yansımalarını inceledi. 
     Kozmetik markalarının gazete, dergi ve televizyon kanallarında yayınlanan haber ve reklamlarını araştıran MTM verilerine göre, günümüzde kozmetik sektörünü artık sadece kadınların kullandığı ürünler oluşturmuyor. Erkekler de kişisel bakım ürünlerine giderek daha fazla ilgi gösteriyor. 
     Geçen yıl erkek cilt bakımı ve kozmetik ürünleri satışında yüzde 13'lük bir artış yaşandı. Bu rakam, erkek kozmetik pazarındaki büyümenin, kadın cilt bakım ürünleri pazarına oranla iki kat daha fazla olduğunu gösteriyor. 
     
     KOZMETİK MARKALARI KADINA MEDYA YOLUYLA ULAŞIYOR 
     Araştırma sonuçlarına göre firmalar, 15 televizyon kanalında toplam 13 bin 327 reklam yayınlatırken, markalar, yaklaşık 102 saati bulan bu reklamlar için kanallara toplam 257 milyon dolarlık bir ekonomik değer oluşturdu. 
     Televizyona en çok reklam veren markalar ise 50 milyon 724 bin 266 dolar ile Dove, 40 milyon 251 bin 409 dolar ile Elidor, 32 milyon 629 bin 451 dolar ile Blendax, 21 milyon 611 bin 820 dolar ile Loreal ve 20 milyon 683 bin 248 dolar ile Veet oldu. 
     Kozmetik reklamları televizyonda en fazla off primetime'da yayınlanırken, toplam 2 bin 297 reklam alan TRT1, kozmetik firmalarının en sık tercih ettiği TV kanalı oldu. 
     Yerli diziler, toplam kozmetik reklamlarının yüzde 23'ünü alarak, en çok reklam alan program tipi oldu. 
     Araştırma sonuçlarına göre, Temmuz ayında yazılı basında toplam 2 bin 315 adet kozmetik haberi yayımlanırken, buna karşılık reklam ve ilanların sayısı ise 491 adet oldu. 
     Haberler, ay boyunca toplam bin 64 gazete sayfası kadar yer kaplarken, ilanların toplam alanı ise 192 gazete sayfasına ulaştı. 
     Yazılı basına verilen ilan ve reklamların toplam değeri de 5 milyon doları geçti. 
     Yazılı basında en çok yer alan markalar ise sırasıyla Loreal, Avon, Lancome, Nivea, Chistian Dior, Pantene oldu. 
     
</TEXT>
</DOC>
