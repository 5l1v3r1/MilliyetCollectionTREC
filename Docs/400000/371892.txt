<DOC>
<DOCNO> 371892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo01.html </URL>
<DATE> 2005/08/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Ergun Gürsoy "Taraftar doğru yolu bulacaktır" 
</HEADLINE>
<TEXT>

     Galatasaray Kulübü Başkanı Özhan Canaydın, Malatyaspor maçında son derece güzel bir futbol izlediklerini belirterek, ''İyi bir futbol ve bol gol izledik. Takımımız keyif verdi'' dedi. 
     Canaydın, maçtan sonra yaptığı açıklamada, transfer konusunun hatırlatılması üzerine ise, transfer gündemlerinde yer alan Kily Gonzalez konusunda yarını beklediklerini söyledi. 
     Kulüp sportif direktörü Bülent Tulun ise Gonzalez ile ilgili yaptığı açıklamada, transferde oyuncu ve kulübüyle herhangi sorun yaşamadıklarını ifade ederek, ''Bu transferin kapanıp kapanmadığı yarın belli olacak. Oyuncuyla kulübü arasındaki problem çözülmedi'' diye konuştu. 
     
     GÜRSOY ''DOĞRU YOLU BULACAKLAR'' 
     Galatasaray Kulübü Başkanı Ergun Gürsoy, özellikle maç öncesi taraftarın yönetim kurulu aleyhine yaptığı tezahüratlar konusunda, ''Tepkiyi seyirciye sormak lazım. Biz de nedenini anlamış değiliz. Birşey istiyorlarsa bunu dile getirsinler. Susmalarından iyidir. Taraftar doğru yolu bulacaktır'' ifadesini kullandı. 
     Malatyaspor Başkanı Hikmet Tanrıverdi ise maçtan sonra yaptığı değerlendirmede şunları söyledi 
     ''Galatasaray karşısında şanslı bir günde değildik. Öne geçebilseydik iyi olacaktı. Tedbirlerimizi alacağız. Yenilen 5 golden sonra oyundan memnun olduğumuzu tabiiki söyleyemeyiz. 1-2 transfer takviyesi daha yapacağız.'' 
     
     ÜMİT KARAN 
     Malatyaspor karşısında 3 gol atan Ümit Karan, geçen sezon kendisi için çok kötü geçen günlerin ardından futbola yeniden aşık olduğunu söyledi. 
     Geçen sezonun ikinci yarısında teknik direktör Gheorghe Hagi'nin isteği üzerine Büyükşehir Belediyesi Ankaraspor'a kiralık verilen Ümit Karan, çok kötü günler geçirdiğini, oradaki takım arkadaşlarının da desteğiyle yeniden futbola döndüğünü belirterek, ''Futbola yeniden aşık oldum'' dedi. 
     O dönemde futboldan biraz soğuduğunu anlatan Ümit Karan, ''Galatasaray'a döneceğimi biliyordum. Gerçekten kötü günler geçirdim. Futboldan biraz soğumuştum. Futbolda düşenin dostu olmuyor'' diye konuştu. 
     
     HASAN ŞAŞ 
     Malatyaspor karşısında, Galatasaray'ın etkili oyuncularından Hasan Şaş da sezon sonuna kadar aynı performansla lige devam etmek istediklerini ifade etti. 
     Başarılı performansında teknik direktör Eric Gerets'in rolünün büyük olduğunu vurgulayan Hasan Şaş, şunları kaydetti 
     ''Bu sezon ilk maçıma bir hafta antrenman yaparak çıktım. Hocam bana güvendi ve formayı verdi. Bende elimden geleni yaptım.'' 
     
</TEXT>
</DOC>
