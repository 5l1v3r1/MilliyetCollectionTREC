<DOC>
<DOCNO> 358338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko18.html </URL>
<DATE> 2005/07/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Vorkink Sosyal güvenlik sistemi, GSYH'nin 5'i kadar açık yaratıyor 
</HEADLINE>
<TEXT>

     Dünya Bankası Türkiye Direktörü Andrew Vorkink, bankacılık reformunun yasalaşmasının, bankacılık sektörünü güçlendirerek, sektörün, 2001 yılında olduğu gibi bir ekonomik krize neden olma ihtimalini iyice azaltacağını söyledi. 
     Andrew Vorkink, Uluslararası Para Fonu IMF ve Dünya Bankası tarafından büyük önem taşıyan sosyal güvenlik Reformu ile Bankacılık reformu konusunda A.A muhabirinin sorularını yanıtladı. 
     Bankacılık reformunun yasalaşmasından büyük memnuniyet duyduklarını vurgulayan Vorkink, ''Yeni Bankacılık Yasası, Türk Bankacılık sektörüne, uluslararası bankacılık standardı ve Avrupa Birliği'nin en iyi uygulamalarını getirecek'' dedi. 
     
     BANKACILIK YASASI'NIN ETKİSİ... 
     Türk bankacılık sektörüne, uluslararası bankacılık standartları ile en iyi AB uygulamalarının yerleşmesinin ise bankacılık sektörünü güçlendireceğini belirten Vorkink, bu gelişme sonucunda, 2001 yılında olduğu gibi, Türkiye'nin yeniden, bankacılık sektöründen kaynaklanan bir krize girme ihtimalinin iyice azalacağını vurguladı. 
     
     SOSYAL GÜVENLİK REFORMU... 
     Sosyal güvenlik ve sağlık sigortasına ilişkin yasal düzenlemelerin de önemine dikkat çeken Vorkink, Sosyal Güvenlik Reformu'nun yasalaşmasının, emeklilik sistemini daha etkin ve sürdürülebilir bir yapıya kavuşturacağını, kaynakların daha etkin kullanılmasıyla, sağlık sigortasından daha fazla Türk vatandaşının istifade etmesine imkan vereceğini kaydetti. 
     Bankacılık Yasası'nı örnek gösteren Vorkink, ''Sosyal Güvenlik Reformu'nun da biran önce yasalaşması, Türk halkının, Türk ekonomisinin menfaatinedir'' diye konuştu. 
     
     SOSYAL GÜVENLİK REFORMUNUN EKONOMİYE ETKİSİ... 
     Sosyal güvenlik sistemi, reformun tam olarak gerçekleşmemesi nedeniyle, her yıl Gayri Safi Yurtiçi Hasıla'nın GSYH yüzde 5'i oranında açık yaratıyor. 
     Gerek Sosyal Güvenlik Reformu, gerekse Bankacılık yasaları, IMF'nin en çok yasalaşmasını istediği yapısal reformların başında geliyor. 
     IMF İcra Direktörleri Kurulu'nun, Türkiye'nin Niyet Mektubunu onaylayarak 1. Gözden Geçirmeyi tamamlamasının ardından, yaklaşık 833 milyon dolarlık kredi dilimi serbest bırakılacak. 
     
</TEXT>
</DOC>
