<DOC>
<DOCNO> 365401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko52.html </URL>
<DATE> 2005/07/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Akbank'ın 6 aylık brüt karı 1.1 milyar YTL... 
</HEADLINE>
<TEXT>

     Akbank, yılın ilk 6 aylık döneminde 1 milyar 119 milyon YTL brüt kar elde etti. 
     Akbank'dan yapılan açıklamada, vergi karşılığı ayrıldıktan sonra bankanın net karının ise 778 milyon YTL olduğu bildirildi. 
     Akbank Genel Müdürü Zafer Kurtul, yaptığı değerlendirmede, bankanın net karının geçen yılın aynı dönemine göre yüzde 48 artış gösterdiğini belirtti. 
     Haziran sonu itibariyle Akbank'ın toplam aktiflerinin geçen yıl sonuna göre yüzde 28 oranında büyüyerek 45 milyar YTL'ye ulaştığını kaydeden Kurtul, bankanın toplam kredilerinin de yüzde 32 oranındaki artışla 17.1 milyar YTL olduğunu bildirdi. 
     Zafer Kurtul, açıklamasında şu görüşlere yer verdi 
     ''Bankamız sektörde en fazla kredi kullandıran bankadır. Bankamız kredilerdeki liderliğini sürdürmeyi hedeflemektedir. 
     Kredi miktarındaki bu artış tüketici ile küçük ve orta ölçekli KOBİ şirketlerin kredilerindeki artışa bağlı olarak gerçekleşmiştir. Bireysel ve KOBİ kredilerinin toplam kredilerimiz içindeki payı yüzde 62'ye çıkmıştır. Bankamız kredi kartı kredileri dahil sektörde en çok bireysel kredi veren banka olmuştur. Tüm bu gelişmelere karşın problemli krediler rasyomuz halen yüzde 1.7 gibi düşük seviyelerde seyretmektedir.'' Kurtul, mevduatın da ilk 6 ayda yüzde 36 oranında artışla 27 milyar YTL'ye yükseldiğini, Türk Lirası mevduatta yüzde 88 oranında artış olduğunu belirterek, ''Bankamız özel bankalar arasında en çok mevduata sahip bankadır. Mevduattaki artış müşterilerimizin bankamıza duyduğu güvenin bir göstergesidir. Başarılı neticelerimizden dolayı tüm müşterilerimize, personelimize ve hissedarlarımıza çok teşekkür ederim'' dedi. 
     
</TEXT>
</DOC>
