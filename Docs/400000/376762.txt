<DOC>
<DOCNO> 376762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy07.html </URL>
<DATE> 2005/09/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Dersler boş geçmeyecek 
</HEADLINE>
<TEXT>

     Milli Eğitim Bakanlığı MEB , bu eğitim-öğretim yılından itibaren uygulanmaya başlanacak "Taşımalı Öğretmen" sisteminin esaslarını belirleyerek, yürürlüğe koydu. 
     Esaslar, Milli Eğitim Bakanı Hüseyin Çelik’in yayımladığı genelgeyle illere duyuruldu. 
     "Taşımalı Öğretmen" uygulaması, "Öğretmen kaynağının etkin ve verimli kullanılması, branşlar bazında öğretmeni olmayan okullarda boş geçen saatlerin doldurulması ve eğitimde fırsat ve imkan eşitliğinin sağlanması" amacıyla başlatılacak. 
     Uygulama, ilköğretim okullarının 6, 7 ve 8. sınıfları ile ortaöğretim kurumlarını ve bu okullarda görev yapan branş öğretmenlerini kapsayacak. Bu doğrultuda, taşıma kapsamına, aylık karşılığı ve zorunlu ek ders ücreti karşılığı ders görevi saatlerini kadrolarının bulunduğu eğitim kurumunda dolduramayan öğretmenler seçilecek. 
     
     İSTEKLİ OLANLARA ÖNCELİK 
     Seçim yapılırken istekli olanlara öncelik verilecek. Yeteri kadar istekli öğretmen bulunmaması halinde, kadrolarının bulunduğu eğitim kurumlarında aylık karşılığı ve zorunlu ek ders ücreti karşılığı ders görevi saatleri toplamı en az öğretmenlerden başlanarak ihtiyaç kadar öğretmen taşımalı sisteme dahil edilecek. 
     "Taşımalı Öğretmen" uygulaması kapsamına alınacak okulların tespiti ve planlaması amacıyla illerde komisyonlar oluşturulacak. 
     Öğretmenlerin taşınması için yürürlükteki ihale mevzuatına göre hizmet satın alınacak. İhale işlemleri her yıl ağustos ayı içinde bitirilecek. 
     Öğretmenlerin taşıma giderleri genel bütçeden ayrılan ve il özel idare bütçelerine aktarılan ödeneklerden karşılanacak. Bu ödenekler başka amaçla kullanılamayacak. 
     Taşıma kapsamına alınan öğretmenlere taşındıkları her gün için Harcırah Kanunu hükümlerine göre yevmiye ödenecek. Yevmiyeler, Milli Eğitim Bakanlığı’nca gönderilecek ödeneklerden karşılanacak. 
     Taşıma kapsamına alınan öğretmenlerin ek ders ücretleri dahil her türlü aylık ve diğer özlük hakları, kadrolarının bulunduğu eğitim kurumu müdürlüğünce ödenecek. 
     
</TEXT>
</DOC>
