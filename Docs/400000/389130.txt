<DOC>
<DOCNO> 389130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/yasam/axyas01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'5 atom bombası gücünde enerji çıktı' 
</HEADLINE>
<TEXT>


İzmir'deki depremlerde, 5 atom bombasına denk enerjinin açığa çıktığını savunan Prof. Dr. Ahmet Ercan, kentin çok başarılı bir sınav verdiğini söyledi 

TURAÇ TOP İzmir DHA 

İzmir'de dün artçı sarsıntılarının büyüklüğünün azalmasıyla halkın büyük bölümü geceyi evlerinde geçirdi. Aydın'ın Kuşadası ilçesinde vatandaşların bir bölümü söylentiler nedeniyle gece sokaktaydı. 

'İnsanın siniri bozulur' 
Kültür ve Turizm Bakanı Atilla Koç da İzmir'e giderek Vali Oğuz Kağan Köksal'ı ziyaret etti. Koç, "İnsanın sinirleri bozuluyor. Egelilere sinirleri bozulmamış bir bünye diliyorum. 1 hafta içinde düzenli bir zemine kavuşuruz" dedi. Vali Köksal, "Seferihisar'da 82, Urla'da 32, kent merkezinde ise 14 oturulamaz bina var" diye konuştu. 

Sivas'ta panik yok 
Türkiye Jeofizik Kurumu Onursal Başkanı Prof. Dr. Ahmet Ercan ise İzmir'in hafta başından beri devam eden depremlerde başarılı bir sınav verdiğini, depremlerde 5 atom bombasına denk enerjinin açığa çıktığını savundu. 
Sivas'ın Zara ilçesinde dün 4.3 büyüklüğünde deprem meydana geldi can ve mal kaybı olmadı. 

'Yat limanı denize kaydı' 

Ege Denizi'nde 17 Ekim'den bu yana meydana gelen sarsıntılarda, İzmir'in Seferihisar ilçesine bağlı Sığacık beldesindeki yat limanı da hasar gördü. Üzerinde 5 santimetre genişliğinde yarıklar oluşan 400 yat kapasiteli limanın, 3 beton blokun birbirini sıkıştırmasıyla denize doğru kaydığı tespit edildi. 


</TEXT>
</DOC>
