<DOC>
<DOCNO> 350070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo33.html </URL>
<DATE> 2005/06/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gaziantep, Faruk Hacıbegiç ile anlaştı 
</HEADLINE>
<TEXT>

     Yeni sezona güçlü bir kadroyla girmenin hesaplarını yapan Gaziantepspor'da, teknik direktör arayışları sürüyor. 
     Kulüp yetkililerinden alınan bilgiye göre, daha önce Konyaspor'u çalıştıran ve Fransa'ya dönen Saffet Susiç ile prensipte anlaşan, ancak bu teknik adamın çocuklarının eğitimi nedeniyle Fransa'da kalmak istemesi üzerine yeni arayışlara yöneldi. 
     Fransa'da Paris Saint German takımının teknik direktörü Vahid Halilhodziç ile anlaşan, ancak bu teknik adamın da eşinin kalp krizi geçirmesi nedeniyle gelemeyeceğini belirtmesi üzerine Bosna Hersek Milli ve Sochoux takımının eski teknik direktörü Faruk Hacıbegiç ile irtibata geçildi. 
     Kulüp yetkilileri, prensipte anlaşılan Hacıbegiç'in Gaziantepspor kulüp tesislerini ve kentti görmek üzere bu gece Gaziantep'te olacağını, şartlarda anlaşılması halinde anlaşmanın yapılacağını söylediler. 
     Bu arada kırmızı-siyahlılar Olağanüstü kongre kararı alınmasına rağmen transfer çalışmalarını sürdürüyor. Akçaabat Sebatspor'lu Ali Bayraktar ile anlaşan yönetim kurulu yarın bu futbolcuyla 3 yıllık mukavele yapacak. 
     
     AKÇAABAT SEBATSPORLU ALİ BAYRAKTAR, GAZİANTEP'TE 

     Bu arada, Akçaabat Sebatspor'un genç golcüsü Ali Bayraktar'ın Gaziantepspor ile anlaştığı bildirildi. 
     Kırmızı-beyazlı kulübün yetkilileri, sezon ortasından bu yana Gaziantepspor'un Ali Bayraktar'ı istediğini söylediler. 
     Gaziantepspor ile prensipte anlaşan Ali Bayraktar'ın bugün Gaziantep'e gittiği ve yarın büyük olasılıkla resmi sözleşme imzalayacağı bildirildi. 
     Ali Bayraktar'ın bonservisi konusunda da iki kulübün iyiniyetli görüşmelerinin bulunduğu ve bir sorun çıkmayacağının düşünüldüğü kaydedildi. 
     
</TEXT>
</DOC>
