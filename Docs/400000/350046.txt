<DOC>
<DOCNO> 350046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo09.html </URL>
<DATE> 2005/06/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Trabzonspor'a Almanya'dan 25 bin forma siparişi geldi 
</HEADLINE>
<TEXT>

     Trabzonspor Kulübü Genel Saymanı Yüksel Şimşek, bu yıl Almanya'dan bir firmanın kendilerinden 25 bin adet forma siparişinde bulunduğunu söyledi. 
     Şimşek, AA muhabirine yaptığı açıklamada, yönetim kurulu üyesi Ömer Yalçın Atalar'ın tekstil işiyle uğraştığını ve bu yıl forma üretimini gerçekleştireceğini belirterek, ''Geçen yıldan daha ucuz bir fiyatla formalarımızı satacağız. Hedefimiz 100 bin forma satmaktır'' dedi. 
     Almanya'da toptan olarak tekstilcilik yapan bir Türk işadamının kendilerinden 25 bin adet forma siparişinde bulunduğunu kaydeden Şimşek, ''Artık formalarımız Almanya'da da satışa sunulacak. Bizden siparişte bulunan işadamından teminat mektubunu da aldık. Önümüzdeki günlerde Almanya'ya forma transferini gerçekleştireceğiz'' diye konuştu. 
     Bu sezon daha değişik biçimde tasarladıkları formaların tanıtımını 10 gün içinde yapacaklarını dile getiren Şimşek, şöyle konuştu 
     ''Teknik heyete de formalarımızı gösterdik, çok beğendiler. Herkes beğenecek. Kendi üretimimizi yaptığımızdan dolayı forma maliyetleri de düşecek. Önümüzdeki sezon herkes ucuz tutacağımız fiyatlarla formamızı alabilecek. Geçen yıl 24 bin adet forma satmıştık. Bu yıl hedeflediğimiz rakamı gerçekleştirmemiz halinde 3 milyon YTL'lik gelir sağlayacağız.'' Hüseyin Avni Aker Stadı tribünlerinin tamamını bordo-mavili renklerde görmek istediklerini kaydeden Şimşek, taraftarlarını yeni formalardan almasını istediklerini de sözlerine ekledi. 
     
</TEXT>
</DOC>
