<DOC>
<DOCNO> 362100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy05.html </URL>
<DATE> 2005/07/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Anayasa Mahkemesi 40'ıncı turda da başkanını seçemedi 
</HEADLINE>
<TEXT>

     Mustafa Bumin’in emekliye ayrılmasıyla boşalan Anayasa Mahkemesi Başkanlığı için bugün yapılan 10 turluk seçimlerde de sonuca ulaşılamadı. Bugün Fulya Kantarcıoğlu ve ve Tülay Tuğcu 3’er oyla en yüksek sonuça ulaştı. 
     Anayasa Mahkemesi üyeleri Bumin’in emekliye ayrılmasının ardından yeni başkanını seçmek için dördüncü kez toplandı. 
     Yaklaşık yarım saat süren bu toplantıda 10 tur seçim yapıldı. 
     Son tur sonuçlarına göre Kantarcıoğlu ve Tülay Tuğcu 3’er, Ahmet Akyalçın ve Haşim Kılıç 2’şer, Mehmet Erten ise bir oy aldı. 
     Adaylardan hiçbirisi başkanlık gereken en az 6 oyu sağlayamadı. Bugün yapılan üç turda Kantarcıoğlu’nun 4 oya kadar yükseldiği öğrenildi. 
     Seçimler Temmuz ayı boyunca sürecek, ancak bazı üyelerin yurt dışına çıkması nedeniyle Ağustos’ta ise seçim yapılmayacak. Sonuç alınamaması halinde turlara Eylül’de de devam edilecek. 
     
     CUMHURBAŞKANI NE YAPACAĞINI BİLEN İNSANDIR 
     Toplantının ardından gazetecilerin sorularını yanıtlayan Başkanvekili Haşim Kılıç, yeni atamalarla ilgili Cumhurbaşkanı Ahmet Necdet Sezer ile görüşüp görüşmediklerinin sorulması üzerine, "Cumhurbaşkanı atamayla ilgili ne yapacağını bilen insandır. Bunu bizim söylememize gerek var mı " dedi. Atama yapılmamasının seçimleri tıkamadığını ifade eden Kılıç, yedek üyelerin bu eksikliği tamamladığını blirtti. Kılıç, "Yeni geleceklerin de kime oy vereceği, kimi tanıdığı belli değil. 
     Bu da zaman alacak" dedi. Kılıç ayrıca heyette yeni seçilecek üyelerin gelmesiyle turların tamamlanacağı yönünde bir beklentinin bulunmadığını da sözlerine ekledi. 
     Önceki turlarda da Ahmet Akyalçın 4 oya kadar ulaşmıştı. 
     
</TEXT>
</DOC>
