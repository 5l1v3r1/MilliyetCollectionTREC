<DOC>
<DOCNO> 372591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur41.html </URL>
<DATE> 2005/08/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hamile kadın maganda kurşunuyla felç oldu 
</HEADLINE>
<TEXT>

     Mehmet BULUT GAZİANTEP, DHA 

      GAZİANTEP’te evinin balkonunda otururken bir otomobilden tabancayla havaya ateş açılması sonucunda vücuduna bir kurşun isabet eden 3 aylık hamile 24 yaşındaki Nursel Dokumacı belden aşağısı felç oldu. Genç kadının tedavisi sırasında verilen röntgen ışınları nedeniyle sakat kalma tehlikesiyle karşı karşıya olan bebeğinin de alınabileceği açıklandı. 
     Göztepe Mahallesi Fedai Mehmet Caddesi’ndeki bir kahveye önceki gece gelen 4 kişi, adı öğrenilemeyen hasımlarını sordu. Kahvehane sahibinin sorulan kişiyi tanımadığını söylemesi üzerine dışarı çıkan bu kişiler, otomobillerine bindi ve gözdağı vermek amacıyla 7 el ateş edip kaçtı. 
     Kurşunlardan biri aynı caddede üç katlı binanın en üst katındaki evinin balkonundan aşağıya bakan 1 çocuk annesi Nursel Dokumacı'nın koltuk altına isabet etti. Vücudunda elektrik çarpmasına benzer bir durum hissedip, eliyle koltuk altını kontrol ettiğinde kan gören Nursel Dokumacı, yakınları tarafından hemen Gaziantep Avukat Cengiz Gökçek Devlet Hastanesi’ne kaldırıldı. Yapılan kontrolde, 3 aylık hamile olan Dokumacı'nın sol koltuk altına tabanca mermisi isabet ettiği anlaşıldı. Ameliyata alınan Nursel Dokumacı yapılan müdahaleyle yaşama döndürüldü. Ancak, sırt omurgası ile akciğeri zedelenerek kanayan Nursel Dokumacı’nın bacaklarının tutmadığı ve belden aşağısının felç olduğu anlaşıldı. 
     Nursel Dokumacı’nın tedavisini gerçekleştiren Gaziantep Avukat Cengiz Gökçek Devlet Hastanesi Beyin Cerrahi Uzmanı Op. Dr. Tevfik Güç, kurşunun zedelediği omurga bölgesi nedeniyle hastanın felç olduğunu belirtirken, bebeğin ise çekilen röntgenler sırasında alınan ışınlar nedeniyle sakat kalma olasılığının yüksek olduğunu vurguladı. Dr. Güç, Bebekle ilgili kararı kadın doğum uzmanı arkadaşlarımızın çekeceği ultrasonlardan sonra verilecek. Ancak, büyük olasılıkla bebek alınacak. Kurşun çekirdeğini çıkarıp polise teslim ettik'' dedi. 
     Yoğun bakımdan çıkarılıp servise alınan Nursel Dokumacı, Saat 23.00 sıralarında hava almak için balkona çıkmıştım. Ne olduğunu bilmiyorum. Birden elektrik çarpmasına benzer bir şok yaşadım. Daha sonrasını ise hatırlamıyorum. Eşim ve akrabalarım tarafından hastaneye getirildiğimde vurulduğumu öğrendim. Daha sonra yoğun bakıma kaldırılmışım. Üstelik 3 aylık hamileyim. Bunu yapanlar Allah’ından bulsun'' diye konuştu. 
     Nursel Dokumacı’nın eşi 27 yaşındaki Mehmet Dokumacı 2.5 yaşında Zehra adlı bir kızları olduğunu belirterek, şunları söyledi 
     İkinci çocuğumuzu beklerken böyle bir olay yaşadık. Eşimin felç olma tehlikesi varmış. Bebeğimizi de kaybedebilirmişiz. Eğer eşime ve çocuğuma bir şey olursa bunu yapanlardan hesabını soracağım." 
     
     3 KİŞİ TUTUKLANDI 
     Asayiş Şube Müdürlüğü Cinayet Büro Amirliği ekipleri, olayın failleri olduğu belirlenen H.İ, K.Ç. ve K.B’nin 27 TZ 669 plakalı otomobil ve olayda kullanılan 2 tabanca ve bu tabancalara ait mermilerle birlikte yakalandığını açıkladı. Mahkemeye çıkarılan zanlılar tutuklanırken olayla ilgisi bulunduğu öne sürülen H.Ç’nin arandığını belirtildi. 
     
</TEXT>
</DOC>
