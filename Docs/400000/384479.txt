<DOC>
<DOCNO> 384479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko12.html </URL>
<DATE> 2005/10/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TMSF Başkanı Telsim'e olan ilgi beklediğimizin üzerinde 
</HEADLINE>
<TEXT>

     Ali Bayaslan AA 

Tasarruf Mevduatı Sigorta Fonu TMSF Yönetim Kurulu Başkanı Ahmet Ertürk, 13 Aralık'ta ihalesi yapılacak olan Telsim'e, beklentilerinin üzerinde ilgi olduğunu belirterek, ilan ettikleri 2.8 milyar dolarlık muhammen bedelin üzerine çıkılacak gibi göründüğünü söyledi. 
     TMSF Başkanı Ertürk, Telsim ihalesiyle ilgili olarak, özellikle Körfez ülkelerinden bu kadar ilgi beklemediklerini, ancak Türkiye'deki yatırım ikliminin iyileşmesi ve özellikle AB müzakerelerinin başlamasıyla birlikte piyasanın daha istikrarlı, daha öngörülebilir hale geldiğini vurguladı. 
     Arap sermayesinin daha çekingen olmasına karşın, istikrarla birlikte Türkiye piyasasına daha fazla cesaretle girmeye karar vermiş gibi göründüğünü belirten Ertürk, petrol fiyatlarının neredeyse tarihinin en yüksek noktasına ulaşmasının, son dönemde Batı piyasalarında kendilerini çok güvende hissetmemelerinin ve büyük fonların ellerinde birikmiş olmasının, Türkiye piyasasını bu yatırımcılar için çok ciddi pazar haline getirdiğini söyledi. 
     Ertürk, şöyle dedi 
     ''Biz de bundan yararlanacağız. Açık söyleyeyim bu kadar ilgi beklemiyordum. Şöyle bir gruplaşma olduğu görülüyor. Bir tarafta dünyanın büyük operatörleri Vodafone, Orange, Telenor, France Telecom gibi, bir taraftan daha küçük operatörler var, bir taraftan da ilk defa sektöre giren büyük sermaye var. Dolayısıyla bu üç grubun yarışmasıyla bakalım ne çıkacak Biz de açıkçası merak ediyoruz.'' Ahmet Ertürk, rakama ilişkin tahmin ya da beklentileri olup olmadığı sorusuna da ''Bizim beklentimiz, daha doğrusu bizim ilan ettiğimiz 2.8 milyar dolarlık muhammen bedel var. Bu rakamın bile üstüne çıkılacak gibi görünüyor ama ne olur bilemiyoruz '' yanıtını verdi. 
     
     HAZİNE'YE YAPILAN ÖDEMELER 
     Ertürk, Hazine'ye yapılan ödemeler konusunda da 2007 sonuna göre yapılmış bir projeksiyonları olduğunu belirterek, şunları kaydetti 
     ''Bu projeksiyona göre 2007 sonuna kadar 7.3 milyar dolarlık bir tahsilat yapacağımızı ve 6.8 milyar dolar ödeme yapacağımızı öngörüyoruz. Dolayısıyla, bu sene için yaklaşık 4.9 milyar dolarlık bir projeksiyon yapmışız, şu ana kadar 1.5 dolar yaptık, yaklaşık 1 milyar dolar daha yaparsak 2.5 milyar doları gerçekleştirmiş olacağız. 
     Özellikle Telsim ve çimento satışlarıyla da geri kalanını çok daha fazla yerine getireceğiz ama orada, özellikle Telsim dolayısıyla 2006'ya sarkabilir.'' 
     
     STAR GAZETESİ İÇİN YENİDEN İHALE 
     Ertürk, Star Medya Grubu ihalelerindeki onaylanmayan satışlar konusundaki soru üzerine, çeşitli nedenlerle bu satışların gerçekleşmediğini belirterek, bunları gecikmeden yeniden satışa sunacaklarını, ancak henüz zamanlamasını belirlemediklerini kaydetti. 
     Star Gazetesi'ne de başvuru olmadığını hatırlatan Ertürk, ''İhale sonucu ne olur bilemeyiz ama yeniden ihale yapacağız'' dedi. 
     
</TEXT>
</DOC>
