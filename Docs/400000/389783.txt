<DOC>
<DOCNO> 389783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko07.html </URL>
<DATE> 2005/10/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Denizbank'a 650 milyon dolarlık sendikasyon kredisi... 
</HEADLINE>
<TEXT>

     Denizbank, uluslararası bankalardan toplam 650 milyon dolar tutarında sendikasyon kredisi aldı. 
     Denizbank A.Ş.'den İMKB'ye yapılan açıklamada, Denizbank'ın uluslarası bankalardan 300 milyon doları 1 yıl vadeli ve 350 milyon doları 2 yıl vadeli olmak üzere toplam 650 milyon dolar tutarında sendikasyon kredisi temin ettiği belirtilerek, söz konusu kredinin faiz oranlarının 1 yıl için Libor artı 0.45 ve 2 yıl için Libor artı 0.80 olarak belirlendiği kaydedildi. 
     Açıklamada, 25 aranjör banka önderliğindeki krediye ilişkin anlaşmanın, dün İstanbul'da imzalandığı bildirildi. 
     
     GENEL MÜDÜR ATEŞ MÜŞTERİLERİMİZİN KULLANIMINA SUNACAĞIZ 

     Denizbank Genel Müdürü Hakan Ateş, bankaya sağlanan 650 milyon dolarlık sendikasyon kredisinin, dış ticaretin finansmanı amacıyla müşterilerin kullanımına sunulacağını bildirdi. 
     Denizbank'tan yapılan açıklamada, 500 milyon dolarlık sendikasyon kredisi için uluslararası piyasaya çıkan ve yoğun ilgi üzerine 760 milyon doların üzerinde talep toplayan bankanın söz konusu krediyi ihtiyaçları doğrultusunda 650 milyon dolara çektiği hatırlatıldı. 
     Denizbank Genel Müdürü Hakan Ateş, bu ilginin bankanın uluslararası piyasalardaki yüksek itibarı ve güçlü mali yapısını bir kez daha kanıtladığını vurguladı. 
     Ateş, uluslararası piyasalarda görülen bu ilginin, Türkiye'deki olumlu ekonomik gelişmelerin yanı sıra Denizbank'a duyulan güvenden kaynaklandığını belirterek, şunları kaydetti 
     ''Denizbank Finansal Hizmetler Grubu, güçlü mali yapısı, etkin ve verimli yönetim anlayışı, artan pazar payı ile Türk bankacılık sektöründe önemli bir yer almaktadır. Talebimizin çok üzerinde gerçekleşen ve vadesi 1 yılı aşan sendikasyon kredisi, uluslararası finans kuruluşları tarafından da bu başarının yakından izlendiğini göstermektedir. Bu krediyi, dış ticaretin finansmanı amacıyla müşterilerimizin kullanımına sunacağız.'' 
     
</TEXT>
</DOC>
