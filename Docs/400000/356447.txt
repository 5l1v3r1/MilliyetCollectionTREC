<DOC>
<DOCNO> 356447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun04.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP kullanımı için 2 model 
</HEADLINE>
<TEXT>


Başbakan Erdoğan'a sunulan alternatifli raporda, VIP'in ya tamamen kaldırılması ya da kartla sınırlandırılması öngörülüyor 

GÜLÇİN ÜSTÜN Ankara 

Hükümet, el konulan Toprakbank'ın eski sahibi Halis Toprak'ın eşini Atatürk Havalimanı'nın VIP salonundan yolcu etmesiyle yeniden alevlenen "VIP salonları yol geçen hanı" tartışmasını sona erdiriyor. Dışişleri Bakanlığı'nın koordinatörlüğünde Temmuz 2004'te İçişleri ve Ulaştırma bakanlıklarınca oluşturulan komisyon, iki alternatifli bir rapor hazırladı. Rapor, son kararı vermesi için Başbakan Recep Tayyip Erdoğan'a sunuldu. 
İlk modele göre, VIP salonları tamamen kaldırılacak. Cumhurbaşkanı, başbakan, bakanlar ve Genelkurmay Başkanı havaalanlarında Yabancı Konuklar Köşkü'nü kullanacak. 

CIP'e yönlendirme 
Halen VIP salonlarından geçiş hakkı bulunan eski ve yeni Meclis üyeleri, müsteşarlar, genel müdürler, devlet sanatçıları, İstiklal Madalyası sahipleri, hükümeti temsilen yurtdışına giden heyetler, yabancı diplomatik misyon şefleri, dini liderler ve yabancı sendika başkanları ile yabancı devlet adamları da CIP ticari açıdan önemli kişi salonlarını kullanacak. 
İkinci modele göre, VIP'ten geçişler Başbakan, bakanlar, Genelkurmay Başkanı ve milletvekillerinin kullanımıyla sınırlandırılacak. VIP'ten geçiş hakkı bulunan diğer kişiler CIP salonlarına yönlendirilecek. Halen VIP'ten geçiş hakkı bulunan kuvvet komutanlarının yeni uygulamada hangi salondan geçiş yapacaklarına ilişkin son sözü de Erdoğan söyleyecek. 
Suiistimallerin önlenmesi için VIP'i kullanma hakkı olanlara dijital kart verilecek. Böylece VIP'ten geçiş hakkı olmayanlar salonları kullanamayacak. 

Hizmet satın alınabilir 
AKP grup toplantısında konuya ilişkin soruları yanıtlayan Ulaştırma Bakanı Binali Yıldırım, "VIP'e düzen getirilmesi şart. CIP'i yaygınlaştırarak listeyi daraltabiliriz. İsteyen zaman kazanmak açısından bazı hizmetleri ücreti karşılığı alabilir" dedi. 




</TEXT>
</DOC>
