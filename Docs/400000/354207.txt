<DOC>
<DOCNO> 354207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/eko07.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turizmde KDV indirimi 2006'da' 
</HEADLINE>
<TEXT>



Kültür ve Turizm Bakanı Atilla Koç, turizmde KDV'nin gelecek yıl düşürüleceğini, konaklama vergisinin ise kesinlikle alınacağını söyledi. 
Alanya'da Turizm Koordinasyon Kurulu tarafından düzenlenen ve sektörün sorunlarının tartışıldığı toplantıya katılan Bakan Koç, "Biliyorsunuz, KDV'yi düşürmek bir bütçe ayarlama işidir. Bütçe de 2006 yılının Ocak ayında yapılır. Başbakan ve Maliye Bakanı da zaten bu konuya sıcak bakıyor. Turizmde KDV, 2006 yılında düşecek. Ancak konaklama vergisi kesinlikle alınacak. Konaklama vergisinin iptali gibi bir şey söz konusu olmaz. Bu vergi, otelciyi acıtacak ama almak mecburiyetindeyiz. Ama yüzde 3 olmaz, yüzde 2 olur, 1 olur. Bu tartışılabilir." 

Telif kalkmaz 
Bazı turizmcilerin Telif Hakları Yasası'ndan yakındığını belirten Bakan Koç, "Telif hakları her yerde var. Bana derseniz ki 'Telif Hakları Yasası'nı kaldırın', kaldırmam" diye konuştu. 


</TEXT>
</DOC>
