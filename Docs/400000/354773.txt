<DOC>
<DOCNO> 354773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy03.html </URL>
<DATE> 2005/06/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan "Yüzde 10 seçim barajı düşürülmeyecek" 
</HEADLINE>
<TEXT>

     
     Erdoğan "Türkiye'de koalisyon kültürü yok" 
     Başbakan Recep Tayyip Erdoğan, yüzde 10 seçim barajının indirilmesini isteyenler bulunduğunu belirterek, ''boşuna heveslenmeyin, bizim öyle bir derdimiz yok. Çünkü istikrar için buna ihtiyacımız var'' dedi. 
     Başbakan Erdoğan, AKP Ankara İl Başkanlığı Siyaset Akademisi'nin üçüncü döneminin kapanışındaki konuşmasında, "halk, yüzde 34.4 oy vererek bizi parlamentoya taşıdı. Gerekli yerlere, gerekli cevabı verdi. Tabii yüzde 34.4 oyla bu kadar milletvekili alınmazdı... 
     "Ama bunların hepsi bir plan tabi. İşin neticesinde bakıyorsunuz, kendi hazırladıkları seçim sistemi, bizim işimize yaradı. Bu seçim sistemini biz hazırlamadık. Özal döneminde hazırlandı. Yüzde 10 barajı o zaman getirildi. Şimdi yüzde 10 barajı düşürülsün diyorlar... 
     "Boşuna heveslenmeyin, bizim öyle bir derdimiz yok. Çünkü, istikrar için, buna ihtiyacımız var. Bu ülkenin istikrarını bozmak isteyenler var" dedi. 
     
     Erdoğan'dan baraj önerisi 
     Erdoğan, CHP'nin istemesi durumunda bir araya gelerek bir düzenleme yapabileceklerini kaydederek şunları söyledi "Ne yaparız 550 milletvekili mi var parlamentoda, 450'sini biz yüzde 10 barajına tabi tutalım, 100 tanesine hiç baraj uygulamayalım... 
     "Bir parti yüzde 1 oy mu aldı bir milletvekiliyle, yüzde 9 oy mu aldı dokuz milletvekiliyle parlamentoya girsin. Büyük partiler diylelim ki yüzde 40, yüzde 30, yüzde 20 oy aldı, onlar da yine oradan alacaklar... 
     "Bunu getirmenin farklı faydaları var. Bir bütün siyasi partilere parlamentoda temsil imkanı doğar. Bir de siyasi partiler illerden değil de belki de bürokrasiden parlamentoya taşımak istedikleri bazı isimleri, bu sistemle taşıyabilirler... 
     "Bu istikrarı devam ettirir. Türkiye'de koalisyon kültürü yok. Koalisyon kültürü olmadığı için biz, geçmişte çektiğimiz sıkıntıları çekmeye devam ediyoruz" dedi. 
     
</TEXT>
</DOC>
