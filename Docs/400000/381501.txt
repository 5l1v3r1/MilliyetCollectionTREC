<DOC>
<DOCNO> 381501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun02.html </URL>
<DATE> 2005/09/26/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Ortadoğu'da yeniden ısınıyor, ateşkes bitti gibi... 
</HEADLINE>
<TEXT>

     İslami Cihad örgütü, bu akşam bir komutanlarının İsrail'in hava saldırısı sonucu ölmesinin ardından, İsrail ile ateşkese daha fazla saygı göstermeyeceklerini açıkladı. 
     İslami Cihad'ın Gazze ve Batı Şeria'daki lideri Muhammed El Hindi, ateşkesi reddederek, yalnızca savaş görüşmesine yer olduğunu söyledi. 
     Hamas, İsrail'in dün Gazze'de 2 militanının öldürmesinin ardından intikam alacağı tehdidinde bulunmuş, militanlarına işgal altındaki toprakların her noktasında İsrail'e saldırmaları çağrısı yapmıştı. 
     Hamas'ın ardından Filistin Halk Kurtuluş Cephesi-Genel FHKC-GK Komutanlık adlı Filistinli grup da İsrail ile varılan ateşkesin sona erdiğini bildirmişti. 
     Filistinli militan gruplar, Mart ayında Kahire'de yapılan toplantıda, İsrail'e yönelik saldırıları durdurduklarını açıklamışlardı. 
     
     ŞARON SALDIRI EMRİ VERDİM 

     İsrail Başbakanı Ariel Şaron ise, Gazze Şeridi’nden füze saldırılarına misilleme olarak Filistinli militanlara karşı saldırılara devam edilmesi emri verdiğini kaydetti. 
     Şaron, kabine toplantısında bakanlara hitaben yaptığı açıklamada, "Teröristlere, terör örgütlerinin üyelerine, teçhizatlarına ve saklandıkları yerlere saldırı yapılmasına ilişkin hiçbir sınırlama olmaması emri verdim" dedi. 
     Ariel Şaron, "Teröristlere zarar verme amacıyla bir defalık eyleme değil, daimi eyleme niyetliyiz. Bu fenomeni durdurmak için emrimizdeki her şeyi kullanmalıyız" diye konuştu. 
     
</TEXT>
</DOC>
