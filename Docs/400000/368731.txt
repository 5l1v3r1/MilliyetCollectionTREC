<DOC>
<DOCNO> 368731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur25.html </URL>
<DATE> 2005/08/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Katillerin fotoğrafı cepte mi 
</HEADLINE>
<TEXT>

     Neşet KARADAĞ DHA 

      ADANA’da 20 yerinden bıçaklanarak öldürülen 15 yaşındaki Barış Ceylan’ın katil zanlılarının fotoğraflarının gaspedilen cep telefonunda olabileceği belirtildi. Ceylan ailesinin avukatının isteği üzerine Adli Emanet'te bulunan cep telefonundaki fotoğrafların incelenmesi kararlaştırıldı. 
     13 Mart’ta kaybolan Barış Ceylan’ın cesedi, Seyhan Nehri kıyısında balıkçılar tarafından 19 Mart’ta bulundu. Bıçakla öldürülüp, elleri ve ayakları arkadan iple bağlanarak nehre atıldığı belirlenen Ceylan’ın cep telefonu ise bulunamadı. IMEI numarasının takibi sonucu Ceylan’ın cep telefonunu kullanan 15 yaşındaki M.B. yakalandı. M.B., ifadesinde, arkadaşı Ceylan’ı, 28 yaşındaki Ramazan Tüzüner, 19 yaşındaki Engin Özel ve 25 yaşındaki Mehmet Mutlugil’in öldürdüğünü itiraf edince bu kişiler de gözaltına alındı. 4 zanlıdan 3’ü tutuklandı, Mutlugil ise tutuksuz yargılanmak üzere serbest bırakıldı. 
     Adana 1’inci Ağır Ceza Mahkemesi’nde Adam öldürmek, gasp, esrar içmek, cürüm işlemek için teşekkül oluşturmak’ suçlarından ağırlaştırılmış ömür boyu hapis cezası istemiyle yargılanan sanıklardan M.B., olayın görgü tanığı olduğunu söyledi. Barış’ı esrar içerken Engin’in öldürdüğünü, Ramazan’ın da yardım ettiğini öne süren M.B., cinayeti şöyle anlattı 
     
     'ANNEMİN YANINA GÖMÜN’ 
     Esrar içerken Engin, Barış’ı sırtından bıçakla yaralayıp cep telefonunu aldı. Barış, kendisini öldürmemeleri için yalvardı. Ölmeden önce son sözlerinde, Beni öldürmeyin telefonu size vereyim. Beni bırakın. Eğer öldürecekseniz beni annemin yanına gömün’ dedi. Engin, Barış’ın boğazını keserek öldürdü. Sonra Ramazan ile birlikte iple bağlayıp nehre attılar. Ben küçük olduğum için hiç bir şey yapamadım.'' 
     
     KATİLLER TELEFONDA OLABİLİR 
     Şok edici bu sözler üzerine tutuklu Tüzüner ve Özel ile tutuksuz Mutlugil, M.B.’nin kendilerine iftira attığını öne sürdü. Öldürülen Ceylan’ın ailesinin avukatı Erol Kolören de sanıkların suçlamayı kabul etmemeleri üzerine, Katillerin fotoğrafının öldürülen Barış’ın cep telefonunda kayıtlı olduğunu sanıyoruz. Sanıyorum olay yerinde birbirlerinin fotoğraflarını çekmiş olabilirler. Telefonun incelenmesini istiyorum'' dedi. 
     Mahkeme heyeti, emanette bulunan cep telefonundaki fotoğrafların bilirkişi tarafından incelenmesine karar verip, duruşmayı erteledi. 
     
</TEXT>
</DOC>
