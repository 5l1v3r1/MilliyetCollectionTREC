<DOC>
<DOCNO> 395696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun05.html </URL>
<DATE> 2005/11/17/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Fransa'da "çok eşlilik" açıklaması tepki gördü 
</HEADLINE>
<TEXT>

     Fransa'da istihdamdan sorumlu delege bakan Gerard Larcher'ın, şiddet olaylarının nedenlerinden biri olarak çok eşliliği göstermesi tepki çekti. 
     Fransa İnsan Hakları Derneği, açıklamayı ''mide bulandırıcı ve sorumsuz'' olarak nitelerken, ırkçılık karşıtı MRAP grubu, bu tür açıklamaların sadece, gençlerin ayaklanmasına neden olan ırkçılık ve dışlanmayı besleyeceğini belirtti. 
     İnsan Hakları Derneği açıklamasında, bakanın açıklamalarının, ''kışkırtıcı olduğunu ve kasten yabancı düşmanlığı ve ırkçılığı güçlendirme riskini aldığını'' kaydetti. 
     Seine-Saint-Denis bölgesinden komünist milletvekili Jean-Pierre Brard ise, kendi kasabasında 150 kadar çok eşli aile olduğunu bildiğini ama şiddet olaylarını çokeşliliğe bağlamanın ''insanlara geri zekalı muamelesi yapmak olduğunu'' söyledi. 
     Bu arada, başka yetkililerin de benzer yorumlar yaptığı bildirildi. 
     İçişleri Bakanı Nicolas Sarkozy, haftalık L'Express dergisinde yeralan demecinde, ''çok eşliliğin Afrika kökenli bir Fransız gencinin başka kökenden bir Fransız genci ile bütünleşmesini daha da zorlaştırdığını'' ileri sürdü. 
     Muhafazakar milletvekili Bernard Accoyer ise RTL radyosuna yaptığı açıklamada, ''Müslüman ailelerin Fransız toplumuna entegrasyon sorununun nedenlerinden birinin kesinlikle çok eşlilik olduğunu'' iddia etti. 
     
</TEXT>
</DOC>
