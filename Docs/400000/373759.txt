<DOC>
<DOCNO> 373759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun42.html </URL>
<DATE> 2005/08/29/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Borrell müzakerelerin 3 Ekim'de başlıyacağını söyledi... 
</HEADLINE>
<TEXT>

     Avrupa Parlamentosu Başkanı Josep Borrell, Türkiye ile üyelik müzakerelerinin 3 Ekim’de başlayacağını söyledi. 
     İspanya’nın Santander kentindeki Menendez Pelayo Üniversitesi’nde düzenlenen konferansa katılan Borrell bir soru üzerine, sadece Avrupa Konseyi’nin Türkiye ile müzakerelerin başlama tarihini değiştirme yetkisi bulunduğunu hatırlattı. 
     EFE haber ajansının haberine göre Borrell, "AB, müzakerelerin 3 Ekim’de başlaması için Türkiye’ye bir söz verdi. AB ülkelerindeki hükümetlerde her geçen gün Türkiye’nin üyeliğiyle ilgili heyecan azalsa da müzakerelerin başlamaması olasılığı olduğunu sanmıyorum" dedi. 
     Borrell, Alman Hıristiyan Demokrat Birlik Partisi CDU Genel Başkanı Angela Merkel’in Türkiye’ye yönelik tavrı konusunda, "Merkel’in partisinin Türkiye’nin AB’ye girişine karşı olduğu önceden de biliniyordu. Aday olan Merkel’in şu andaki sözleri seçim kampanyasıyla ilgili. O yüzden ilk olarak seçim sonuçlarını görmek, daha sonra ona göre Almanya’nın pozisyonunun ne olacağına bakmak gerekir" değerlendirmesinde bulundu. 
     Öte yandan Borrell, Türkiye’nin AB’ye üyeliği konusunun kısa vadede sadece ekonomik veya nüfus yoğunluğu bakımından ele alınmaması gerektiğinin altını çizerek, Avrupa’nın İslam dünyasıyla ilişkilerinin orta vadede düşünülmesinde Türkiye’nin jeostratejik konumunun öne çıkacağını vurguladı. 
     
</TEXT>
</DOC>
