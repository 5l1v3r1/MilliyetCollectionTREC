<DOC>
<DOCNO> 367018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko29.html </URL>
<DATE> 2005/08/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Morgan Stanley ve Deutsche Bank Müzakereler 3 Ekim'de başlayacak 
</HEADLINE>
<TEXT>

     Uluslararası yatırım bankaları Morgan Stanley ile Deutsche Bank'a göre, Türkiye ile AB arasındaki giriş müzakereleri, daha önceden planlandığı gibi 3 Ekim'de başlayacak. 
     Morgan Stanley'in, Fransa Başbakanı Dominique de Villepin'in ''Türkiye ile AB üyelik müzakerelerine başlanmadan önce Türkiye'nin Kıbrıs Rum kesimini tanıması gerektiği'' yönündeki ifadesinin ardından yayınlanan analizinde, Türkiye'nin, üzerine düşen tüm siyasi sorumluluğu yerine getirdiği ve 3 Ekim'de müzakerelerin başlamasının önünde bir engelin bulunmadığı belirtildi. 
     Deutsche Bank'ın yorumunda da, AB üyeleri arasındaki farklı seslere rağmen, Türkiye ile müzakerelerin başlatılmasına yönelik 3 Ekim tarihinin değiştirilmesi ihtimalinin bulunmadığı kaydedildi. 
     Deutsche Bank'ın yorumunda, İngiltere'nin AB dönem başkanlığı sırasında herhangi bir sorunun çıkması ihtimalinin de bulunmadığı vurgulanırken, AB'nin Aralık 2004'te oybirliği ile aldığı, müzakerelerin 3 Ekim'de başlayacağı yönündeki kararından dönmesi ihtimalinin mümkün olmadığı belirtildi. 
     Deutsche Bank'ın yorumunda, Türkiye'nin AB'ye giriş müzakerelerinin başlaması tarihinde herhangi bir sorun görünmemesine karşın, müzakerelerin başlamasının ardından başlayacak sürecin zorlu olabileceği de ifade edildi. 
     
</TEXT>
</DOC>
