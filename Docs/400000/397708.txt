<DOC>
<DOCNO> 397708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur03.html </URL>
<DATE> 2005/11/24/ </DATE>
<TIME> 04.30 </TIME>
<AUTHOR>  </AUTHOR>
<HEADLINE>
Bakan Çubukçu, Adana'da çocuk yuvasında incelemelerde bulundu 
</HEADLINE>
<TEXT>

     Devlet Bakanı Nimet Çubukçu, Adana'daki Oğuz Kağan Köksal Çocuk ve Gençlik Merkezi'nin çocuk koruma kanununu en iyi uygulayan yerlerden birisi olduğunu söyledi. 
     Bakan Çubukçu, yarınki Osmaniye programı öncesi geldiği Adana'da, Vali Cahit Kıraç, Büyükşehir Belediye Başkanı Aytaç Durak, AK Parti Adana İl Başkanı ve diğer yetkililer ile birlikte Sosyal Hizmetler Çocuk Esirgeme Kurumu Oğuz Kağan Köksal Çocuk ve Gençlik Merkezi ile Sosyal Hizmetler ve Çocuk Esirgeme Kurumu Çocuk Yuvası'nda incelemelerde bulundu. 
     Gazetecilerin alınmadığı denetlemeler sonrası Bakan Çubukçu, basın mensuplarına yaptığı açıklamada, Oğuz Kağan Köksal Gençlik Merkezi'nin çalışma yöntemi itibariyle son dönemde planladıkları hem yasal değişiklikleri karşılayan hem de çocuk koruma kanununu en iyi anlayıp uygulayan yerlerden birisi olduğunu ifade etti. Çubukçu, şunları kaydetti 
     ''Valilerimiz, belediye başkanlarımız, üniversitelerimiz ve sivil toplum örgütlerimiz bir işe el attıkları zaman kanunların çok önünde ve gerektiğinde o bölgenin ihtiyaçlarını en iyi şekilde karşılayacak çalışmalar yapmaktadırlar. Gençlik merkezinde yaptıkları çalışmalar da bunun en büyük kanıtı. 
     Her zaman gittiğim her yerde özellikle merkezi idare içerisindeki yapılanmayla bu tür hizmetlerin takibi ve denetiminin çok zor olduğunu özellikle vurguluyor ve söylüyorum. Yerinden yerel yönetim ile sivil toplum ve üniversite işbirliğinin en güzel örneklerini burada gördüm.'' Geceyi Adana'da geçirecek olan Bakan Çubukçu, yarın Osmaniye'de bazı açılış törenlerine katılacak. 
     
</TEXT>
</DOC>
