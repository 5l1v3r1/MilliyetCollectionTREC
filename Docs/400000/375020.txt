<DOC>
<DOCNO> 375020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun36.html </URL>
<DATE> 2005/09/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rehn Müzakerelerin 3 Ekim tarihinde başlayacağına inanıyorum 
</HEADLINE>
<TEXT>

     AB Komisyonu'nun genişlemeden sorumlu temsilcisi Olli Rehn, uyum protokolünün içeriği konusunda Türkiye'nin spekülasyon yapmamasını beklediklerini söyledi. 
     Rehn, AB gayri resmi dışişleri bakanları toplantıları sırasında basın toplantısı düzenledi. 
     Dışişleri Bakanı ve Başbakan Yardımcısı Abdullah Gül'ün yaptığı açıklamalara ilişkin bir soruyu yanıtlayan Rehn, limanların Rum kesimi bandıralı gemilere açılması konusunu AB ve Türkiye'nin farklı yorumlamasının ''ciddi bir endişe kaynağı'' oluşturduğunu ifade etti. 
     
     ''KIRMIZI ÇİZGİ'' 
     Rehn, bu konuyu Gül ile bugün yapacağı görüşmede ele alacağını söyledi. AB temsilcisi, protokolün tam uygulanmasının, ''AB Konseyi'nin kırmızı çizgisi olduğunu'' söyledi. Türkiye'ye müzakereler başlamadan önce yeni koşullar öne sürülemeyeceğini belirten Rehn, Türkiye ile tam üyelik müzakerelerinin başlaması konusunu hiçbir üye ülkenin sorgulamadığını ifade etti ve 3 Ekim'de müzakerelerin başlayacağına ''makul'' bir biçimde inandığını söyledi. 
     Bir gazetecinin, ''Neden tam değil de makul ifadesini kullanıyorsunuz'' şeklindeki sorusuna Rehn, ''İstanbul borsasının sürekli inip çıkmasını istemiyorum'' karşılığını verdi. 
     Rehn, AB liderlerinin, 17 Aralık ve Haziran zirvelerinde aldığı kararların yükümlülüklerini yerine getireceğine inandığını söyledi. 
     İmtiyazlı ortaklıkla ilgili bir soru üzerine Rehn, müzakerelerin hedefinin tam üyelik olduğunu belirterek, doğası gereği müzakerelerin ucunun açık olacağını ve üyeliğin önceden garanti edilemeyeceğini söyledi. 
     Rehn, ''Türkiye yükümlülüklerini yerine getirdiği takdirde, diğer alternatiflere gerek kalmaz'' ifadesini kullandı. 
     
</TEXT>
</DOC>
