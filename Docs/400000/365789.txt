<DOC>
<DOCNO> 365789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/siyaset/asiy.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'i savunan yok 
</HEADLINE>
<TEXT>


Ecevit'in 'Vahdettin hain değildi' sözleri üzerine DSP'de başlayan yaprak dökümü sürerken, partide kalanlar ise "Ecevit'in sözleri kendini bağlar" yorumunu yaptı 

Günseli Önal - Ankara 


Eski Başbakan Bülent Ecevit'in "Vahdettin hain değildi" sözlerinin, yüzde 20'li oylarla geldiği iktidardan yüzde 1 civarında bir oyla ayrılmak zorunda kalan DSP'de başlattığı yaprak dökümü sürüyor. DSP'de istifa eden eski bakanları eski milletvekillerinin izleyeceği haberleri gelirken, partide kalanlar da "Sözleri kendisini bağlar" diyerek Ecevit'in çıkışını savunmadılar, ancak ayrılanları eleştirdiler. 
İstifa dilekçesini hazırlayan eski Samsun Milletvekili Yekta Açıkgöz, Ecevit'in çıkışını eleştirerek, "Bizler Atatürk devrimlerini savunurken, anlamı olmayan bir şekilde, ılımlı İslamın gündeme getirildiği bir dönemde Fethullah Gülen'in değirmenine su taşımanın anlamı yok" diye konuştu. 

'Gerekçeleri başka' 
Eski Edirne Milletvekili Ahmet Ertürk, Ecevit'in sözlerinden rahatsız olduğunu, konuyu inceledikten sonra istifa edebileceğini söyledi. Ertürk, "Yaşlandıkça insanlar hatalı değerlendirmeler yapabiliyor. Celal Bayar yaşlılığında, 'Bu kış komünizm gelebilir' gibi inciler döktürmüştü. Sözler partiyi bağlamamalı" dedi. 
Bazı istifacıları da eleştiren Ertürk, "Arkadaşlar bahane arıyorlarmış, bence gerekçeleri başka. O arkadaşlarımızın partiyle fazla ilgileri yoktu zaten" dedi. 
Ecevit'in ardından DSP Genel Başkanı olan Zeki Sezer ise, eski bakanların istifalarını ciddiye almadığını kaydederek, "Bu arkadaşlarımız 3 yıldır yoktular, uzun süredir parti çalışmalarına katılmıyorlardı. Tek gerekçelerinin bu olduğuna inanmıyorum. Ecevit'in sözlerini bahane ediyorlar" dedi. 
DSP'de kalanlar, istifacıları eleştirirken şöyle konuştular 

'Partiyle ilgisi yok' 
Eski Devlet Bakanı Melda Bayer Türkiye'nin önemli sorunları var, Kıbrıs gitti, topraklarımız satılıyor. Ben, laik, Atatürk çizgisinden şaşmayan bir insanım. Partimin programının da yüzde 100 bu doğrultuda olduğunu biliyorum. Anadolu'yu geziyoruz. Ama kurultaydan sonra bu eski bakan arkadaşlarımızla hiç karşılaşmadım. Ecevit'in sözleri kendi yorumudur. Partiyle uzaktan yakından alakası yoktur. 
Eski İstanbul Milletvekili Hüseyin Mert İstifa eden arkadaşlarımız İstanbul İl Başkanı olduğum sırada karşı karşıya geldiğimiz insanlardı. İstifalarının nedeni tamamen siyasi, Ecevit'in sözlerini bahane olarak kullanıyorlar. İstifa eden Zekeriya Temizel, Erdoğan Toprak, Hikmet Uluğbay, kurultay öncesi Ankara'da toplantı yapmışlardı. Suat Hoca'nın da düzenlediği toplantılar olmuştu. Ecevit'in sözlerinin doğru olup olmadığını tarihçiler tartışır. Partiyle ilgisi yok. DSP'nin, Ecevit'in ve benim Atatürkçülüğümüzle ilgili şüphem yok. Hiçbirimiz Atatürk'ü tartışmaz ve tartıştırmayız. 
Eski İstanbul Milletvekili Yücel Erdener Ecevit'in sözleri partiyi de, beni de bağlamayan kişisel görüşler. Arkadaşlar istifa etmek için bahane olarak kullanıyorlar. Partiyi bağlayan sözler olsa daha keskin, daha tavırlı bir tepki koyarız. 


</TEXT>
</DOC>
