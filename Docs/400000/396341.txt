<DOC>
<DOCNO> 396341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo16.html </URL>
<DATE> 2005/11/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fenerbahçe'de Semih Erden şoku... 
</HEADLINE>
<TEXT>

     Fenerbahçe Erkek Basketbol Takımı'nda Semih Erden şoku yaşanıyor. 
     Gençlik ve Spor Genel Müdürlüğü GSGM Tahkim Kurulu'nun, geçen sezon Darüşşafaka'dan Sırbistan-Karadağ'ın Partizan takımına transfer olan ve sezon başında da Fenerbahçe ile sözleşme imzalayan Semih Erden'in Türkiye'deki haklarının Darüşşafaka Kulübü'nde olduğuna karar vererek, genç oyuncunun sarı-lacivertli kulüple olan sözleşmesinin iptali kararını alması sarı-lacivertli takımda şok etkisi yarattı. 
     Fenerbahçe Kulübü Basketbol Şube Direktörü Nedim Karakaş, AA muhabirine yaptığı açıklamada, GSGM Tahkim Kurulu'nun yanlış bir karar aldığını savundu. 
     Karakaş, ''İddia edildiği gibi FIBA'nın aldığı böyle bir karar yoktur. Tamamen Darüşşafaka Kulübü'nün dilekçesine göre karar verildi. Tarafların görüşleri bile alınmamıştır. Eksik araştırma yapmışlar. Hukuki haklarımızı sonuna kadar arayacağız'' dedi. 
     Semih, 18 yaşına geldiğinde, Darüşşafaka Kulübü'nün sözleşme yapma teklifine karşın Partizan Kulübü'ne transfer olmuş ve konu FIBA'ya taşınmıştı. FIBA, 90 bin avro yetiştirme tazminatı karşılığında Semih'in Partizan'a transferine izin vermişti. 
     Semih'in, sezon başında Fenerbahçe ile 4 yıllık sözleşme imzalaması üzerine Darüşşafaka Kulübü, Semih'in Türkiye'deki tüm haklarının kendilerinde olduğunu belirterek, bu konuda Basketbol Federasyonu'ndan teyit istemiş, olumsuz yanıt alınca konuyu GSGM Tahkim Kurulu'na taşımıştı. 
     
</TEXT>
</DOC>
