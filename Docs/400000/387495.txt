<DOC>
<DOCNO> 387495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/gun01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi bu kez Yunanistan'da 
</HEADLINE>
<TEXT>


Yunanistan Tarım Bakanı Basiakos, Çeşme'nin karşısında bulunan Sakız Adası'ndaki küçük bir çiftlikte 9 hasta hindiden birinde 'kuş gribi' saptandığını açıkladı. Çiftlik karantinaya alındı 

TAKİ BERBERAKİS Atina 

Yunanistan'ın Sakız Adası'nda kuş gribi vakasına rastlandı. Yunan Tarım Bakanı Evangelos Basiakos dün sonuçlanan analizlerde, Çeşme'nin karşısındaki Sakız adasında 20 hindilik küçük bir çiftlikteki 9 hasta hindiden birinde kuş gribi virüsü H5 saptandığını açıkladı. Virüse rastlanan çiftliğin karantinaya alındığı bildirildi. 
Yunan Bakan, analiz örneklerinin, incelemelerinin daha ayrıntılı olarak sürdürülmesi amacıyla Selanik'teki uzman birimlere gönderildiğini ve nihai sonuçların önümüzdeki günlerde açıklanacağını belirtti. Sakız Adası'nda saptanan kuş gribi virüsünün insan için ölümcül H5N1 türü olup olmadığı bir hafta içinde açığa çıkacak. 

İlk AB ülkesi 
Yunanistan, kuş gribi vakası görülen ilk AB üyesi ülke oldu. AB'nin, Sakız Adası'ndan canlı kuş ve kümes hayvanı ithalatını yasaklamaya hazırlandığı bildirildi. Yunanistan'ın da önlem olarak Sakız Adası'ndan kümes hayvanı sevkıyatını durdurmayı kabul ettiği kaydedildi. Açıklamada, alınan örneklerde kuş gribi bulunduğu yönünde bir sonuç çıkması ve bunun da Yunanistan'daki laboratuvarda teyit edilmesi durumunda, AB'nin yasaklama kararını alacağı belirtildi. 

Aşı paniği 
Bu arada, Yunanistan'da grip aşısı paniği yaşanmaya başlandı. 1.5 milyona yakın Yunanlının grip aşısı olduğu, stokların tükendiği bildirildi. 
Öte yandan TBMM'de, 'Tarım ve Kültürlerarası Diyalog' konulu bir konferans düzenlendi. Tarım ve Köyişleri Bakanı Mehdi Eker, "Yunanistan'da da kuş gribi görüldüğünün" hatırlatılması üzerine, "Sevinilecek bir durum değil" değerlendirmesinde bulundu. 

AB'li uzmanlara 'tavuklu' ziyafet 

DHA 
Avrupa Birliği Komisyonu, kuş gribi vakalarının görüldüğü Türkiye ve Romanya'dan gelen verilerin, yeni önlemler alınmasını gerektirmediğini belirtti. Komisyon, kuş gribi kapsamında Türkiye ile gerçekleştirilen temaslar doğrultusunda, iki uzmanın Türk yetkililerle birlikte salgın bölgesinde çalışmaya başladığını duyurdu. 20 Ekim'e kadar Türkiye'de görev yapacak Belçikalı Philippe Houdart ve Danimarkalı Erik Stougaard, Kızıksa'da alınan önlemleri de inceleyeceklerini söyledi. Stougaard ve Houdart, incelemelerin ardından Bandırma Ziraat Odası tarafından düzenlenen iftar yemeğine katıldı. Houdart ve Stougaard, mönüde bulunan piliçli börek, piliç şiş, piliç sote, hindi kıymalı börekten yedi. 

Türkiye'ye 20 bin kutu ilaç daha 

LONDRA, İSTANBUL Milliyet 
İLAÇ firması Roche, kuş gribinden kaynaklanabilecek gribal hastalıkları tedavi edebilecek tek ilaç olan "Tamiflu"dan Türkiye'ye 5000, Romanya'ya da 2400 kutu bağışladı. Roche'un ayrıca Türkiye'ye 20 bin kutu ilaç daha satacağı belirtildi. 
"Acil Yanıt Stoku" adıyla Dünya Sağlık Örgütü'ne WHO 3 milyon kutu grip ilacı bağışlayan Roche, Türkiye'de bazı kümes hayvanlarında H5N1 virüsüne rastlanmasının ardından geçen hafta da Sağlık Bakanlığı'na 5000 kutu bağışlamıştı. Roche'tan yapılan açıklamada, söz konusu ilaç stokunun olası bir salgın durumunda ne şekilde ve ne zaman kullanılacağına ilişkin tüm karar verme yetkisinin Dünya Sağlık Örgütü'ne ait olduğu bildirildi. Açıklamada, hükümetler tarafından stoklanmak amacıyla ulaşan her grip ilacı talebinin Roche tarafından talep sırasına göre planlandığı ve mümkün olan en kısa sürede hazırlanarak ilgili ülkeye sevk edildiği belirtildi. 

'Ördekler canlı canlı yakıldı' iddiası 

LONDRA Milliyet 
İNGİLİZ bulvar gazetesi The Sun, Türkiye ve Romanya'da kuş gribine karşı önlem olarak itlaf edilen kanatlı hayvanların canlı canlı yakıldığını öne sürdü. Gazetenin "The Sun ortaya çıkardı" diye sunduğu haberde, canlı canlı poşetlere doldurulan ördek ve kazların ateşe atıldığı savunuldu. Romanya'nın Ceamurlia köyünden Abrazi Stanca da gazeteye, "Bazı kuşlar gazla öldürülmedi. Onları insanca öldürmeye çalıştık ama yapamadık" dedi. 

Patnos'taki tavuklar kolera kurbanı mı 

ERZURUM AA 
ERZURUM Veteriner Kontrol Araştırma Enstitüsü Müdürü Ufuk Dinler, Patnos'ta telef olan tavukların ölümünde tavuk kolerası şüphesinin ortaya çıktığını söyledi. Kesin ölüm nedeninin belirlenmesi için numuneleri Ankara'ya gönderdiklerini kaydeden Dinler, "Tavuk kolerası, stres durumu ve olumsuz koşullarda ortaya çıkıyor. Telef olan hayvanların da kümes denemeyecek kadar kötü bir barakada yaşadıklarını tespit ettik. Kötü ortamlarda bulunan tavuklarda, stres ve tavuk kolerası ortaya çıkabilir" diye konuştu. 


</TEXT>
</DOC>
