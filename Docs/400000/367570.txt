<DOC>
<DOCNO> 367570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/uras.html </URL>
<DATE> 2005/08/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hiroşima'dan bu yana 60 yıl geçti 
</HEADLINE>
<TEXT>


6 Ağustos 1945 tarihinde bundan 60 yıl önce bugün Amerikalılar Japonya'nın Hiroşima Hiroshima şehrine ilk atom bombasını attı. 
1939 yılında Albert Einstein, Başkan Franklin D. Roosevelt'i, Almanların ilk atom bombasını üreterek harbi kazanmayı hedefledikleri konusunda uyarınca, Amerikalılar Almanlardan önce atom bombası yapma çabasına girmişti. Amerikalılar bombayı yapamadan Almanlar teslim olunca, bomba, Japonların başında patladı. 
Hiroşima şehrine atılan bomba 66 bin sivilin ölmesine, 40 bin sivilin yaralanmasına neden oldu. Radyasyon etkisiyle daha sonra ölenlerin ve sakat kalanların sayısı bilinmiyor. 
Hiroşima'ya atılan atom bombasının özelliği, doğrudan sivilleri kitle halinde öldürmeyi hedef alan bir bomba olmasıdır. 
8 Ağustos 1945 tarihinde Amerikalılar Japonya'nın Nagasaki şehrine ikinci atom bombasını attı. Nagasaki'de de 37 bin sivil öldü, 40 bin sivil yaralandı. Nagasaki'nin bombalanmasından sonra da radyasyon etkisinde ölenlerin ve sakat kalanların sayıları bilinmiyor. 
Sivil halkı kitle halinde öldürmeye dönük bu bombalamaların yarattığı şokun etkisinde Japonlar 10 Ağustos 1945 tarihinde teslim oldu. Ve böylece İkinci Dünya Savaşı sona erdi. 

Sivillere ölüm 
O günlerde ABD'nin savaş galibi olması nedeniyle sivillerin kitle halinde öldürülmesinin doğru olup olmadığı pek tartışılmadı. Hiroşima'nın 60'ıncı yılında bu konu şimdilerde zayıf şekilde de olsa gündeme geliyor. 
Standford Üniversitesi tarih hocalarından David M. Kennedy, Time dergisinde yayımlanan makalesinde, Hiroşima ve Nagasaki bombardımanlarından önce de Amerikan uçaklarının Japonya'nın 66 büyük şehrinde sivil hedefleri bombaladığını ve 900 bin sivilin öldüğünü hatırlatıyor. İkinci Dünya Savaşı boyunca Amerikalıların ve İngilizlerin Avrupa'da sivil hedefleri bombalamamaya özen gösterdikleri biliniyor. Amerikalıların Almanya'nın teslim olmasından sonra, Japonya'da sivil hedefleri bombalayarak ve çok sayıda sivili öldürmeyi göze alarak Japon hükümetini teslim olmaya zorladığı belirtiliyor. 

Sivillerin günahı ne 
O günlerde yapılanları aklamaya çalışanlar, "Harbin uzamaması ve daha çok sivilin ölmemesi için, belli sayıda sivilin ölümünü göze almak zorunlu idi" diyorlar. 
Diyorlar da. Japonya'da sivillere dönük bombardımanlar sonucu ölenlerin sayısı dehşet verici. Japonya'nın 68 şehrinde 1 milyonu aşan sayıda sivil ölmüş. Ne kadar yaralının daha sonra öldüğü ve sakat kaldığı ise bilinmiyor. Almanya'nın 1 Eylül 1939'da Polonya'ya saldırması ile İkinci Dünya Savaşı başladı. İtalya 28 Ekim 1940'da Arnavutluk'a ve Yunanistan'a saldırdı. 
Amerikalılar Avrupa'da olana bitene ilgisiz iken, 7 Aralık 1941'de Japon uçakları Pearl Harbour deniz üssünde konuşlandırılmış olan Amerikan savaş gemilerini perişan etti. Bunun üzerine Amerikalılar 8 Aralık 1941'de Japonya'ya harp açtı. Dört yıl Japonlarla savaştı. Amerikalıların Japonlarla savaşı sürerken, 7 Mayıs 1945'te Almanlar teslim oldu. Almanların teslim olmasından sonra Amerikalılar Japonları teslim olmaya zorlamak için bombardımanlara ağırlık verdi. Ve sonunda atom bombalarını kullandı. 
Avrupa'daki çatışmalar bizim Trakya sınırlarımıza kadar geldi. Savaşın bizim topraklarımıza da sıçrayacağı beklentisi ile Trakya'daki köprüler yıkıldı. Yollar tahrip edildi. Şehirler ve hatta İstanbul boşaltıldı. Ekonomik bakımdan çok sıkıntı çektik ama hiçbir can kaybımız olmadı. Japonya teslim olmasa, Amerikalılar harbi kaybetse idi acaba Hiroşima'nın 60'ıncı yılında biz neleri tartışırdık Enola Gay uçağı ile Hiroşima'ya ilk atom bombasını atan uçağı kullanan ve bombayı atan Theodore Dutch Van Kirk 84 , Frederick L. Ashworth 93 , Charles Don Alburry 84 bugün "Harp Kahramanı" olarak ödüllendiriliyor. Amerikalılar harbi kaybetse idi, Enola Gay uçağını kullananlar herhalde çoktan harp suçlusu olarak cezalandırılmış olurdu. Kitle halinde sivillerin ölümünü hedef alan bombalama olayları ise Amerikalılar için "kara damga" olurdu. 



</TEXT>
</DOC>
