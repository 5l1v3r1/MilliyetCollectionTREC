<DOC>
<DOCNO> 372972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/spo01.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton'un büyük jesti 
</HEADLINE>
<TEXT>


Çalımbay'la görüşüp 90 dakika oynamak istediğini söyleyen Brezilyalı, 76'da çıkarken, hocası ile sarmaş dolaş oldu 


Gençlerbirliği maçının 2. yarısında kendisini oyundan çıkaran Rıza Çalımbay'a tepki göstererek Siyah - Beyazlı takımda krize neden olan Ailton dün karşılaşma öncesi tedbirini aldı Başkent'teki maçın ardından Çalımbay'la buzları eriten Brezilyalı golcü, tecrübeli hoca ile görüşerek 90 dakika sahada kalmak istediğini vurguladı. 
Antrenman eksiği olduğu için Denizlispor ve Gençlerbirliği maçlarının ikinci yarısında kulübeye çekilen sambacı, 90 dakika oynayabilecek güçte olduğunu vurgulayıp, Rıza Çalımbay'dan kendisini oyundan çıkarmamasını söyledi. Ancak Ailton skor 2-1 olunca 76. dakikada oyundan çıkmak istedi ve yerini Ahmet Dursun'a bıraktı. Sambacı oyundan çıkarken, hocasına sarılıp, tribünlerden alkış aldı. 
Siyah - Beyazlı formayı dün gece ilk kez bir Avrupa kupası maçında giyen Ailton yine golünü attı. Ligdeki Denizlispor ve Gençlerbirliği sınavlarında da rakip ağları sallayan Brezilyalı gol sayısını 3'e çıkardı. 

Toraman darbesi 

Beşiktaş'ta maç öncesi İbrahim Toraman şoku yaşandı. Önceki akşam yapılan son antrenmanda sağ ayak bileğinden sakatlanan milli savunma oyuncusu, teknik heyet tarafından riske edilmedi ve karşılaşma kadrosundan çıkarıldı. Teknik Direktör Rıza Çalımbay, İbrahim'in yerine Sergen'i ilk 11'de sahaya sürdü. Kartal'da geçen yıldan kalan cezasını dün akşam tamamlayan Tümer ile ismi UEFA'ya verilen listede bulunmayan Kleberson forma giyemedi. İki yıldız bundan sonraki maçlarda görev yapabilecek. 


</TEXT>
</DOC>
