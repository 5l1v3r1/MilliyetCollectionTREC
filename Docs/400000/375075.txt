<DOC>
<DOCNO> 375075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko36.html </URL>
<DATE> 2005/09/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Katrina'nın etkileri... ABD yakıt kriziyle karşılaşabilir... 
</HEADLINE>
<TEXT>

     Katrina kasırgasının ABD'nin petrol üretim ve arıtma tesislerini vurması, dünyanın 1 numaralı ekonomisini yakıt krizi ihtimaliyle karşı karşıya bıraktı. 
     Meksika Körfezindeki petrol üretim platformlarında ve kıyıdaki rafinerilerde üretimin durmasıyla benzin ve motorin ihtiyacını karşılamakta zorluk çeken ABD'nin, Avrupa ya da Asya'dan ihraç yoluyla ihtiyacını karşılamasının önünde de engeller bulunuyor. 
     
     AVRUPA ÇELİŞKİLİ 
     ABD'nin olağanüstü ihtiyacının Avrupa'dan karşılanmasının stratejik petrol stoklarını açılmasını gerektirebileceği belirtilirken, olası bir ABD talebine nasıl karşılık verileceği konusunda Avrupalı liderler arasında görüş ayrılığı var gibi görünüyor. 
     Avrupa Birliği Güvenlik ve Ortak Dış Politika Yüksek Temsilcisi Javier Solana, talep edilmesi durumunda AB ülkelerinin ABD'ye petrol vermeye hazır olduğunu söylerken, İngiltere Dışişleri Bakanı Jack Straw bu konunun piyasa kanunlarına göre belirleneceğini ifade etti. 
     AB ülkelerinin stratejik petrol stoklarının kullanılmasını koordine etmekten sorumlu kurum Uluslararası Enerji Ajansı UEA ise bu konuda bir karar verebilmek için Katrina kasırgasının yol açtığı tahribatın büyüklüğünü gösterecek raporu bekliyor. 
     Karar alındığı takdirde bile Avrupa benzininin ABD'ye ulaşmasının en az 10 gün alacağı vurgulanıyor. 
     
     ASYA'DA DA ÇİN ENGELİ 
     ABD'nin acil petrol açığını kapatmak için baş vurabileceği diğer seçenek olan Asya piyasasında da işler kolay değil. 
     Bu yıl içinde aylık 500 bin varil petrol talebiyle Asya piyasasını silip süpüren Çin'in, Eylül ayında talebini daha da artırması ABD'ye gönderilecek fazladan benzin bulmayı güçleştiriyor. 
     Gözlemciler, Asyalı tacirlerin ABD'ye petrol ihracını, ancak varil başına en az 3 dolar prim yapması durumunda dikkate alacaklarını belirtiliyorlar. 
     Asya petrolünün ABD'ye ulaşması ise Avrupa'dan da uzun zaman alıyor. Uzmanlar, işleme ve depolama süreleri de hesaba katıldığında, Asya'dan ABD'ye işlenmiş petrol ulaştırmanın 50 günü bulacağını ifade ediyorlar. 
     Kaldı ki pek çok Asya ülkesinde, ABD'nin talep ettiği nitelik ve özellikleri taşıyan benzin üretilmiyor. 
     
     GELECEK 1 AY ZOR GEÇECEK 
     Katrina kasırgasından önce de işlenmiş petrol sıkıntısı yaşayan ABD iş alemi, Avrupalı firmalara önceden sipariş vermiş bulunuyor. 
     Ancak, bu siparişlerin ABD piyasasına girip nihai tüketiciye ulaşmasının da zaman alacağını belirten uzmanlar, gelecek 1 aylık dönemin ABDliler için zor geçeğine dikkat çekiyorlar. 
     ABD yönetimi, yol açtığı can ve mal kaybının ilk açıklamaların çok üzerinde olduğu ortaya çıkmaya başlayan Katrina kasırgasından sonra ortaya çıkan duruma ilk tepkisini, ''stratejik petrol stoklarını açarak ve halka gerekmedikçe benzin kullanmamak'' çağrısı yaparak vermişti. 
     ABD'de benzin fiyatları 1 hafta içinde yüzde 20'nin üzerinde artmış bulunuyor. 
     
</TEXT>
</DOC>
