<DOC>
<DOCNO> 378203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonyas13.html </URL>
<DATE> 2005/09/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Playstation 2'lerde yangın tehlikesi 
</HEADLINE>
<TEXT>

     Sony firması, 3,6 milyon Playstation 2 oyun konsolunu, aşırı ısınma sonucu yangın riski oluşturduğu gerekçesiyle adaptörlerinin değiştirilmesi için geri çağırdı. 
     Japon firmasından yapılan açıklamada, 2004 Ağustos ve Aralık ayları arasında üretilen ve siyah Playstation 2'lerde kullanılan adaptörlerin ücretsiz değiştirileceği belirtildi. 
     Söz konusu 3,6 milyon oyun konsolundan 2,3 milyonunun Avrupa, 960 bininin Kuzey Amerika, 210 bininin Asya ve 60 bininin Japonya'da satıldığını belirten Sony yetkilileri, Kuzey Amerika'daki kullanıcılardan cihazı aşırı ısınması sonucu yangın oluştuğu yolunda 40 kadar şikayet gelmesi üzerine bu önleme başvurduklarını kaydettiler. 
     Şikayetçilerden ikisi, cihazdaki yangın sonucu hafif yaralanmıştı. 
     Playstation 2 kullanıcılarının, cihazlarındaki adaptörün değiştirilip değiştirilmeyeceğini öğrenebilmek için www.ps2ac.com internet adresinden bilgi alabilecekleri belirtildi. 
     
</TEXT>
</DOC>
