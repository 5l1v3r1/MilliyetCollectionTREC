<DOC>
<DOCNO> 397178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/magazin/amag.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeklerin oryantal merakı 
</HEADLINE>
<TEXT>


Kanal D'de ay başında ekrana gelecek 'Dans Eder misin ' adlı yarışmanın elemeleri, erkeklerin oryantal şovuna dönüşünce jüri üyeleri şaşkınlık yaşadı 

İLKNUR GÜLMEZ 

Kanal D, şu günlerde ses getirecek yeni bir yarışmaya ev sahipliği yapmaya hazırlanıyor. Aralık ayı başında seyirciyle buluşacak 'Dans Eder misin ' adlı yarışmanın İstanbul elemeleri, önceki gün Cevahir Alışveriş Merkezi'nde başladı. 
Gün boyunca 150 kişinin başvurduğu yarışmaya erkeklerin ilgisi kadınlardan fazla oldu. Birincinin 100 bin YTL para ödülü ve ABD'de dans eğitimi kazanacağı yarışmada jüri üyeleri, Uğurkan Erez, Yonca Evcimik, Tan Sağtürk ve Asena'ydı. 

'Erkeğe yakışmıyor' 
Elemelere katılan kadınların çoğunun hip hop ve rap, erkeklerin ise oryantal tercih etmesi jüri üyelerini şaşırttı. Asena, "Ben daha çok bale, hip hop ve tango yapanların geleceğini düşünüyordum. Birçok kişi oryantal oynadı. Ayrıca çoğunluğun erkek olması beni çok şaşırttı" diye konuştu. Uğurkan Erez ise oryantalin bir erkeğe yakışmadığını söyledi. 




</TEXT>
</DOC>
