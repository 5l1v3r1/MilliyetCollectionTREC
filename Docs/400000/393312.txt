<DOC>
<DOCNO> 393312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun13.html </URL>
<DATE> 2005/11/09/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
ABD, sivillere karşı beyaz fosfor bombası kullandı 
</HEADLINE>
<TEXT>

     İtalyan devlet televizyonu RAİ, Irak’ta Amerikan ordusunun sivillere karşı yangına sebebiyet veren beyaz fosfor bombası ve askeri hedeflere karşı da napalm bombası benzeri yangın bombası kullandığını iddia etti. 
     Televizyonun bugün yayınlandığı belgeselde, Amerikan güçlerinin Kasım 2004’te Felluce kentinde yaptığı operasyondan sonra toplanan cesetler gösterilerek, bunun kemiklerine kadar yanan kadın, erkek ve çocuklara karşı beyaz fosfor bombası kullandığını kanıtladığı belirtildi. 
     Felluce operasyonunda yer alan Amerikan ordusu Birinci Piyade Tümeni’nin eski askerlerinden Jeff Englehart belgeselde, "Beyaz fosforun kullanıldığını biliyorum. Yanmış cesetler, Yanmış çocuk ve yanmış kadınlar. Beyaz fosfor ayrım yapmaksızın herkesi öldürür" dedi. 
     Bazı Batılı gazeteler de Felluce saldırısı sırasında beyaz fosfor bombasının kullanıldığını yazmıştı. 
     RAİ televizyonunun, "Felluce Gizli Katliam" adlı belgeseline göre, Amerikan güçleri 2003 yılında askeri hedeflere karşı napalm benzeri bir silah olan "Mark 77" yangın bombası da kullandı. 
     Belgeselde, İngiltere Silahlı Kuvvetleri’nden sorumlu bakan Adam İngram’ın bir mektubunda, 31 Mart ve 2 Nisan 2003 arasında Irak’ta askeri hedeflere karşı 30 adet "Mark 77" yangın bombası kullandığının iddia edildiği belirtildi. 
     Amerikan ordusuna göre, beyaz fosfor bombası bir konvensiyonel silah ve bu bomba kimyasal silah olarak kullanılmıyor. 
     Amerikan ordusunun Bağdat’taki sözcülerinden Yarbay Steven Boylan, "2004 yılında Felluce’deki saldırı operasyonlarında beyaz fosfor kullanıldığını hatırlamıyorum" dedi. 
     ABD hükümetinin internet sitesinde yapılan açıklamada da, "Felluce’de beyaz fosfor bombalarının aydınlatma amaçlı olarak çok idareli biçimde kullanıldığı ve bu bombaların yasadışı olmadığı" ifade edildi. 
     Açıklamada, "Bu bombalar geceleyin düşmanın mevzilerini aydınlatmak için havaya ateşlendi, düşman savaşçılarının üzerine değil" denildi. 
     ABD Savunma Bakanlığı Pentagon Sözcüsü Bryan Whitman da beyaz fosfor bombalarının konvensiyonel silah olduğunu, Amerikan ordusunun Felluce’de bu bombaları kullanıp kullanmadığını bilmediğini söyledi. 
     Yangına sebebiyet veren silahların sivillere karşı kullanımı 1980 yılından itibaren Cenevre Sözleşmesi’nce yasaklanmış bulunuyor. 
     New York’taki bir BM yetkilisine göre, ABD, bu sözleşmenin ilgili protokolünü imzalamadı. 
     Amerikan ordusu, başkent Bağdat’ın batısındaki Sünni Felluce kentine yaptığı operasyonda, Ebu Musab El Zerkavi liderliğindeki El Kaide örgütü üyelerini ve kentteki direnişçileri imha etmeyi amaçlamıştı. 
     
</TEXT>
</DOC>
