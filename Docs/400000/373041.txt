<DOC>
<DOCNO> 373041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun27.html </URL>
<DATE> 2005/08/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Schröder Türkiye'nin AB üyeliğini desteklemeye devam ediyorum 
</HEADLINE>
<TEXT>

     Türk işadamlarıyla öğle yemeğinde bir araya gelen Almanya Başbakanı Gerhard Schröder'in, Türkiye'nin AB üyeliğini bugüne kadar desteklediğini ve bu desteği sürdüreceğini söylediği bildirildi. 
     Başkent Berlin'de Adlon otelinde 3. kez Türk işadamlarıyla bir araya gelen Schröder, toplantıdan sonra ''Şimdi seçim mücadelesi yapmam lazım'' diyerek, açıklama yapmadan ayrıldı. 
     Aralarında bazı Türk kökenli politikacıların da bulunduğu bir grup Türk işadamıyla buluşan Schröder'e, toplantının sonunda Türk-Alman Ticaret ve Sanayi Odası TATSO Başkanı Kemal Şahin tarafından bir plaket verildi. 
     TATSO Başkanı Şahin, Türk gazetecilere yaptığı açıklamada, ''Schröder, bizlere bunun bir seçim görüşmesi olmadığını, geçen toplantılardan memnun kaldığı için bizlerle yeniden bir araya geldiğini söyledi'' dedi. 
     Toplantıda Türk işadamlarının Almanya'ya yaptıkları katkılardan ve uyum konularından söz edildiğini ifade eden Şahin, ''Ancak söz dönüp dolaşıp Türkiye'nin AB üyeliğine geldi. Türkiye'nin üyeliğini stratejik açıdan güvenlik politikalarından ve ekonomik açıdan desteklediğini ve desteklemeye devam edeceğini söyledi'' diye konuştu. 
     Görüşmede Kıbrıs konusunun da gündeme geldiğini kaydeden Şahin, Schröder'in, Başbakan Recep Tayyip Erdoğan'ın Ankara ek protokolünü imzalayarak AB üyelik müzakerelerine başlanması için gerekli olan şartları yerine getirdiğini söylediğini belirtti. 
     Schröder'in ''Destekçiniz olacağım. Türkiye ile üyelik müzakerelerine başlanacaktır'' dediğini ifade eden Şahin, Schröder'in, azınlıkların sırtından politika yapılmasına da karşı olduğunu, Türklere karşı olumsuz bir hava estiren partilerin bundan gelecekte kendilerinin zarar göreceğini söylediğini kaydetti. 
     Şahin, Schröder'in acelesi olmasına rağmen çok içten ve samimi bir şekilde kendileriyle görüştüğünü ve ''Dostunuz olarak kalacağım'' dediğini söyledi. 
     Avrupa Türk İşadamları ve Sanayicileri Derneği'nin ATİAD eski Başkanı Eşref Ünsal da, Schröder'in kalıcı bir dost olduğunu ve Almanya'da 18 Eylül'de yapılacak seçimleri kaybetmesi durumunda, bunun Türkler için büyük bir kayıp olacağını belirtti. 
     Schröder'in büyük bir Türk dostu olduğunu ifade eden Ünsal, ''İsim vermeden bazı partilerin Türklere ve yabancılara yönelik yürüttükleri kampanyaların çok çirkin olduğunu söyledi'' dedi. 
     Ünsal, toplantıda Fransa'nın, Türkiye'nin AB üyeliğine karşı olan tutumunun ve Kıbrıs konusunun da ele alındığını kaydetti. 
     Berlin-Brandenburg Türk-Alman İşadamları Birliği TDU Başkanı Bahattin Kaya da, Schröder'in Türkiye'nin AB üyeliğini içtenlikle desteklediğini belirterek, ''Türkiye'nin üyeliğini özellikle Avrupa'nın güvenliği için ve ekonomik açıdan istiyor'' diye konuştu. 
     Toplantıya katılan Sosyal Demokrat Parti SPD Federal Meclis Milletvekili Lale Akgün de, ''Schröder, Sosyal Demokratların her zaman Türkiye'nin yanında olduğunu ve tutumunun değişmediğini söyledi. Başbakan Erdoğan'ın Kıbrıs konusunda kendisinden istenilen şartları yerine getirdiğine inanıyor'' dedi. 
     Görüşmenin çok sıcak bir hava içinde geçtiğini, Schröder'in tüm sorulara cevap verdiğini ifade eden Akgün, ''Schröder, artık müzakerelere 3 Ekim'de başlanması için Türkiye'nin önünde hiçbir engel kalmadığını, seçimleri kaybetse dahi bu konuda kendisinin karar alacağını söyledi'' ifadesini kullandı. 
     Toplantıya, ATİAD Başkanı Zeki Şafak Ozan, TATSO Başkan Yardımcısı Nihat Sorgeç, Türk-Avrupa İşadamları Birliği BTEU Başkanı Ahmet Güler, TDU Başkan Yardımcısı Remzi Kaplan, Türkiye'den TOFAŞ yöneticisi Ali Haydar Berkpınar, Baktat şirketinden Mustafa Baklan, Türk İmport'tan Mehmet Sadık Gülkılık, ayrıca Türk kökenli SPD Berlin milletvekili adayı Ahmet İyidirli ile birlikte TÜSİAD üyesi işadamları, Hürriyet gazetesi Genel Yayın Yönetmeni Ertuğrul Özkök ve Sabah gazetesi Genel Yayın Yönetmeni Ergun Babahan katıldı. 
     
</TEXT>
</DOC>
