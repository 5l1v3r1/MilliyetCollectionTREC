<DOC>
<DOCNO> 398620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko03.html </URL>
<DATE> 2005/11/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Ekonomi, işgücüne yeni katılanlar kadar istihdam yaratamıyor 
</HEADLINE>
<TEXT>

     Türkiye ekonomisinde 2001 krizinden sonraki dört yılda toplam yüzde 30’luk bir büyüme sağlanmasına rağmen, 2000 yılından sonra işgücüne yeni katılanlar kadar iş yaratamadı. Bu nedenle de işsizlik azalmak bir yana yukarı doğru çıktı. 
     Türkiye İstatistik Kurumu’nun TÜİK verilerine göre 2000 yılından sonra Türkiye’nin kurumsal olmayan nüfusu 5 
     milyon 459 bin kişi arttı. Bu artışın 4 milyon 727 bini çalışabilir nüfus olarak nitelendirilen 15 ve daya yukarı nüfusta yaşandı. Söz konusu dönemde iş gücüne yeni katılanların sayısı ise 2 milyon 146 bin kişi olarak belirlendi. Ancak Türkiye ekonomisi bu dönemde ancak 1 milyon 257 bin kişiye yeni istihdam olanağı sağlayabildi. İş gücünün 23 milyon 73 bin kişiden 25 milyon 219 bine çıktığı 2000-2005 yılları arasında istihdam edilenlerin sayısı ise 21 milyon 581’den 22 milyon 838 bine yükseldi. İstihdam edilenlerin sayısının işgücünden daha düşük artması işsizlik oranını önemli ölçüde büyüttü. 2000 yılında 1 milyon 497 bin olan işsiz sayısı bu yıl 2 milyon 281 bine kadar yükseldi. İşsiz sayısında bu dönemde toplam 884 bin kişilik bir büyüme kaydedildi. 2000 yılında yüzde 6.5 olan işsizlik oranı bu yıl ise yüzde 9’un üzerinde seyrediyor. 2000 sonrası istihdamda yaşanan bu gelişmede 2001 krizinin etkisi oldu. Ancak Türkiye ekonomisinin yüzde 30’dan fazla büyüme kaydettiği 2001 sonrasında da durum fazla değişmedi. 2002-2005 yıllarını kapsayan son dört yılda Türkiye’nin kurumsal olmayan sivil nüfusu 4 milyon 440 bin kişi artarken, 15 ve daha yukarı yaştaki nüfus artışı 3 milyon 780 bin kişi oldu. Bu dönemde iş gücüne yeni katılan 1 milyon 728 bin kişiden ancak 1 milyon 314 bini iş bulabildi. 444 bin kişi ise işsizler ordusuna katıldı. 2001 yılında yaşanan krizde Türkiye’deki işsizlik oranı yüzde 8.4’e çıkmıştı. 
     
</TEXT>
</DOC>
