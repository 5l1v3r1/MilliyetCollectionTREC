<DOC>
<DOCNO> 374502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur16.html </URL>
<DATE> 2005/08/31/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Polis Apo lehine slogan atan gruba müdahale etti 
</HEADLINE>
<TEXT>

     Tahsin C. ÜLKER ADANA, DHA 

      ADANA'da terörist başı Abdullah Öcalan lehine slogan atan gruba polis müdahale etti. Polis, grubu dağıtmak için göz yaşartıcı bomba kullanırken, göstericiler taş ve sopalarla karşılık verdi. 
     Bu akşam saat 22.00 sıralarında Ova Mahallesi 1 sokak üzerinde toplanan yaklaşık 200 kişi, pazar günü Batman’da terörist cenazesini almak isteyen grupla polis arasında çıkan arbedeyi protesto etmek için toplandı. Sokakta lastik yakıp gösteri yapan grup, terörist başı Abdullah Öcalan lehine slogan atmaya başladı. Olay yerine gelen Çevik Kuvvet ekipleri, göstericilere müdahale etti. Panzerlerle göstericilerin üzerine yürüyen polis ekipleri, göstericileri dağıtmak için göz yaşartıcı bomba kullandı. Çoğunluğu çocuk olan göstericiler de polise taş ve sopalarla karşılık verdi. Çevik Kuvvet ekipleri, ara sokaklar kaçan göstericileri yakalamaya çalıştı. 
     Polis, olayla ilgili geniş güvenlik önlemleri alırken, mahalleye giriş ve çıkışlar belli bir süreliğine kapatıldı. 
     
</TEXT>
</DOC>
