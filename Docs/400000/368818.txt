<DOC>
<DOCNO> 368818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/siyaset/axsiy02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnşallah bu sorun İrlanda'daki gibi biter' 
</HEADLINE>
<TEXT>


İlk kez bir başbakanın "Kürt sorunu" ifadesini kullandığı Başbakanlık'taki görüşmede Erdoğan, "İnşallah bizde de bu sorun İrlanda'da olduğu gibi biter" yorumunu yaptı 

ABDULLAH KARAKUŞ, GÖKÇER TAHİNCİOĞLU, AYDIN HASAN - FOTOĞRAF ALTAN BURGUCU 


Bir başbakanın ilk kez "Kürt sorunu" ifadesini kullandığı Başbakanlık'taki görüşmenin bazı bölümlerinin kamuoyuna yansıtılmaması konusunda prensip kararı alındı. Başbakan Recep Tayyip Erdoğan'ın bu bölümlerden birinde, "İnşallah bizde de bu sorun İrlanda'da olduğu gibi biter" yorumunu yaptığı öğrenildi. Görüşmenin perde arkasında şunlar yaşandı 
Erdoğan, eski DEP milletvekilleri Leyla Zana, Orhan Doğan, Hatip Dicle ve Selim Sadak'ın da aralarında bulunduğu isimleri kastederek, "Maalesef, Güneydoğu'da aktif siyaset yapan isimlerden sıcak mesaj alamadık" dedi. Aydınların Genelkurmay 2. Başkanı İlker Başbuğ'un 'Suça karışmamış terör örgütü üyeleri için bir düzenleme yapılabilir' açıklamasını hatırlatarak, 'Eve Dönüş Yasası'na benzer bir yasanın çıkarılmasına ilişkin taleplerine Erdoğan 'Değerlendiriyoruz' yanıtını verdi. Erdoğan, görüşmede yaklaşık 30 dakika konuştuktan sonra heyettekileri dinledi. Erdoğan, aydınların yeni çıkacak Terörle Mücadele Yasası'nda demokratik haklardan geriye dönüş yaşanacağı kaygılarına, "Yasada geri dönüş yaşanmayacak. Kaldırılan propaganda suçunun düzenlendiği 8. madde gibi bir madde geri gelmeyecek" yanıtını verdi. PKK lideri Abdullah Öcalan'ın ismi hiç geçmedi. Sadece heyetten bir üye, isim vermeden 'kişiye özel hapis koşullarının gerilime neden olduğunu' söyledi. Erdoğan yorum yapmadı. Görüşmede Yazar Ağaoğlu, Diyarbakır doğumlu Cahit Sıtkı Tarancı'nın 'Memleket İsterim' şiirini okuyarak, Erdoğan'dan Diyarbakır gezisinde şiiri halka okumasını talep etti. "Ben de bu şiiri çok severim. Hatta kürsüye çıkarken arkadaşlar da bazen bunu okur. Bunu kürsüde okursam herhalde hapse atılmam" diyen Erdoğan'ın şiiri gezide okuyabileceği kaydedildi. Heyetteki isimler, Erdoğan'a toplantı öncesi yaptığı konuşmadan çok etkilendiklerini söyledi. Erdoğan da, "Doğu ve Güneydoğu'da yaptıklarımızı sizler de dahil, duyuramadık. Bu problemimiz" dedi. Erdoğan toplumsal iradenin önemine işaret ederek, "Bu açıdan bu inisiyatifle görüşmek de anlamlı oldu" dedi. 

Trakyalılar alınır 
Erdoğan, heyetten Gençay Gürsoy'un 'Anadolu kardeşliğini yeşertin' önerisine, "Anadolu deyince Trakyalılar alınıyor. Türkiye kardeşliği diyelim" yanıtını verdi. Erdoğan, seçimlerdeki yüzde 10 barajının düşürülmesi yönündeki talebe sessiz kaldı.Ağaoğlu, Diyarbakır gezisine, kendileriyle görüştükten sonra çıkmasını rica ettiklerini, Başbakan'ın da bunu uygun gördüğünü söyledi.Aydınlar, Erdoğan'dan Diyarbakır'da "kucaklaşma - kardeşlik" mesajı vermesini istedi. Heyet üyelerinin RTÜK'ün bölgede Kürtçe yayın yapılmasını engellediği yönündeki şikayetlerine Erdoğan, "Umarım RTÜK'ün yeni yönetimi gerekli tedbirleri alır" yanıtını verdi. 

TEPKİLER... 
'Türkiye kritik bir noktada' 

Erdoğan'ın, aydınlarla görüşmesi öncesinde, "İyi niyetli bir girişim olmasına rağmen terör örgütünün muhatap alınmaması gerektiği" yolunda uyarıda bulunan CHP, toplantı sonrasında da tepki gösterdi. Gelişmeleri yakından izleyen ve "Türkiye'nin çok kritik bir noktada olduğunu" söyleyen CHP Genel Başkanı Deniz Baykal, bu konuda önümüzdeki günlerde çok geniş bir açıklama yapacağını söyledi. Toplantıdan önce terörle devlet gibi mücadele etmek gerektiğini vurgulayarak, hükümete terör örgütünü muhatap almaması gerektiği yönünde çağrı yapan CHP Grup Başkan Vekili Haluk Koç, görüşme sonrasında, PKK'ya doğrudan çağrı yapılması üzerine, uyarılarını yineleyerek, "Bu konudaki duyarlılığımız sürüyor" dedi. 

'Herkes görevini yapsın' 
Diğer muhalefet partilerinin görüşleri şöyle 
DYP Genel Başkan Yardımcısı Saffet Arıkan Bedük Terörle mücadelede toplumun her kesimi, üzerine düşen görevi yapmalı. Terörle mücadelede bu hükümet üzerine düşen sorumluluğu yeterince yerine getirmemiştir. Bu temasları olumlu karşılamakla beraber, hükümetin sorumluluğu değişik kesimlere yükleme ve sorumluluktan kaçma olarak kullanmasına karşıyız. Heyetin terör örgütüne aracılık sıfatıyla gelmedikleri anlaşılıyor. Ama hükümetin aydınlar heyetiyle olduğu kadar bu sorunu Meclis gündemine taşıması gerekmez mi Bu sorunun çözüm alanı Meclis'tir. Siyasi parti liderleriyle görüşülmelidir. 

'Başbakan'ın mesajı' 
İP Genel Başkanı Doğu Perinçek Aslında Tayyip Erdoğan burada PKK'ya devam edin aslanlarım mesajı verdi. Devam edin aslanlarım diyor ama asıl PKK'nın görevi Türkiye'yi Barzani'yle ittifaka zorlamak. PKK'nın eylemlerini Türkiye, Amerika'nın yardımlarıyla bastırmayı düşünüyor. Bir yandan da ABD'nin koşulları var. Diyor ki İran'a tavır alacaksın, Suriye'nin üzerine gideceğiz, Büyük Ortadoğu Projesi içinde görev alacaksın. 

Fatma Ebe'ye destek sözü 

Başbakan Yardımcısı Abdullah Gül, heyetteki gazeteci Oral Çalışlar'ın Hakk ri Yüksekova'nın köylerinde yaptığı çalışmalarını anlattığı 'Fatma Ebe'yi toplantı sırasında arayarak destek sözü verdi. 
Görüşmede Çalışlar, İstanbul'dan gönüllü olarak Hakk ri Yüksekova'ya giden ve köylerdeki sağlık merkezinin altyapısından, köylülerin eğitimine kadar tüm sorunlarla ilgilenen ebe Fatma Aslan'ın hik yesini anlattı. 
Aslan'ın çalışmalarından çok etkilenen Gül, Çalışlar'dan cep telefonu numarasını aldı. Aslan'ı arayan Gül, "Çalışmalarınızı destekliyoruz. Çok teşekkür ederim. Sizin için ne yapabiliriz " dedi. Aslan da Gül'e, sağlık merkezinin teknik sorunlarını anlatarak, "Sağlık Müdürlüğü zaten bunları karşılar ama çok gecikiyor. Halkın ihtiyaçları var" diyerek taleplerini bildirdi. 
Ankara'daki kritik toplantının gündemine oturan Aslan 24 , "Hayatımın belki de en önemli günü" dedi. Ağrı doğumlu olduğunu, İzmir'de büyüdüğünü belirten Aslan, "1999'da Erzurum Sağlık Meslek Lisesi'ni bitirdim. Sonra İstanbul'da özel hastanelerde çalıştım. Mayısta memur olarak buraya geldim" dedi. 
Yüksekova'yı bilinçli olarak tercih ettiğini ve merkeze bağlı 5 köydeki tek sağlık çalışanı olduğunu söyleyen Aslan, "Geldiğimden bu yana 5 köyün tek sağlık merkezinin elektrik, su tesisatından demirbaşına kadar tüm eksiklerini, köylülerle gidermeye çalıştık. Kadınlarla konuştuk, çocuklara sağlık sistemini anlattık" diye konuştu. Aslan, destekten dolayı çok mutlu olduğunu ifade etti. 


</TEXT>
</DOC>
