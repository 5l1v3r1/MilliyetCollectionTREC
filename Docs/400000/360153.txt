<DOC>
<DOCNO> 360153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur13.html </URL>
<DATE> 2005/07/11/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hasta da ambulans da kurtarılmayı bekledi 
</HEADLINE>
<TEXT>

     Sefa KARACAN ALANYA Antalya , DHA 

      ANTALYA’nın Alanya İlçesi'ndeki Damlataş Sahili'nde boğulma tehlikesi geçiren Alman turisti hastaneye götürecek ambulans kuma saplandı. Hastaya ilk müdahale ambulansta yapılırken, ikinci ambulans çağrıldı. Başkent Üniversitesi Alanya Hastanesi'ne kaldırılan hasta, ayakta tedavi edilip taburcu oldu. 
     Alanya’ya tatile gelen 44 yaşındaki Alman turist Holger Behm, eşiyle Damlataş sahiline gitti. Denizde yüzerken boğulma tehlikesi geçiren Behm'i plajdakiler kurtarıp sahile çıkardı. Olay yerine çağrılan 112 Acil Servis'e ait ambulans, hastayı almak için kumsala kadar girdi. 
     Alman turist ambulansa bindirildi ancak kuma saplanan ambulans hareket etmedi. Bir yandan ambulans saplandığı yerden kurtarılmaya çalışılırken diğer yandan sağlık personeli Behm'e ilk müdahaleyi yaptı. 
     Bu arada Başkent Üniversitesi Alanya Hastanesi'nden ikinci ambulans çağrıldı. Behm ve eşi, hastaneye götürüldü. Acil serviste kısa bir süre gözetim altında tutulan Alman turist taburcu edildi. Kuma saplanan ambulans ise çekici araç yardımıyla kurtarıldı. 
     
</TEXT>
</DOC>
