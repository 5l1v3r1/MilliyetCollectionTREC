<DOC>
<DOCNO> 367386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo17.html </URL>
<DATE> 2005/08/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dev atletizm şöleni yarın Helsinki'de başlıyor... 
</HEADLINE>
<TEXT>

     Yılın en önemli spor organizasyonlarından biri olan 10. Dünya Atletizm Şampiyonası, yarın Finlandiya'nın başkenti Helsinki'de başlayacak. 
     1983 yılında düzenlenen ilk Dünya Şampiyonası'na da evsahipliği yapan Helsinki Olimpiyat Stadı'nda 9 gün sürecek şampiyonada, Türkiye'yi 4 atlet temsil edecek. 
     Türk atletlerden çekiç atmada olimpiyat üçüncüsü Eşref Apak, bayanlar 800 metrede Avrupa Gençler ve Ümitler Şampiyonu Binnaz Uslu ile 3 bin metre engellide de Avrupa Ümitler ikincileri erkeklerde Halil Akkaş ve bayanlarda Türkan Erişmiş piste çıkacak. 
     Şampiyona, yarın sabah TSİ 10.00'da yapılacak erkekler gülle atma elemeleriyle başlarken, ilk günün programında bu kategorinin yanısıra bayanlar 10 bin metre ve erkekler 20 kilometre yürüyüşte şampiyonanın ilk madalyaları sahiplerini bulacak. 
     Şampiyonada sahaya çıkan ilk Türk atleti Eşref Apak olacak. Apak, yarın TSİ 11.30'da erkekler çekiç atma elemelerinde yarışacak. Bu dalın finali ise 8 Ağustos Pazartesi günü 18.40'ta. 
     İlk günde 2 atlet daha tur geçme mücadelesi verecek. Türkan Erişmiş, 12.05'te başlayacak olan bayanlar 3 bin metre engelli elemelerinde yer alacak. Erişmiş, finalde yarışmaya hak kazanırsa, 8 Ağustos Pazartesi günü 20.35'te bir kez daha piste çıkacak. 
     Yarın saat 12.55'te de bayanlar 800 metrede Binnaz Uslu'nun ilk tur yarışı bulunuyor. 800 metrede yarı final, 7 Ağustos Pazar 19.40, final ise 9 Ağustos Salı günü günü 20.25'te yapılacak. 
     Erkeklerin 3 bin metre engelli mücadelesindeki Türk temsilcisi Halil Akkaş ise eleme yarışını, 7 Ağustos Pazar günü 13.50'de koşacak. Final de 9 Ağustos Salı günü 20.00'de koşulacak. 
     
     BAZI YILDIZ ATLETLER YOK 
     Öte yandan yarın başlayacak Dünya Şampiyonası'nda 20'ye yakın yıldız atletin yarışmayacağı bildirildi. 
     Dünya rekortmeni ciritçi Çek Jan Zelezny ve olimpiyat ikincisi 400 metre engelci Rumen Ionela Tirlea-Manolache, Helsinki'ye gitmeyeceklerini bildiren son atletler oldu. 
     Ülkelerinin madalya umudu olmalarına karşın sakatlıkları nedeniyle veya hazır olmadıkları için Helsinki'de piste çıkmayacağını açıklayan atletler şöyle 
     Asafa Powell-Jamaika 100 metre . 
     Kelly Holmes-İngiltere 800 ve 1500 metre . 
     Hicham El Guerrouj-Fas 1500 ve 5 bin metre . 
     Koji Murofushi-Japonya çekiç atma . 
     Christian Olsson-İsveç 3 adım atlama . 
     Jan Zelezny-Çek Cumhuriyeti cirit atma . 
     Jana Pittman-Avustralya 400 metre engelli . 
     Phillips Idowu-İngiltere 3 adım atlama . 
     Merlene Ottey-Slovenya 100 ve 200 metre . 
     Chris Rawlinson-İngiltere 400 metre engelli . 
     Paul Burgess-Avustralya sırıkla yüksek atlama . 
     Jolanda Ceplak-Slovenya 800 metre . 
     Hayley Tullett-İngiltere 1500 metre . 
     Ionela Tirlea Manolache-Romanya 400 metre engelli . 
     Dean Macey-İngiltere Dekatlon . 
     Lidia Simon-Romanya Maraton . 
     
</TEXT>
</DOC>
