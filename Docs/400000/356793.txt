<DOC>
<DOCNO> 356793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas07.html </URL>
<DATE> 2005/06/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dünyanın en güzel plajı "Çıralı" S.O.S. veriyor... 
</HEADLINE>
<TEXT>

     Saffet YENİGÜN KEMER Antalya , DHA 

      ANTALYA'nın Kumluca İlçesi'ne bağlı Adrasan Beldesi'nde, İngiliz bilim adamları tarafından 2 kez dünyanın en güzel plajı seçilen Çıralı ile Olympos'da, turistleri getiren teknelerin kıyıya kadar yanaşması, nesli tükenme tehlikesiyle karşı karşıya olan Caretta Caretta cinsi deniz kaplumbağalarının yaşamını tehdit ediyor. Caretta'ların yaşam alanı daralırken, ölümler artıyor ve kaplumbağaların yuvaları dağılıyor. 
     Çıralı Çevre Koruma Geliştirme ve İşletme Kooperatifi Başkanı Bayram Kütle, bölgenin en önemli değerlerinin başında gelen Caretta Caretta'ların ve Olympos ormanlarının tatilcilerin sorumsuz davranışları nedeni ile tehlikeyle karşı karşıya olduğunu söyledi. Çıralı Plajı'nın Caretta'ların yumurta bıraktıkları alanlar içinde yer aldığını hatırlatan Kütle, Özellikle son 2 yılda Caretta ölümlerinde artış, buna karşılık yuvalarında azalmalar görülüyor. 2003 yılında Çıralı plajında 89 Caretta yuvası kaydedildi. 2004 yılında bu sayı 86’ya düştü. Biz bu yılın sonunda bu rakamın 60 civarlarında olacağını tahmin ediyoruz'' diye konuştu. 
     Mayıs ayı itibari ile yumurtlamak için plaja çıkan Caretta'ların bir çoğunun sahillerdeki tehditlerden dolayı denize geri döndüğünü tespit ettiklerini belirten Kütle, Arabaları ile plaja giren, plajda geceleyen ve burada ateş yakan, müzik sesini açan duyarsız insanlar, bu şekilde devam ederlerse gelecek yıllarda Çıralı, Caretta'ların yuvalama yerleri arasında yer almama tehlikesi ile karşı karşıya kalır'' diye konuştu. 
     
     YANGIN TEHLİKESİ ALTINDA 
     Bayram Kütle, Çıralı plajının hemen üzerinde yer alan Olympos Antik Kenti'nin de yangın tehlikesi ile karşı karşıya olduğunu iddia etti. Burada konaklayan insanların geceleri dağda ateş yaktıklarını kaydeden Kütle, 1 hafta içinde Olympos içinde ufak çapta üç yangın oldu. Yangınları büyümeden köylülerle birlikte söndürmeyi başardık. Ancak daha büyük yangın tehditlerinin önüne geçmek için devletimizin burada güvenliğini arttırmasını bekliyoruz'' dedi. 
     
     TEKNELER TEHLİKE SAÇIYOR 
     Kütle, daha önce defalarca tekneler konusunda şikayette bulunduklarını ifade ederek şöyle konuştu 
     Olympos sahillerine gelen yatlar plaja kadar yanaşarak denizde yüzen ve güneşlenen insanları rahatsız ediyor, yaşamlarını tehlikeye atıyor. Bu konuda tatilcilerden gelen şikayetleri resmi yerlere ilettik. Bir süre düzelme oldu ancak kontroller yetersiz olduğu için tekneler plaja kadar yanaşmaya devam ediyor.'' 
     
</TEXT>
</DOC>
