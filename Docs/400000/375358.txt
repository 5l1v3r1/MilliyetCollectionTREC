<DOC>
<DOCNO> 375358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko04.html </URL>
<DATE> 2005/09/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Grev erteleme rekoru AKP'nin... 
</HEADLINE>
<TEXT>

     AKP hükümeti, yaklaşık 3 yıllık icraat döneminde aldığı dört grev erteleme kararıyla bu alanda da bir rekora imza attı. 
     1995-2003 döneminde toplam 6 grev dönemin hükümetlerince ertelenirken, AKP hükümeti döneminde ertelenen grev sayısı 4’e ulaştı. AKP Hükümeti, cam işkolundaki grevi "milli güvenlik ve genel sağlık" gerekçesiyle iki kez, lastik işkolundaki grevi de "milli güvenlik" gerekçesiyle erteledi. AKP Hükümeti, son olarak da Ereğli Maden’deki grevi "milli güvenlik" gerekçesiyle 60 gün süreyle erteledi. 
     ANKA’nın Çalışma ve Sosyal Güvenlik Bakanlığı verilerinden derlediği bilgiye göre, 1995 yılından bu yana "milli güvenlik ve genel sağlık" gerekçeleriyle toplam 10 grev ertelendi. Kamuda örgütlü sendikaların kamu işyerlerindeki grevi "milli güvenlik", Belediye-İş ve Genel- İş Sendikalarının genel hizmetler işkolundaki grevi de "genel sağlık" gerekçesiyle ertelenmişti. 
     
     GREV ERTELEMESİ KRİSTAL-İŞ VE LASTİK-İŞ’İ VURDU 
     Son 10 yıldaki grev ertelemelerinden en çok Kristal-İş ve Lastik-İş Sendikaları etkilendi. 1995 yılından bu yana Kristal-İş’in cam, Lastik-İş Sendikası’nın da lastik işkolundaki grevleri 3’er kez ertelendi. 
     Bu erteleme kararlarından son dördü AKP hükümeti döneminde alındı. Kristal-İş Sendikası ile Cam İşverenleri Sendikası arasında yürütülen toplu görüşmelerde anlaşma sağlanamaması üzerine 9 Aralık’ta başlayacak olan grev 8 Aralık 2003’de Bakanlar Kurulu kararıyla "milli güvenlik" gerekçesiyle ertelenmişti. Kristal-İş Sendikası’nın Danıştay’da açtığı yürütmenin durdurulması ve iptal davası üzerine Danıştay 10’uncu Dairesi 12 Ocak’ta oybirliğiyle yürütmenin durdurulmasına karar verdi. Danıştay’ın bu kararının ardından Kristal-İş Sendikası 30 Ocak 2004’te Şişecam işyerlerinde greve başlamış, ancak Hükümet, 10’uncu Dairenin yürütmeyi durdurma kararına karşı Danıştay İdari Dava Daireleri Genel Kurulu’na itiraz etmişti. Danıştay İdari Dava Daireleri Genel Kurulu hükümetin bu itirazını da redderken, Bakanlar Kurulu 14 Şubat’ta Şişecam grevini "milli güvenlik ve genel sağlık" gerekçesiyle ikinci kez ertelemişti. Şişecam’daki grev tartışması 13 Martta anlaşmayla sonuçlanmıştı. 
     
     LASTİK GREVİ 
     2000 ve 2002 yıllarındaki grevleri "milli güvenlik" gerekçeleriyle ertelenen Lastik-İş Sendikası’nın, Goodyear, Türk Pirelli ve Brisa lastik fabrikalarındaki toplu iş 
     sözleşmesi görüşmelerinin anlaşmazlıkla sonuçlanması üzerine geçen yıl 21 Mart’ta kararını aldığı grev de Bakanlar Kurulu’nca "milli güvenliği bozucu nitelikte" görülerek 60 gün süreyle ertelenmişti. Çalışma Bakanı Murat Başesgioğlu’nun arabulucu olarak araya girdiği görüşmeler sonucunda lastik işkolunda 13 Mayıs 2004’te anlaşma sağlanmıştı. 
     AKP Hükümeti son olarak da Türkiye Maden-İş Sendikası’nın Erdemir Madencilik Sanayi ve Ticaret Anonim Şirketi’ne bağlı işyerlerinde Türkiye Maden İşçileri Sendikası tarafından alınan grev kararını 1 Eylül’de milli güvenliği bozucu nitelikte görüldüğü gerekçesiyle 60 gün süreyle erteledi. Türkiye Maden-İş, Sendikası ise bu kararı hukuka aykırı olarak değerlendirerek, Danıştay’a dava açmaya hazırlanıyor. 
     
     ERTELEMENİN DAYANAĞI 
     Toplu İş Sözleşmesi Grev ve Lokavt Yasası’nda, karar verilmiş ya da başlanmış olan bir grev veya lokavt genel sağlığı veya milli güvenliği bozucu nitelikteyse Bakanlar Kurulu’na grevi 60 gün süreyle erteleme yetkisi veriliyor. Sendikaların, Bakanlar Kurulu’nun erteleme kararları aleyhine Danıştay’da iptal davası açma yetkisi bulunuyor. Olağanüstü halin ilan edildiği bölgelerde grev ve lokavt ertelemesi kararlarına ilişkin davalarda yürütmenin durdurulmasına karar verilemiyor. 

ANKA 
     
</TEXT>
</DOC>
