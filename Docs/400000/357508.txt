<DOC>
<DOCNO> 357508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/dunya/dun01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözümüzü tutacağız 
</HEADLINE>
<TEXT>


DIŞ HABERLER SERVİSİ 


İngiltere'nin AB Dönem Başkanlığı, dün İngiltere Başbakanı Tony Blair'in AB Komisyonu Başkanı Jose Manuel Barroso ile yaptığı görüşmeyle resmen başlarken, Blair, görüşmenin ardından düzenlediği basın toplantısında, "AB Komisyonu'nun Türkiye konusunda belirlediği taahhütleri yerine getirmemiz son derece önemli" dedi. 
Müzakerelerin başlamasıyla ortaya çıkacak süreçte, komisyonun koyduğu kriterlerin mutlaka yerine getirilmesi gerektiğini vurgulayan Blair, "Bu bir dengedir. Biz sorumluluklarımızı ve taahhütlerimizi yerine getireceğiz, aynı şekilde Türkiye de üzerine düşeni yapacak" diye konuştu. 

Öncelik Türkiye 
İngiltere'nin Ankara Büyükelçisi Peter Westmacott da, AB dönem başkanlığının İngiltere'ye geçmesi nedeniyle düzenlediği basın toplantısında, "AB'nin 3 Ekim 2005'te müzakereleri başlatma vaadini yerine getirmek, dönem başkanlığımızın en önemli önceliklerinden biri olacaktır" şeklinde konuştu. Avrupa Komisyonu'nca kabul edilen Müzakere Çerçevesi Belgesi'nin bu ayın ikinci yarısında Genel İşler Konseyi'nde görüşülmesini beklemediğini açıklayan Westmacott, belgenin 3 Ekim'e kadar onaylanması için yeterince zaman olduğunu söyledi. 
Westmacott, ilk olarak Komisyon'un 35 farklı başlık üzerinde tarama başlatacağını, taraması daha kolay bölümler üzerinde gecikmeksizin müzakerelere başlayabileceğini söyledi. Westmacott, Türkiye'nin işkence, ifade özgürlüğü, din özgürlüğü, yargı reformu gibi alanlardaki reformlarını sürdürmesi gerektiğini de belirtti. 


</TEXT>
</DOC>
