<DOC>
<DOCNO> 387431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur29.html </URL>
<DATE> 2005/10/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kazaya karışan sürücü, tutanak tutmak isteyen polislere kurşun yağdırdı 
</HEADLINE>
<TEXT>

     Eskişehir Yolu Ümitköy Kavşağı’nda trafik kazasına karışan sürücü, tutanak tutmak isteyen 2 trafik polisini de silahla yaralayarak kaçtı. 
     Eskişehir Yolu Ümitköy Köprülü Kavşağı yakınlarında, Geren Yılancı yönetimindeki 06 SK 463 plakalı otomobil ile sürücüsünün kimliği henüz belirlenemeyen 34 VK 1225 plakalı otomobille çarpıştı. 
     Kaza sonrasında olay yerine gelen Bölge Trafik Müdürlüğü’ne bağlı 5946 kod numaralı ekip, kazayla ilgili rapor düzenlemek istedi. 
     Kimliği belirlenemeyen sürücünün rapor düzenlenmesine karşı çıkması üzerine durumdan şüphelenen polis memurları, kişinin kimlik bilgilerini tespit etmek için inceleme yapmak istediler. Bu sırada tabancasıyla görevli polis memurları Burhan Dursun ve Memduh Güler’e ateş ederek yaralayan otomobil sürücüsü, yoldan geçen 06 T 6412 plakalı ticari otomobili gasp etti. Zanlı, bir süre gittikten sonra taksi sürücüsünü de araçtan dışarı atarak, olay yerinden kaçtı. 
     Atatürk Eğitim ve Araştırma Hastanesi’nde tedavi altına alınan polis memurlarından Dursun’un göğsüne bir kurşun, Güler’in ise vücudunun değişik yerlerine 5 kurşun isabet ettiği öğrenildi. Polis memuru Dursun’un hayati tehlikesinin bulunduğu belirtildi. 
     
     KAZAYA KARIŞAN OTOMOBİLDE ŞÜPHELİ PAKET 
     Olay yerine gelen uzman ekipler, bölgeyi kordon altına alarak, yolu ulaşıma kapattı. 34 VK 1225 plakalı otomobil içerisinde şüpheli bir paket bulunduğunu tespit eden polisler, olay yeri inceleme ekibini çağırdı. Paketin boş çıkmasının ardından 34 VK 1225 plakalı otomobil polis tarafından otoparka çekildi. 
     Otomobil sürücüsünün yakalanması için bölgede başlatılan geniş çaplı operasyon sürüyor. 
     
</TEXT>
</DOC>
