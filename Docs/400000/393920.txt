<DOC>
<DOCNO> 393920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/dunya/adun.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorun çıkarmam' 
</HEADLINE>
<TEXT>


Bush'un Ankara Büyükelçisi adayı Ross Wilson, Türkiye'nin Irak, İran ve Suriye gibi konularda desteğini ararken, "perspektifi kaçırmamaya ve gereksiz sorun yaratmamaya" çalışacağını bildirdi 

Yasemin Çongar - Washington 


ABD Başkanı George W. Bush'un Ankara Büyükelçiliği'ne aday gösterdiği Ross Wilson, kendisini bekleyen en çetin görevin, İran, Irak, Suriye dahil birçok önemli konuda Ankara'nın işbirliğini sağlamak ve bunu "bütün bu konularda perspektifi yitirmeden, gereksiz sorunlara yol açmadan" yerine getirmeye çalışmak olacağını söyledi. 

'PKK ortadan kalkmalı' 
Büyükelçilik görevinin oylanması öncesinde, Senato Dış İlişkiler Komitesi'nde sunum yapan Wilson, "Bundan önce yaşanan sorunlar da gösterdi ki, ilişkimizde hiçbir şey kaçınılmaz değil" dedi ve "iki ülke arasındaki bağları kuvvetlendirmenin, etkin iletişim kurmanın" gereğini vurguladı. Wilson, "Türkiye'nin doğru yönde ilerlemesini teşvik etmek istiyoruz" diye konuştu. 
Wilson, AB ile tam üyelik müzakerelerinin başlamasını, "Türkiye'nin demokratik ve modernleşme yanlısı vizyonunun zaferi" diye nitelendirdi ve Erdoğan hükümetinin bu açıdan takdir edilmesi gerektiğini söyledi. Sunumunda, PKK'nın Türkiye için "ciddi tehdit" olduğunu kaydeden Wilson, "PKK tehdidinin ortadan kaldırılması terörizmle global savaşın bir parçasıdır" şeklinde konuştu. 

'Ermeni diyaloğu' 
Ermeni meselesine de değinen Wilson, "Ermeni nüfusunu ilgilendiren olaylar da dahil olmak üzere, Osmanlı İmparatorluğu'nun son yıllarında Doğu Anadolu'da yaşananlar konusunda açık ve dürüst bir diyaloğun teşvik edilmesi Amerikan çıkarları gereğidir" diye konuştu. 
Wilson, Ermeni meselesi ve Fener Rum Ortodoks Patrikhanesi'nin sıkıntıları konusunda Senatör George Allen ve Senatör Paul Sarbanes'in sorularını yanıtlarken de, Türkiye-Ermenistan sınırının açılması, Heybeliada Ruhban Okulu'nun yeniden faaliyete geçmesi, Patrikhane'nin mülkleri konusundaki anlaşmazlığın çözümü için çalışma sözü verdi. 

Pamuk ve Dink soruldu 
Senatörlerin Orhan Pamuk ve Hrant Dink hakkında açılan davalarla ilgili sorularına da muhatap olan Wilson, bu davaları Türkiye'nin demokratik yönelimiyle bağdaştıramadığını söyledi. 
Wilson, Senatör Sarbanes'in, "Pamuk davasına karşı ifadeniz, Türk Başbakanı ve Dışişleri Bakanı'nınkinin bile gerisinde kaldı" demesi üzerine ise, "Pamuk davası konusundaki kaygımız kimseninkinin gerisinde değil. Bunun önemli bir ifade özürlüğü meselesi olduğu aşik rdır ve üzerine gitmeliyiz" dedi. 


</TEXT>
</DOC>
