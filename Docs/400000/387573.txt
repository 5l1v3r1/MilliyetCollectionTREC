<DOC>
<DOCNO> 387573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun08.html </URL>
<DATE> 2005/10/18/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bush'a olan halk desteği en alt düzeyde .. 
</HEADLINE>
<TEXT>

     CNN USA Today Gallup tarafından yapılan bir kamuoyu yoklaması, daha önceki benzer anketler gibi, Amerikan halkının ABD Başkanı George Bush’a olan desteğinin yüzde 39’la her iki başkanlık döneminin en alt seviyesine düştüğünü 
     gösterdi. 
     Wall Street Journal gazetesi ve NBC News televizyonunun kısa süre önce ortaklaşa yaptığı bir kamuoyu araştırması da Amerikan halkının Başkan Bush’a desteğinin yüzde 39 olduğunu ortaya koymuştu. 
     CNN USA Today Gallup tarafından ortaklaşa yapılan ankete katılanların yüzde 58’iyse Başkan Bush’un icraatlarına karşı olduklarını ifade etti. Aynı grup tarafından 26-28 Eylül tarihleri arasında yapılan bir önceki anketteyse Başkan Bush’a destek oranının yüzde 45, karşı olanların oranınınsa yüzde 50 olduğuna dikkat çekildi. 
     Başkan Bush, ikinci başkanlık dönemi için yemin ettiği sıradaysa yüzde 57’lik desteğe sahipken, yüzde 40’lık bir muhalefetle karşı 
     karşıyaydı. 
     Kendilerini muhafazakar olarak tanımlayanlar arasında bile destek yitiren Başkan Bush’un bu kesimdeki destek oranı da son bir ayda yüzde 68’den yüzde 62’ye gerilemiş durumda. Ilımlılar arasındaki desteği 
     yüzde 40’tan yüzde 32’ye düşen Bush’un, liberaller arasındaki destek oranıysa son bir ayda yüzde 14’ten yüzde 17’ye yükseldi. Demokratlar arasında Başkan Bush’a olan desteğinse aynı dönemde yüzde 15’ten yüzde 8’e gerilediği belirtilirken, Irak’taki anayasa referandumunda sağlanan başarının Başkan Bush’a destek oranını gelecek günlerde nasıl etkileyeceği merak konusu. 
     
</TEXT>
</DOC>
