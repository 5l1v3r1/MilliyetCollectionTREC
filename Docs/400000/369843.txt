<DOC>
<DOCNO> 369843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/spo03.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kily'de son gün 
</HEADLINE>
<TEXT>


Galatasaray Yönetimi, İnter'de forma giyen Arjantinli yıldızın transferi için bugün son kez masaya oturacak 

ERHAN TELLİ 


Galatasaray'da gündemi uzun süredir meşgul eden İnterli Kily Gonzalez transferinin bugün sonuçlandırılması bekleniyor. Arjantinli sol kanat oyuncusu için 2 milyon Euro bonservis bedeli isteyen İnterli yöneticilerle bugün Milano'da bir araya gelecek olan Sarı - Kırmızılı kulübün Başkanı Özhan Canaydın'ın, 1 milyon Euroluk teklifini 1.250 milyon Euro'ya çıkararak yıldız oyuncunun bonservisini almaya çalışacağı öğrenildi. 
Kily Gonzalez ile her konuda anlaşan Galatasaray'ın, bugün yapılacak olan zirvede İtalyan kulübüyle de uzlaşma sağlaması halinde, yıldız oyuncuya resmi imza attıracağı belirtildi. Hafta sonunu Monaco'da geçiren Başkan Canaydın'ın, bu sabah Milano'ya geçerek pazarlık masasına bizzat kendisinin oturacağı, anlaşmayı yapar yapmaz özel bir uçakla Gonzalez'i de alarak İstanbul'a getirmeyi planladığı öğrenildi. 

Hasan formülü 

Necati Ateş'in Ankaragücü deplasmanında sakatlanarak üç hafta yeşil sahalardan uzak kalacak olması Galatasaray'da sıkıntı yarattı. Teknik Direktör Eric Gerets yöneticilerle görüşerek, Universiade Milli Takımı'nda yer alan Hasan Kabze'nin geri çağrılmasını istedi. Hakan Şükür'ün de hasta olması nedeniyle forvette sadece Ümit Karan'a kalan Sarı-Kırmızılılar'ın, Yaz Spor Oyunları Komitesi ile bağlantıya geçip, Hasan Kabze'nin geri gönderilmesi konusunda anlayış isteyeceği bildirildi. 


</TEXT>
</DOC>
