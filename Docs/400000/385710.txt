<DOC>
<DOCNO> 385710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yazar/yilmaz.html </URL>
<DATE> 2005/10/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yoksulun yasasını çıkarın artık 
</HEADLINE>
<TEXT>


Bu yıl Nobel Ekonomi Ödülü'ne aday olanlar arasında, Hindistanlı ekonomist ve yoksullara mikro kredi dağıtan Grameen Bank'ın kurucusu Muhammed Yunus'un da olduğunu anlatıyordu, AKP Diyarbakır milletvekili Prof. Aziz Akgül. 
Akgül, heyecanlıydı. Yunus ile 2004 yılında Diyarbakır'da "mikro kredi" uygulaması başlatmıştı. 
1976 yılında Bangladeş'te açılan Grameen Bank'ın "uygulama danışmanı" olduğu Diyarbakır projesi gelişti, 2 bin 400 kadına ulaştı. 500 milyon lira ile 2 milyar lira arasında dağıtılan 1.9 trilyon liralık kaynak. 
Akgül, dün görüştüğümde Diyarbakır'daydı 16 kişilik bir ailenin iftar sofrasından kalkmıştı. 500 milyon lira kredi almışlar, camcı dükk nı açmışlar, ayda 300 milyon lira kazanıyorlardı. 

Geç kaldık bile 
Akgül bir buçuk yıldır mikro kredinin bankacılık sistemi içine girmesi gerektiğini savunuyor "Geç bile kaldık" diyor. 
IFC ve Alman Bankası KFW, 5 milyon dolar sermayeli mikro kredi dağıtan banka kurmayı bekliyor... 
Dünyanın 111 ülkesinde uygulanan mikro kredi kredi finansmanını bir "sektör" olarak düşünmek gerektiğini vurgulayan Akgül, 1986 yılında uygulanmaya başlanan Sosyal Yardım ve Dayanışma Fonu'nun SYDF fonksiyonunu tamamladığını ve "radikal" bir dönüşüme uğraması gerektiğini de vurguluyor. 

Düzenli ve sürekli gelir 
SYDF'nin "dilenci kültürüne" hizmet ettiğini söyleyen Akgül, "Yoksulların en önemli sorunları, düzenli ve sürekli bir gelire sahip olmamaları. Aşırı yoksuldan başlayarak her aileden bir kişinin kamuda istihdam edilmesi, vatandaşlık geliri ve mikro kredi gibi üç ayrı enstrümanla desteklenen "gelir projelerimiz" olmalı. En az 1 milyon ailenin evine hiç gelir girmediğini biliyoruz" diyor. 
2004 yılında yüzde 9.3 gibi büyümeye rağmen, işsizlik ve yoksulluk en büyük sorun olmaya devam ediyor. 
Yarım kurşunkalem... 
Bayat ekmek... 
Atık ezik domates... 
Ayaktaki yarım terlik... 

Yoksulluk bienali 
Türkiye İsrafı Önleme Vakfı Başkanı da olan Akgül ile sanatçı Nursen Güngör koordinasyonunda, 21-30 Kasım tarihleri arasında Ankara'da, "2005 - I. Uluslararası Türkiye Grameen Mikro Kredi Sanat Bienali" düzenleniyor. Bienal için oluşturulan jürinin başkanı, İtalyan ressam ve heykeltıraş Gianni Ottaviani. Jüri üyeleri arasında ise İtalya'nın Türkiye Büyükelçisi Carlo Marsili'nin eşi Selva Marsili de bulunuyor. 
Jüride İtalyan ağırlığından olsa gerek, satış geliri yoksullara dağıtılmak üzere gönderilen binin üzerindeki tablonun yarısına yakını aynı ülkeden, diğer yarısı Türkiye'den. Japonya'dan Kanada'ya kadar katılımcılar da dikkat çekiyor. 
Mikro kredi uygulamalarının "düzenlenmesi" için Akgül'ün bir TBMM'de davul zurna çalmadığı kalmıştı, bakalım bu kez sesini duyacaklar mı 



</TEXT>
</DOC>
