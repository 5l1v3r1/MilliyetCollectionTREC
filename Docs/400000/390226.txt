<DOC>
<DOCNO> 390226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur07.html </URL>
<DATE> 2005/10/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Cumhurbaşkanlığı Kültür ve Sanat büyük ödülleri açıklandı... 
</HEADLINE>
<TEXT>

     Cumhurbaşkanlığı Kültür ve Sanat Büyük Ödülü'ne, Prof. Dr. Halil İnalcık, Ferruh Başağa, Oktay Akbal, Ara Güler ile Sevda-Cenap And Vakfı layık görüldü. 
     Cumhurbaşkanlığı Basın Merkezi'nden yapılan yazılı açıklamada, 20 Ocak 1995'te Resmi Gazete'de yayımlanan Cumhurbaşkanlığı Kültür ve Sanat Büyük Ödülü Yönetmeliği ile Türk kültür ve sanat yaşamına önemli katkılarda bulunan ve yüceltilmesine çalışan Türk vatandaşı ve yabancı uyruklu kişiler ile kurumlara, devlet adına onurlandırmak ve özendirmek amacıyla, ''Cumhurbaşkanlığı Kültür ve Sanat Büyük Ödülü'' verilmesinin öngörüldüğü hatırlatıldı. 
     Cumhurbaşkanı Ahmet Necdet Sezer'in, sonu 0 ve 5 ile biten yıllarda verilen ödülün, Kemal Nehrozoğlu, Yıldız Kenter, Prof. Dr. Talat S. Halman, Prof. Dr. Emre Kongar, Doğan Hızlan, Rengim Gökmen ve H. Bülent Serim'den oluşan Değerlendirme Kurulu'nun önerisi üzerine, 2005 yılında Tarihçi Prof. Dr. Halil İnalcık, Ressam Ferruh Başağa, Edebiyatçı Oktay Akbal, Fotoğraf Sanatçısı Ara Güler ile Sevda-Cenap And Müzik Vakfı'na verilmesini uygun gördüğü belirtildi. 
     Açıklamada, ödülün 11 Kasım'da Cumhurbaşkanlığı Çankaya Yerleşkesi'nde gerçekleştirilecek törende sahiplerine verileceği bildirildi. 
     
</TEXT>
</DOC>
