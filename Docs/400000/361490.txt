<DOC>
<DOCNO> 361490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur54.html </URL>
<DATE> 2005/07/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hakim'den Uzan'a ''Bir çocuğu şov aracı yapmaya gerek yok'' 
</HEADLINE>
<TEXT>

     Cem Uzan’ın eşi Alara Uzan ve çocukları Renç Emre ile Yasemin Paris Uzan hakkında Tasarruf Mevduatı Sigorta Fonu TMSF tarafından konulan yurtdışına çıkış yasağının kaldırılması için açılan 3 ayrı davanın görülmesine başlandı. 
     İstanbul 5. İdare Mahkemesi’ndeki duruşmalara, davacılar Cem Uzan ve Alara Uzan ile çocukları Renç Emre Uzan ve Yasemin Paris Uzan katıldı. 
     Duruşma salonunda küçük kızını kucağında taşıyan Cem Uzan’a Mahkeme Başkanı, "Çocuğunuzu bırakacak biri yok mu Kucağınızda taşımanıza gerek yok" diye uyarıda bulundu. 
     Bunun üzerine Uzan, kızının davacı olduğu için duruşma salonunda bulunduğunu söyledi. 
     Cem Uzan’ın avukatı Saim Dikici de küçük çocukların mahkemenin görmesi için getirildiğini ifade etti. 
     "Bir çocuğu şov aracı yapmaya gerek yok" diyen Mahkeme Başkanı, daha sonra Yasemin Paris Uzan’ın duruşma salonunda kalmasına izin verdi. 
     Duruşmada söz alan Cem Uzan, "Kızım daha annesinin karnındayken bankaya el konuldu. Kızım 4 aylıkken, oğlum da 3 yaşındayken bu yargılamanın içine sokuldu. Ceza ehliyeti olmayan bir insanı siz ne hakla bu ülkede rehin tutuyorsunuz Afaki ve keyfi işlemlerle şahsım ve 2 çocuğum mağdur edilmiştir. Anayasa Mahkemesi’ne gidilmesini istiyorum" diye konuştu. 
     Alara Uzan da hayatında hiç mahkemeye gitmediğini belirterek, "Dışarıdan bakıldığında şov gibi gözüküyor. Ben de burada olmak istemezdim, ama itham ettikleri şey neyse, bana ve onlara sorsunlar diye çocuklarımı getirdim" dedi. 
     "Kayınpederi Kemal Uzan ile 13 yıllık süre içinde 20 kez görüşmüş olabileceğini" ifade eden Alara Uzan, "Kendisine saygı duyuyorum, ama pek de anlaşamazdık. O iflas ettiğinde ben ve çocuklarım sorumlu tutuluyor, sorgulanmadan cezalandırılıyoruz" diye konuştu. 
     Hiçbir İmar Bankası Şubesi’ne dahi gitmediğini anlatan Alara Uzan, sağlık sorunları olduğunu ve ABD’de çocukları olmadan önce başladığı tedavisinin devam ettiğini, 1.5 ay içinde ameliyat olması gerekirken yasak nedeniyle aradan 1.5 yıl geçtiğini söyledi. 
     Alara Uzan, işkadını olmadığını belirterek, "Bankanın borcuna karşılık ellerinde yeterince mal var. Yasağın kaldırılmasını istiyorum. Bu ömür boyu sürecek mi " dedi. 
     Duruşmada söz alan TMSF avukatları da Cem Uzan’ın eşi ve çocukları hakkında, İmar Bankası’ndan dolayı yurtdışına çıkış yasağı konulduğunu hatırlattılar. 
     Uzan’ın avukatları ise Yasemin Paris’in 2, Renç Emre’nin de 5 yaşında olduğunu, ayrıca çocuklar ve annelerinin bankayla ilgili açılan davalarda sanık olmadıklarını ifade ederek, haklarındaki yasağın kaldırılmasını istediler. 
     Cem Uzan’ın İmar Bankası’nın ortağı olmadığını söyleyen avukatlar, ayrıca babalarından dolayı çocuklar hakkında yasak konulması nedeniyle mahkemenin Anayasa Mahkemesi’ne gitmesi gerektiğini savundular. 
     Duruşma, mahkemenin kararını hazırlaması amacıyla sona erdi. 
     Bu arada Cem Uzan, duruşmanın ardından mahkeme binasının önünde basın mensuplarına bir açıklama yaptı. 
     Uzanlar’ın avukatlarınca hazırlanan dava dilekçelerinde, Alara Uzan, Renç Emre Uzan ve Yasemin Paris Uzan hakkındaki yurtdışına çıkış yasağı işlemlerinin iptali isteniyor. 
     
</TEXT>
</DOC>
