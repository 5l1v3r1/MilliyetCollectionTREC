<DOC>
<DOCNO> 384281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur06.html </URL>
<DATE> 2005/10/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yuvadan kaçtı, denizde boğuldu 
</HEADLINE>
<TEXT>

     
     TRABZON, DHA 
     
TRABZON'daki Fatih Çocuk Yuvası'nda kalan 8 yaşındaki Ali Haydar Bağlar, aynı yaştaki arkadaşı Alperen Kurt'la okuldan çıktıktan sonra yuvaya dönmedi ve gittiği sahildeki kayalıkların üzerinde oynarken dengesini kaybedip denize düştü. Yüzme bilmeyen Bağlar, dalgaların arasında kayboldu. Sahil Güvenlik ekipleri, yarım saat süren bir aramanın ardından Bağlar'ın cesedini buldu. 
     Sosyal Hizmetler ve Çocuk Esirgeme Kurumu'na bağlı Trabzon Fatih Çocuk Yuvası'na kalan Ali Haydar Bağlar ile Alperen Kurt, bugün öğrenim gördükleri Yunus Emre İlköğretim Okulu'nda dersten çıktıktan sonra yuvaya dönmedi. Deniz kenarına inmeye karar veren iki arkadaş, Sahil Caddesi, Orman Okulu karşısındaki Karadeniz Sahil Yolu inşaat alanından geçerek deniz kenarındaki kayalık bölgeye geldi. Burada denizin dalgalı olmasına rağmen kayalarda ve kayaların üzerindeki sandallarda oynayan iki çocuktan Ali Haydar Bağlar, birden dalgaların kayganlaştırdığı kayalarda ayağının kayması sonucu denize yuvarlandı. Yüzme bilmeyen Ali Haydar Bağlar, dalgalarla boğuşurken, yanındaki arkadaşı Alperen Kurt, çevredekilerden yardım istedi. Olay yerine gelen kişiler, denizin dalgalı olması nedeniyle Sahil Güvenlik Grup Komutanlığı'na haber verdi. Bu arada elbiseleriyle denize giren bazı kişiler, Bağlar'ı bulamadı. 
     Yaklaşık bir saat sonra gelen Sahil Güvenlik ekiplerine bağlı dalgıçlar, dalgaların şiddetlenmesi üzerine uzun süre kayalık bölgeye yaklaşamadı. İki dalgıç, bölgenin yosunlu olması nedeniyle de aramalardan sonuç alamadı. Bu sırada amatör bir dalgıç da asker dalgıçlara yardımcı oldu. 15 metrelik bir kıyı şeridinde yaklaşık yarım saat süren arama çalışmaları sonucu Ali Haydar Bağlar'ın cesedi dalgıçlar tarafından bulundu. Bağlar'ın cesedi, Zodyak botla Sahil Güvenlik Grup Komutanlığı'na, oradan da Devlet Hastanesi morguna gönderildi. Olayla ilgili soruşturmanın sürdürüldüğü bildirildi. 
     
</TEXT>
</DOC>
