<DOC>
<DOCNO> 369412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/gun05.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram'a 5 yıl hapis ve tahliye 
</HEADLINE>
<TEXT>


Eski Van Milletvekili Mustafa Bayram'ın oğlunun kaçırılmasına yardımcı oldukları iddiasıyla yargılanan 9 sanık, 5'er yıl hapis cezasına çarptırıldı 

BAHRİ KARATAŞ İzmir DHA 

Eski Van Milletvekili Mustafa Bayram'ın oğlu Hamit Bayram'ın Van Bölge Trafik Şube Müdürlüğü'nden kaçırılması olayına karıştıkları iddiasıyla tutuklu yargılanan 9 sanık, 5'er yıl hapse çarptırıldı. Mustafa Bayram'ın da aralarında bulunduğu sanıklar, karar Yargıtay'da onanıncaya kadar tahliye edildi. 
13 sanıklı dava, Van'dan İzmir'e alınmıştı. Duruşmaya tutuklu sanıklar Mustafa Bayram, Fırat Acar, Necdet Coşkun, Mecit Bayram, Mehmet Demirel, Kaya Ece, Reşit Unak, Suphi Durmaz ve Recep Delen katıldı. Tutuksuz yargılanan eski Van Edremit Belediye Başkanı Hecer Bayram, Hamit Bayram ve Hüsnü Özbuz ise gelmedi. İmdat Bayram hakkında da gıyabi tutuklama kararı bulunuyor. 
Suç işlemek için teşekkül oluşturmak, uyuşturucu ticareti yapmak ve silahlı isyan suçlarından 12-36 yıl hapisleri istenen sanıkların avukatları beraat talebinde bulundu. Mahkeme, eylemin devlet otoritesini sarsacak nitelikte olması nedeniyle 9 tutuklu sanığa verdiği 6'şar yıl hapis cezasını, iyi hallerini dikkate alarak 5'er yıla düşürdü. 


</TEXT>
</DOC>
