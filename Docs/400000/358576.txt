<DOC>
<DOCNO> 358576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun09.html </URL>
<DATE> 2005/07/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Rusya'daki Beslan faciasında, birçok çocuk Rus kuvvetlerince öldürülmüş 
</HEADLINE>
<TEXT>

     Kuzey Osetya’nın Beslan kentinde geçen eylülde rehin alma eylemi sırasında, birçok çocuğun Rus özel harekat kuvvetlerince öldürüldüğü bildirildi. 
     Kanlı rehin alma eyleminin tek yaşayan sanığı Nurpaşi Kulayev’in mahkemesinde tanıklık yapan Zita Sidakova isimli bir kadın, "teröristlerin, askerlerin ateş açmaması için çocukları pencere pervazlarına koyduklarını, ancak dışardan gelen ateşin kesilmediğini, sokaktan açılan ateş sonucu iki çocuğun yere düştüğünü gördüğünü" anlattı. 
     "Sonra çocuğunu arayan bir kadını pencereye koydular, bizimkiler onu da öldürdüler" diyen tanık, "Okulda hayatını kaybeden çocukların büyük bölümünün bizimkiler tarafından öldürüldüğünü söyleyebilirim" diye konuştu. 
     Kuzey Osetya’daki Beslan kentinde 3 Eylül 2004’te girişilen rehin alma eyleminde, 186’sı çocuk 330 kişi hayatını kaybetmiş, 32 teröristten 31’i öldürülmüştü. 
     
</TEXT>
</DOC>
