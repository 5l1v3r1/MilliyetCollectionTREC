<DOC>
<DOCNO> 357575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo30.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



1 günlüğü 300 bin Euro 

Taki BERBERAKİS 

Brezilyalı süperstar Ronaldinho, Yunan Ligi'nin fikstür çekimi için bulunduğu Atina'da ilginç açıklamalar yaptı. 300 bin Euro karşılığında 1 günlüğüne Yunanistan'a giden Ronaldinho, "Savunma oyuncusu olsaydınız kendinizi nasıl durdururdunuz " şeklindeki soruyu "Ateş ederdim" diye cevapladı. Ünlü yıldız idollerini Zico, Pele, Maradona ve Rivaldo olarak açıkladı. Bu arada kulübü Barcelona, Ronaldinho'nun sözleşmesini 2014'e kadar uzatmak için girişimlere başladı. 

Roma'ya derin darbe 

FIFA, Roma'ya transfer yasağı koydu. FIFA 1 yıl önce Mexes'in Auxerre'den transferinde usulsüzlük yaptığı tespit edilen Sarı - Kırmızılı ekibin 1 yıl tranferden men cezası aldığını açıkladı. Mexes'in Auxerre ile sözleşmesi sürerken, gerçekleşen kuralsız transfer nedeniyle İtalyan ekibine ceza verildiği bildirildi. Şu ana kadar Kuffour, Taddei ve Nonda'ya imza attıran Roma'da bu karar büyük şaşkınlık yarattı. 

Inter, Vieri'yi serbest bıraktı 

İtalya Ligi'nde geçirdiği başarısız sezon sonrasında kadroda revizyon kararı alan Inter sürpriz bir kararla Christian Vieri ile olan sözleşmesini feshetti. Mavi - Siyahlılar, sözleşmesi 30 Haziran 2006'da bitecek olan yıldız golcüyü serbest bıraktı. 1999 yılında 45 milyon dolarlık rekor ücretle Lazio'dan Inter'e geçen Vieri'nin transferi "Bir futbolcuya bu kadar para ödenmez" diyen Vatikan tarafından da tepkiyle karşılanmıştı. Vieri'yle temasa geçen ilk takım ise Tottenham oldu. 

Baptista Ada'ya yakın 

Arsenal, Julio Baptista'nın transferinde sona çok yaklaştı. Dün İspanya'ya uçan İngiliz ekibinin Başkanı David Dein, Sevilla kulübünün yöneticileriyle buluştu. İspanyollar'ın 10 milyon poundluk teklife çok sıcak baktıkları vurgulandı. Brezilyalı golcünün bu hafta sonunda Arsenal'e imza atmasına kesin gözüyle bakılıyor. Öte yandan M.United'ın yeni sahibi Glazer ailesi, Teknik Direktör Ferguson'a transferde sınırsız yetki verdi. 

Gençlerde kupa günü 

Hollanda'da yapılan Dünya Gençler Şampiyonası'nda mutlu sona ulaşan ekip bu gece belli olacak. Utrecht'in Galgenwaar Stadı'nda oynanacak final maçında Arjantin ile Nijerya karşı karşıya gelecek. 21.00'da start alacak karşılaşmayı NTV naklen ekrana getirecek. Ezeli rakibi Brezilya'yı son dakika golüyle 2-1 mağlup ederek, finale yükselen Arjantin'de Cabral ve Cardozo sarı kart cezaları nedeniyle forma giyemeyecek. Tangocular'ın en büyük silahı Messi. Çeyrek finalde ev sahibi Hollanda'yı penaltılarla, yarı finalde ise Fas'ı 3-0'lık net skorla geçen Nijerya'da eksik bulunmuyor. Afrika temsilcisi finalde Okoronkwo, Taiwo ve Mikel'den çok şey bekliyor. Üçüncülük - dördüncülük maçında da Brezilya ile Fas 18.00'de kozlarını paylaşacak. 


</TEXT>
</DOC>
