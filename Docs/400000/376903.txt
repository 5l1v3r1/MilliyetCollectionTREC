<DOC>
<DOCNO> 376903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/dunya/dun01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabesk seçim 
</HEADLINE>
<TEXT>


Katılım oranının yüzde 30'da kaldığı, mükerrer oy, hile ve yolsuzluk iddialarının ortalığı kapladığı Mısır'daki ilk çok adaylı devlet başkanlığı seçiminin galibi Hüsnü Mübarek 

DIŞ HABERLER SERVİSİ 


Mısır'da önceki gün düzenlenen ilk çok adaylı devlet başkanlığı seçimlerine, düşük katılım oranı ve yolsuzluk iddiaları damgasını vurdu. Ülke genelinde seçim bölgelerinin yarısında oy sayım işleminin tamamlandığı, Mısır Cumhurbaşkanı ve Ulusal Demokrat Parti'nin UDP cumhurbaşkanı adayı Hüsnü Mübarek'in sayılan oyların en az yüzde 70'ini aldığı duyurulurken, bir seçim komisyonu yetkilisi oy kullanma oranının yüzde 30'da kaldığını açıkladı. 

'Halkın inancı yok' 
Mübarek'in seçim kampanyası bürosundan bir kişi de AFP'ye, 32 milyon olan kayıtlı seçmenin yüzde 30'unun oy kullandığını düşündüklerini, bunun da zaten kendi hedefledikleri rakam olduğunu ifade etti. Mübarek'in oyların yüzde 70'ini aldığını açıklayan yetkili, sayılan oyların kalanının da Eymen Nur ve Yeni Vefd Heyet Partisi'nden Numan Goma arasında paylaşıldığını söyledi. 
Gözlemciler, yüzde 30 katılım oranının, Mısır halkının seçimlere inancının olmadığını gösterdiğini söylüyor. 

İddialar 
Seçimle ilgili dikkat çekilen olumsuzluklar ise şunlar 
Mahkeme kararına rağmen Seçim Komisyonu, sivil toplum kuruluşlarının seçimleri gözlemci olarak izlemesine izin vermedi. Oy merkezlerine gözlemci olarak sadece adaylar ve temsilcilerinin girmesine izin verildi.Uluslararası gözlemcilere de izin verilmedi.Seçmen kartı olmayanların oy kullanmasına izin verildi, parmaklarına mürekkep sürülmedi. Oy karşılığı para ve hediye dağıtıldı. 
Mübarek'in en büyük rakipleri arasında gösterilen Eymen Nur, usulsüzlük iddiaları üzerine seçimlerin yinelenmesini isteyeceğini açıkladı. Gad Yarın Partisi'nden Nur, AFP'ye yaptığı açıklamada, "Yeni bir seçim için Seçim Komisyonu'na şik yetimizi sunacağız" dedi. Seçimi denetlemek amacıyla bağımsız gözlemci gönderen sivil toplum örgütleri de, seçim merkezlerinde Mübarek lehine usulsüzlük yapıldığını ileri sürmüşlerdi. 


</TEXT>
</DOC>
