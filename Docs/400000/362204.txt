<DOC>
<DOCNO> 362204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur63.html </URL>
<DATE> 2005/07/18/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
PKK, kaçırdığı eri serbest bırakacak 
</HEADLINE>
<TEXT>

     Terör örgütü PKK, Tunceli'de kaçırılan er Coşkun Kırandi'yi serbest bırakacağını duyurdu. 
     PKK'ya yakınlığıyla bilinen Mezopotamya Haber Ajansı'nın haberine göre, örgütün üst düzey yöneticilerinden Murat Karayılan, kaçırılan er Coşkun Kırandi'yi serbest bırakmaya hazır olduklarını açıkladı. 
     Habere göre Karayılan, bunun için uygun bir zemin hazırlanmasını ve Kırandi'nin serbest bırakılması yönünde çağrı yapan kurum ve kuruluşlardan bir heyet oluşturulmasını istedi. 
     Kürt ve Türk aydınlar, Tunceli'de PKK tarafından kaçırılan askerin serbest bırakılması için geçtiğimiz cuma günü ortak bildiri yayımlamıştı. 
     Prof. Gençay Gürsoy ve Tarik Ziya Ekinci tarafından yapılan yazılı açıklamada, 15 ve 22 haziranda yapılan barış çağrıları konusunda somut bir gelişme olmadığı, aksine artan saldırılar ve yoğunlaşan operasyonlarla ortamın daha da gerginleştiği belirtilmişti. 
     Açıklamada, er Coşkun Kırandi'nin PKK tarafından kaçırılmasının geri dönüşsüz bir tırmanışı tetikleyebileceği de vurgulanmıştı. 
     
     DEHAP'tan yazılı açıklama 

     Bu arada, DEHAP Genel Başkanı Tuncer Bakırhan da, geçtiğimiz perşembe günü yaptığı açıklamada, er Coşkun Kırandi'nin ailesine sağ selim teslim edilmesini istediklerini belirtmişti. 
     Bakırhan, yaptığı yazılı açıklamada, hükümet ve askeri yetkililerin bölgedeki operasyonları derhal durdurarak Kırandi'nin ailesine sağ selim teslim edilmesinin koşullarının yaratılmasını sağlamaları gerektiğini savunmuştu. 
     
     Kırandi kaçırılalı bir hafta oldu 

     Tunceli-Pülümür karayolunda geçtiğimiz pazartesi günü meydana gelen yol kesme olayında, terör örgütü üyeleri yaklaşık 40 aracı alıkoymuştu. Teröristler vatandaşların para ve değerli eşyalarını almış, asker olduğu belirlenen Coşkun Kırandi'yi de beraberlerinde götürmüşlerdi. 
     Bölgede arama-tarama çalışmaları devam ederken il merkezi ve ilçelerde de huzur operasyonları yapıldı. Şüpheli şahıs ve araçları kontrol eden güvenlik güçleri, merkeze bağlı Batman Köyü kırsalında teröristlerin bulunduğu ihbarı üzerine, İl Emniyet Müdürlüğü'ne bağlı çok sayıda özel harekat timinin de katılımıyla operasyon başlattı. 
     
</TEXT>
</DOC>
