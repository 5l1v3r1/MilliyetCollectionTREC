<DOC>
<DOCNO> 351613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur34.html </URL>
<DATE> 2005/06/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Telefon ve duvar saatine "kaçak elektrik" düzeneği... 
</HEADLINE>
<TEXT>

     Adana’da, TEDAŞ’ın düzenlediği operasyonlarda, telefon ve duvar saati içine yapılmış, kaçak elektrik kullanımı sağlayan düzenek, görevlileri hayrete düşürdü. 
     Toroslar Elektrik Dağıtım Anonim Şirketi Adana Müessese Müdürlüğü görevlilerince kaçak elektrik kullanımına karşı başlatılan çalışmaların aralıksız sürdüğü belirtildi. 
     Kaçak Elektrik Servisi görevlilerince, merkez Seyhan İlçesi’nde hafta sonu 234 abonede yapılan denetimlerde, 40’ı işyerinde olmak üzere 123 kaçak elektrik kullanımı belirlendi. 
     Denetimlerde, kablolar arasına camlı ve mıknatıslı tertibat kurarak tespit edilmesi güç olan uzaktan kumanda ile sayaç numaratörlerini durduran ve yavaş dönmesini sağlayan sistemler belirleyen görevliler, iki ayrı evde telefon ve duvar saati içinde de benzer yöntemlerle karşılaştı. 
     El konulan telefon ve duvar saati de "vatandaşların yakalanamama düşüncesini ortadan kaldırmak" amacıyla kurum içinde sergilenen diğer kaçak sistemlerinin yanına yerleştirildi. 
     Başta Adana olmak üzere Gaziantep, Hatay, Mersin ve Osmaniye’de toplam 300 kişiden oluşan ekibin, kaçak elektrik denetimi yaptığını belirten yetkililer, şunları kaydettiler 
     "2005 yılı Nisan ayı sonu itibariyle 39 bin 457 abone denetlendi. 
     Yapılan denetimlerde 7 bin 696 abonede kaçak elektrik kullanıldığı belirlendi. Bu kişiler hakkında yasal işlem yapılması için Cumuhuriyet Savcılığı’na gerekli suç duyurusunda bulunuldu ve 6 milyon 76 bin 8 YTL para cezası yazıldı." 
     
</TEXT>
</DOC>
