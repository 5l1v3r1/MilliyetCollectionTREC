<DOC>
<DOCNO> 383121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko17.html </URL>
<DATE> 2005/10/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çiçek Avrupa'dan verdiği sözde durmasını bekliyoruz... 
</HEADLINE>
<TEXT>

     Adalet Bakanı Cemil Çiçek, Avrupa Birliği'nin Türkiye ile müzakerelerin 3 Ekim'de başlamasına dönük verdiği sözde durmasını beklediklerini belirterek, ''Aksi halde Avrupa inandırıcılığını kaybeder. Bundan sonra hiç kimse onların bu noktada verdiği sözlere çok fazla da değer vermez'' dedi. 
     Adalet Bakanı Çiçek, Kerim Sezer'in Anadolu halılarını sergilediği mağazanın açılışını yaptı. Çiçek, açılıştan sonra gazetecilerin AB ile ilgili sorularını yanıtladı. 
     Müzakerelere ilişkin bir soruya karşılık Çiçek, hükümet ve Türkiye olarak AB ile ilgili üzerlerine düşen her şeyi müzakerelerin başlaması amacıyla eksiksiz yerine getirdiklerini kaydetti. 
     ''17 Aralık'a giderken bu şartları yerine getirdiğimiz AB makamları tarafından da açıkça teyit edildi'' diye konuşan Çiçek, sözlerine şöyle devam etti 
     ''Ondan sonra ilave şart getirmek ahde vefasızlık olur. Tabiatıyla insan hakları ve özgürlükler çok önemlidir ve çağdaş değerlerdir. Ama verdiği sözde durmak da bir çağdaş değerdir. O nedenle biz Avrupa'dan verdiği sözü tutmasını bekliyoruz. Aksi halde Avrupa inandırıcılığını kaybeder, bundan sonra da hiç kimse onların bu noktada verdiği sözlere çok fazla da değer vermez. 
     Onun için bütün beklentimiz bu pazarlıklar yapılabilir, bu tartışmalar yapılabilir, ama 3 Ekim'de Türkiye ile müzakerelerin başlaması lazım.'' Çiçek bir gazetecinin ''İlave şartlar getirilebilir mi '' sorusuna karşılık, ''Bunların hiçbirisi doğru olmaz. Çünkü Türkiye şartlarını yerine getirdi. Bunu kendileri de söyledi. İlave şart doğru olmaz. O zaman bu AB için matruşkaya döner. Her bebeğin içinden bir tane daha çıkarmanız gerekir.'' Açılışa Ankara Ticaret Odası ATO Başkanı Sinan Aygün de katıldı. 
     
</TEXT>
</DOC>
