<DOC>
<DOCNO> 368113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur03.html </URL>
<DATE> 2005/08/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Zeytinburnu'nda patlama 
</HEADLINE>
<TEXT>

     Zeytinburnu’nda bir binada patlama meydana geldi. İstanbul Emniyet Müdürü Celalettin Cerrah, olay yerindeki incelemenin ardından patlamanın, bir şeyin imali sırasında meydana geldiğinin sanıldığını açıkladı. 
     Cerrah, binanın tabanında bulunan iki erkek cesedinin bacaklarının tamamen kopmuş olduğunu belirtti. 
     Olay yerine ilk ulaşan polis ekipleri, olay yerinde yaralılar bulunduğunu belirterek, ambulanslar gönderilmesini istediler. 
     Yenidoğan Mahallesi 42 6. Sokak 55 numaradaki 5 katlı Gümüşkazma Apartmanı’nda meydana gelen patlamada, 2 kişinin hayatını kaybettiği, 6 kişinin de yaralanarak hastanelere kaldırıldığı belirtildi. 
     
     'BİRŞEY İMAL EDİLİYORDU..' 

     İstanbul Emniyet Müdürü Celalettin Cerrah, "Olay yerinde, kendileri bir şey imal ederken patlama meydana geldiği gibi bir izlenim var" dedi. 
     Cerrah, patlamanın meydana geldiği Zeytinburnu Yenidoğan Mahallesi 42 6. Sokak 5 numaralı apartmana gelerek incelemelerde bulundu. Burada 
     yaklaşık 1 saat inceleme yapan Cerrah, daha sonra basın mensuplarının sorularını yanıtladı. 
     Patlama meydana gelen evde belden aşağısı parçalanmış halde 2 erkek cesedinin bulunduğunu belirten Cerrah, uzman ekiplerin incelemelerini sürdürdüğünü, ilerleyen saatlerde daha ayrıntılı bilgi verebileceğini kaydetti. 
     Cerrah, "Olay yerinde, kendileri bir şey imal ederken patlama meydana geldiği gibi bir izlenim var" dedi. 
     Olay yerinden hastanelere 6 yaralı gittiğini, aralarında durumu çok ağır olan bulunmadığını belirten Cerrah, bir gazetecinin "patlamanın doğalgaz kaynaklı olup olmadığı" yönündeki sorusuna ise "Doğalgaz olmadığını kesinlikle söyleyebilirim. Ama diğer konuda ne olduğunu bilahare bilgi vereceğiz. Uzman ekipler çalışmalarını sürdürüyor" yanıtını verdi. 
     Binanın içinde ve merdivenlerinde hasarlar olduğunu belirten Cerrah, bir gazetecinin "cesetlerin içeriden çıkartılamadığı yönünde bir bilgi olduğunu" söylenmesi üzerine, Cumhuriyet Savcısı ve bomba ekipleri incelemelerini sürdürdüğü için cesetlerin çıkartılamadığını ifade etti. 
     Cerrah, AKUT ekiplerinin de kendiliğinden olay yerine geldiğini, ancak onların çalışma yapmasını gerektirecek bir durum olmadığını belirtti. 
     Bu arada, daha önce patlama meydana gelen binanın Yılmaz Apartmanı değil, Gümüşkazma apartmanı olduğu anlaşıldı. 
     
     İTFAİYE DOĞALGAZ DEĞİL 

     İstanbul Bölge İtfaiye Müdür Yardımcısı Salih Karataş, Zeytinburnu’nda bir apartmanda meydana gelen patlamada 2 kişinin hayatını kaybettiğini, 6 kişinin de yaralandığını bildirdi. 
     Karataş, gelen ilk bilgilerin aksine patlamanın doğalgazdan kaynaklanmadığını, olayın nedeninin araştırıldığını söyledi. 
     Karataş, "Maalesef patlamada şu ana kadarki tespitlerimize göre 2 ölü, 6 yaralı var" dedi. 
     Karataş, patlamanın olduğu yerde ekiplerin çalışmalarını sürdürdüğünü kaydetti. 
     Bu arada, yakındaki bir kasapta çalışan görgü tanıklarından Ahmet Kutluay, patlamayı duyar duymaz binaya geldiğini ve içeriden 4 yaralı çıkardıklarını belirterek, "Ayrıca içeride 1 de ölü vardı. Patlama binanın 2. katında mutfak bölümünde olmuş. Ben girdiğimde evde tavanlar dahi delinmişti. Üstteki katı görebiliyordum" dedi. 
     Yan binada oturduğunu söyleyen Lütfiye Fidan da patlama olduğu sırada kahvaltı yaptıklarını anlatarak, "Benim evimde de kapılar, pencereler birbirine girdi. Bütün eşya yıkıldı. Çok güçlü bir patlamaydı" diye konuştu. 
     Patlamanın binada büyük çapta hasara yol açtığı ayrıca çevredeki 4 binayı da etkilediği görüldü. 
     Polis ekipleri, binanın çevresinde güvenlik çemberi oluşturdu. 
     Öte yandan, olayda yaralananlardan Avniye Kaya 26 ile Zeynep Baysu 46 , İstanbul Üniversitesi İÜ Cerrahpaşa Tıp Fakültesi Hastanesi’nde, 3 yaşlarında bir kız çocuğunun da Haseki Eğitim ve Araştırma Hastanesi’nde tedavi altına alındığı öğrenildi. 
     
</TEXT>
</DOC>
