<DOC>
<DOCNO> 392025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur10.html </URL>
<DATE> 2005/11/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Dış hat yolcularının yarıya yakını Türk 
</HEADLINE>
<TEXT>

     Atatürk Havalimanı’nda bu yılın ocak-eylül ayları arasında ülkeye giriş-çıkış yapan 11 milyon 118 bin 983 yolcunun yüzde 41’ini Türkler oluşturdu. 
     AA muhabirinin Atatürk Havalimanı Mülki İdare Amirliği’nden aldığı bilgiye göre, havalimanından bu yılın Ocak-Eylül ayları arasında 4 milyon 562 bin 256’si Türk olmak üzere toplam 11 milyon 118 bin 983 kişi giriş-çıkış yaptı. Türk yolculardan 2 milyon 254 bin 46’sı giriş, 2 milyon 308 bin 210’u ise çıkış gerçekleştirdi. 
     Buna göre, Atatürk Havalimanı’nda Ocak-Eylül ayları arasında yolcu trafiğinin yüzde 41’ini Türk, yüzde 59’unu da yabancı turistler oluşturdu. 
     Atatürk Havalimanı’ndan Türkiye’ye en fazla gelen yabancı konuklar ise Alman ve Rus turistler oldu. Aynı dönemde, yabancı yolcu yoğunluğunun yüzde 23’ünü oluşturan 988 bin 417 Alman ve 528 bin 559 da Rus, bu havalimanını kullanarak Türkiye’ye giriş-çıkış yaptı. 
     İstanbul Atatürk Havalimanı’ndaki toplam yolcu trafiğinin yüzde 68’ini, en fazla giriş-çıkış yapan ilk 8 ülke oluşturdu. Geri kalan 
     yüzde 32’lik yoğunluk ise yaklaşık 170 ülkenin vatandaşları tarafından gerçekleştirildi. 
     
</TEXT>
</DOC>
