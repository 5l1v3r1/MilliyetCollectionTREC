<DOC>
<DOCNO> 387290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun42.html </URL>
<DATE> 2005/10/17/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Soğuk hava, depremzedelere kabus yaşatıyor 
</HEADLINE>
<TEXT>

     Pakistan'da fırtınalı ve yağışlı bir hafta sonunun ardından helikopterler yardım için rotalarını 8 Ekim'deki depremle yerle bir olan kuzeydeki bölgelere çevirirken, giderek kalıcı hale gelen soğuk hava yardım çalışmalarını yavaşlatıyor. 
     Askeri yetkililer, hafta sonundaki kötü hava koşullarının ardından ilkyardım helikopterlerinin bugün Muzafferabad'a indiğini belirterek, ancak hala ulaşmayı başaramadıkları birçok yerleşim birimi bulunduğunu kaydetti. 
     
     YOLLAR AÇILIYOR 
     Bazı dağlık bölgelere askerlerin yaya ve katırlarla gıda ve ilaç yardımı ulaştırılmasına çalıştıklarını belirten askeri yetkililer, ağır iş araçlarının da kaya ve çamurla kapanan dağ yollarını açmak için aralıksız çalıştıklarını bildirdi. 
     Yetkililer, yardım malzemelerini ulaştırmak için çok büyük öneme sahip Muzafferabad ve Çikoti arasındaki yolun açıldığını kaydetti. 
     
     ABD'DEN YARDIM 
     Pakistan'ın Karaçi kentindeki Amerikan Başkonsolosluğu da iki Amerikan gemisinin Karaçi limanına tonlarca ağır iş makinası ve yardım malzemesi getirdiğini bildirdi. 
     Deprem nedeniyle kapanan yolları açmak için gönderilen 25 ağır iş makinası ve teknik malzemenin, ABD'nin yapacağı 50 milyon dolardan fazla yardımın bir bölümü olduğu belirtildi. 
     BM Dünya Gıda Programı PAM , depremden 9 gün sonra, büyük zarar gören Balakot kentinde ilk gıda yardımını dağıttı. 
     
     SOĞUK VE İNSAN MANZARALARI 
     Pakistan meteoroloji dairesi, ülkenin dağlık kesiminde hava sıcaklığının sıfırın altına düştüğünü belirtirken, soğuk hava, evsiz kalan 3.3 milyon depremzede için giderek kabus halini almaya başlıyor. 
     Depremzedelerin birçoğu hala bir çadır edinemezken, bazıları karton, tahta ve naylon gibi malzemelerle derme çatma barınak kurmaya çalışıyor. 
     Depremden en çok etkilenen Muzafferabad'da, çadırları, paraları, hiçbir akrabaları ve gidecek yerleri olmadığını söyleyen Bahdar Han isimli bir kişi, ailesinden hayatta kalan 25 kişinin başlarını sokabilmeleri için, enkazlardan topladığı malzemelerle bir barınak inşa ettiğini anlatıyor. 
     Yine Muzafferabad'da en yaşlısı , en genci daha 2 saatlik olan 20 kişilik Mecid ailesi de bir çadırda yaşamak zorunda. 
     4 aileden oluşan 12 çocuk ve 8 yetişkin, 4 metrekare genişliğindeki çadırlarının şu anki koşullarda bir lüks olduğunu söyleyerek, çok sayıda insanın geceyi dışarıda, soğuk ve nemli havada geçirmek zorunda kaldığını düşününce kendilerini şanslı hissettiklerini belirtiyor. 
     
</TEXT>
</DOC>
