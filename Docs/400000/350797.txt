<DOC>
<DOCNO> 350797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur14.html </URL>
<DATE> 2005/06/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Roche davası... Yöneyman'ın da aralarında bulunduğu 17 sanık yargılanıyor 
</HEADLINE>
<TEXT>

     SSK’ya fahiş fiyatla ilaç alımına ilişkin Roche Müstahzarları Sanayi A.Ş eski Genel Müdürü Faruk Yöneyman’ın da aralarında bulunduğu 17 sanığın yargılanmasına başlandı. 
     İstanbul 10. Ağır Ceza Mahkemesi’ndeki duruşmaya, Hülya Özdemir, Faruk Yöneyman, Prof. Dr. Orhan Canpolat’ın aralarında yer aldığı tutuksuz yargılanan 16 sanık katıldı. İddianamede müşteki-sanık konumundaki tutuksuz sanık Veysi Mungan ise duruşmaya gelmedi. Duruşmaya, katılan sanıkların kimlik tespitleri ile başlandı. 
     İstanbul Cumhuriyet Savcılığı’nca hazırlanan iddianamede, eski SSK İlaç ve Eczacılık Daire Başkanı Hülya Özdemir ve eski SSK Sağlık İşleri Genel Müdürü Prof. Dr. Orhan Canpolat’ın "Çıkar amaçlı suç örgütü kurmak", "görevi kötüye kullanmak" ve "ihaleye fesat karıştırmak" suçlarından 4 yıl 4 ay ile 10 yıl 9’ar ay arasında ağır hapis cezasına çarptırılmaları isteniyor. 
     Roche Müstahzarları Sanayi A.Ş eski Genel Müdürü Faruk Yöneyman’ın ise "Çıkar amaçlı suç örgütüne üye olmak" ve "İhaleye fesat karıştırmak" suçlarından 2 yıl 4 aydan 5 yıl 9 aya kadar ağır hapisle cezalandırılması öngörülen iddianamede, Roche firmasının eski çalışanı müşteki-sanık Veysi Mungan hakkında da "çıkar amaçlı suç örgütüne üye olmak" suçundan 2 yıldan 4 yıla kadar ağır hapis cezası talep ediliyor. 
     İddianamede, tutuksuz 13 sanığın ise "çıkar amaçlı suç örgütüne üye olmak", "görevi kötüye kullanmak" ve "ihaleye fesat karıştırmak" suçlarından 3 ile 8 yıl arasında değişen hapis cezalarına çarptırılmaları öngörülüyor. 
     
     DURUŞMANIN SEYRİ 

     SSK’ya fahiş fiyatla ilaç alımı davasında mahkeme heyeti, bazı sanık avukatlarının "mahkemenin görevsizliği" ile 3 sanığın görevleri nedeniyle ifadelerinin alınabilmesi için bakanlıktan izin alınması gerektiği yönündeki taleplerini reddetti. 
     İstanbul 10. Ağır Ceza Mahkemesi’ndeki duruşmada, sanıkların kimlik tespitinin yapılmasının ardından söz alan Faruk Yöneyman’ın avukatı Uğur Alacakaptan, sanıklar hakkında uygulanması istenen 4422 sayılı Çıkar Amaçlı Suç Örgütleriyle Mücadele Kanunu’nun, yeni yasaların yürürlüğü girmesiyle birlikte yürürlükten kalktığını, söz konusu yasada düzenlenen eylemlerin TCK’nın 220. maddesi kapsamında kaldığını savundu. 
     TCK’nın ilgili maddesindeki şartların sanıklar açısından geçerli olmadığını kaydeden Alacakaptan, bu nedenle mahkemenin görevsizlik kararı vermesini talep etti. 
     Kısa bir aradan sonra talebi reddedilen Uğur Alacakaptan, duruşma salonundan ayrıldı. 
     SSK İlaç ve Eczacılık Daire Başkanı Hülya Özdemir ve eski SSK Sağlık İşleri Genel Müdürü Prof. Dr. Orhan Canpolat ile eski SSK Sağlık İşleri Genel Müdürü Servet Rüştü Karahan’ın avukatları, ayrı ayrı söz alarak, müvekkillerinin görevleri nedeniyle, ifadelerinin alınabilmesi için bakanlığın izninin gerektiğini belirterek, bu doğrultuda talepte bulundular. 
     Mahkeme heyeti, bu talebi de reddetti. 
     
     SANIKLARIN SORGUSU 

     Sorgusu yapılan Orhan Canpolat, SSK Sağlık İşleri Genel Müdürlüğü görevinde 9 ay süreyle çalıştığını anlatarak, dava konusu ihalenin yapılmasının kendisinin şahsi kararı olmadığını söyledi. 
     İlaç listelerinin ve teknik şartnamenin kendisinden önce hazırlandığını belirten Canpolat, bunların yönetim kurulu tarafından onaylandığını, kendisinin de bu kurumun üyesi olduğu halde imzası bulunmadığına dikkati çekti. 
     İddianamede 6 milyar dolar fazla ödeme yapıldığının öne sürüldüğünü kaydeden Canpolat, "Türkiye’de ilaç pazarı 5 milyar dolar civarındadır. Bu nasıl ödenmiş olabilir" dedi. 
     Canpolat, malvarlığının ortada olduğunu, karar verilirken bunun da dikkate alınması gerektiğini sözlerine ekledi. 
     Hülya Özdemir de ihalenin aşamalarını ayrıntılarıyla anlatarak, ihale yapılmasının ardından ilaç fiyatlarında döviz kuru farkları ve KDV nedeniyle indirim yapılmasının gündeme geldiğini söyledi. 
     Daha sonra ilaç fiyatlarında 2 kez indirim yapıldığını anlatan Özdemir, bunları dikkate alarak, kurumun ihalede belirlenen fiyattan ilaç aldığında zarara uğradığını tespit ettiklerini bildirdi. 
     Özdemir, 77 trilyon lira olan ihalenin, indirimlerin ardından 58 trilyon liraya bağlandığını, böylelikle ihale bedeli üzerinden kurumun 19 trilyon lira karı olduğunu ifade ederek, ’Üyesi olduğum söylenen çeteyi yaklaşık 20 trilyon lira zarara uğrattık" dedi. 
     Soruşturma kapsamında 21 gün tutuklu kaldığını ve tahliye olmasının hemen ardından görevine iade edildiğini dile getiren Özdemir, görevini hiçbir zaman suiistimal etmediğini savundu. 
     Servet Rüştü Karahan da 24 Eylül 2003 tarihinde SSK Sağlık İşleri Genel Müdürü olarak göreve başladığını anlatarak, bundan önce de 6 ay süreyle SSK Okmeydanı Hastanesi Başhekimi olarak görev yaptığını bildirdi. 
     İlaç sektörüyle herhangi bir tanışıklığı olmadığını, meslek hayatı boyunca da hiçbir ilaç firmasının davetine katılmadığını kaydeden Karahan, dava konusu ihalenin işlemlerinin kendisinden önce yapıldığını söyledi. 
     Karahan, hakkındaki suçlamaları kabul etmediğini sözlerine ekledi. 
     SSK’ya fahiş fiyatla ilaç alımına ilişkin Roche Müstahzarları Sanayi A.Ş eski Genel Müdürü Faruk Yöneyman’ın da aralarında bulunduğu 17 sanıktan 16’sının ifadesinin alınma işlemleri tamamlandı. 
     Duruşmada ifade veren Faruk Yöneyman, Roche’ta 34 yıl çalıştığını, bunun 13 yılını genel müdür olarak sürdürdüğünü belirterek, 1 Mart 2005 tarihinde de görevinden ayrıldığını söyledi. 
     İddianameyi okuduğunda, sonuç olarak hangi eylemlerden suçlandığı konusunda tereddüde düştüğünü anlatan Yöneyman, savcılığa soruşturma sırasında verdiği belge ve bilgilerin dikkate alınmadığını öne sürerek hiç hak etmediği muamelelere maruz kaldığını kaydetti. 
     Satılan ilaçlardaki fiyat farklarının alıcıların ihale seçimlerindeki farklılıktan kaynaklandığını belirten Yöneyman, dava konusu ilaçta tekelleşmenin söz konusu olmadığını, başka ecza depolarının da ihaleye girmek istediği konusunda kendisine bilgi gelmediğini savundu. 
     Yöneyman, "Roche, hiçbir zaman ihaleye girmek isteyen ecza depolarını engellememiştir" diye konuştu. 
     
     "İDDİALAR HAYAL ÜRÜNÜ..." 

     Beşer Ecza Deposu’nun sahiplerini tanımadığını da belirten Yöneyman, iddia edildiği gibi çıkar amaçlı suç örgütü oluşturmadığını savunarak, "Örgüt iddialarının temeli olmayıp, hayal ürünüdür" diye konuştu. 
     Kendi isteğiyle savcılığa gelip, sanık sıfatıyla ifade vermesine rağmen daha sonra gözaltına alındığını, mükerrer olarak ifadesinin alınmaya çalışıldığını öne süren Yöneyman, ellerine arkadan kelepçe takılarak görüntüsünün alınmasının sağlandığını, bu şekilde mağduriyetinin artırıldığını öne sürdü. 
     Mahkeme heyeti başkanının, Veysi Mungan ile aralarında husumet olup olmadığını sorması üzerine Yöneyman, çok uzun süredir tanıdığı Mungan ile arasında husumet yaratacak bir diyalog geçmediğini söyledi. 
     Beşer Ecza Deposu’nun ortaklarından Ahmet Sarıbay da ifadesinde, davanın sanıkları arasında bulunan SSK yöneticilerini tanımadığını, Roche yöneticilerini de sadece görevlerinden dolayı tanıdığını belirterek, söz konusu 1.8 trilyon lira zararın kendi ecza depolarından değil, diğer 2 ecza deposundan kaynaklandığını öne sürdü. 
     Roche ile sadece kendilerinin çalışmadığını, dava konusu ilaçların hepsinin de kendileri tarafından satılmadığını savunan Sarıbay, SSK’nın yaptığı ihalelerde grup yöntemi uygulanmadığını anlattı. 
     Sarıbay, "Fiyat farkı nedeniyle yüksek kar elde edildiği öne sürülmektedir. Oysa fiyat farklılıkları ihaleye çıkış şeklinden kaynaklanmaktadır. Devlet ve üniversite hastaneleri, grup ihale yapmaktalar. Burada önemli olan grubun tamamına verilen fiyattır. 
     Hangi kaleme ne kadar yazdığımızın önemi yoktur. SSK grup ihalesi yapmaz" şeklinde konuştu. 
     Dava konusu ilaçları 3.9 trilyon liraya aldığını ve 4.2 trilyon liraya sattığını, kazancının da ortada olduğunu belirten Sarıbay, hakkındaki iddiaların gerçeği yansıtmadığını savundu. 
     Diğer sanıklar da ifadelerinde, haklarındaki suçlamaları kabul etmediklerini söylediler. 
     Duruşma, müşteki-sanık Veysi Mungan’ın ifadesinin alınması ve tanıkların dinlenmesi amacıyla ertelendi. 
     
</TEXT>
</DOC>
