<DOC>
<DOCNO> 393489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo25.html </URL>
<DATE> 2005/11/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Trabzonspor En fazla para cezasına çarptırılan kulüpler arasındayız 
</HEADLINE>
<TEXT>

     Trabzonspor Kulübü Yönetim Kurulu, son dönemlerde alınan para cezaları konusunda bordo-mavili taraftarlara uyarıda bulundu. 
     Trabzonspor'un internet sitesinde yer alan açıklamada, ''Kulübümüz, birkaç haftadır arka arkaya aldığı para cezaları ve ödeyeceği toplam 102 bin 500 YTL ile Profesyonel Futbol Disiplin Kurulu tarafından en fazla para cezasına çarptırılan kulüpler arasına girmiştir'' denildi. 
     Alınan cezaların Trabzonspor Kulübü'nü olumsuz etkilediği de ifade edilerek, şu görüşlere yer verildi 
     ''Futbol Federasyonu tarafından defalarca Mavi Bayrak ile ödüllendirilen ve kamuoyunda oluşan ''Trabzonspor'un fair play'e saygılı centilmen taraftarı'', ''UEFA kriterlerine en uyumlu kulüplerden biri'' gibi olumlu algılamalarımızı zedelemekte, kulübümüzü zor durumda bırakmaktadır. Trabzonspor'u izlemek için Hüseyin Avni Aker Stadı'na gelen seyircilerimize, tribünlerdeki tüm hareketlerin kameralar aracılığıyla emniyet görevlileri tarafından izlendiğini ve kaydedildiğini önemle hatırlatıyoruz. Güvenlik kameralarında kötü tezahürat veya taşkınlık yapan seyirciler tespit edilmekte, yeni Sporda Şiddet Yasası uyarınca kulübümüzün ceza almasının yanında, tespit edilen taraftarlara da söz konusu cezalar yansıtılacaktır. 
     Kötü tezahüratların ve şiddet olaylarının sürmesi durumunda bordo-mavili kulübün ilerleyen haftalarda saha kapatmadan seyircisiz oynamaya dek gidebilecek ağır cezalarla karşı karşıya kalmasının söz konusu olduğu bildirilen açıklamda, ''Bu nedenle tüm seyircilerimizi Hüseyin Avni Aker Stadı'nda yapacağımız karşılaşmalarda takımımıza 90 dakika hiç durmadan destek vermeye, ancak kulübümüze zarar verebilecek davranışlardan kesinlikle kaçınmaya çağırıyor, bu konuda taraftarlarımızdan daha fazla duyarlılık bekliyoruz'' denildi. 
     
     ERDEM, DİSİPLİN KURULANA 
     Bu arada Trabzonspor Kulübü Yönetim Kurulu toplantısında, dün akşam eski yöneticisi Mustafa Erdem'in disiplin kuruluna verme kararı aldığı öğrenildi. 
     Erdem'in, Trabzonspor Kulübü Divan Kurulu Toplantısı'nda kulüp başkanı Atay Aktuğ ile yaptığı tartışma nedeniyle bu kararın alındığı bildirildi. 
     
</TEXT>
</DOC>
