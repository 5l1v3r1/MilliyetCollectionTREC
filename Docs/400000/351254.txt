<DOC>
<DOCNO> 351254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yazar/uras.html </URL>
<DATE> 2005/06/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
400 bin dolarlık " kil adamlar" aranıyor 
</HEADLINE>
<TEXT>


George Soros isimli zengin Amerikalı, bizim NGO'lara İngilizce anlatımı ile "Non Govermental Organizations" -hükümet olmayan ama hükümet gibi çalışan kuruluşlara- Türkçeye "STÖ" "Sivil Toplum Örgütleri" olarak tercüme edilen derneklere 400 bin dolar para verecekmiş. Bizim NGO'lar bu para ile " kil akıllı adamlar" kiralayacakmış. Bu akıllı adamlar da hükümetin yapamadığını yapacak, bizi AB'ye sokacakmış. 
George Soros, bizim NGO'lara neden bu kadar sempati duyuyor, onlara neden para akıtıyor, bu para ile onların ne yapmalarını istiyor Bunu sona bırakalım da, NGO olayını biraz tartışalım. 
Demokrasiyi benimsemiş ülkeleri, halkın oyları ile iktidara gelen hükümetler yönetir. Hükümetlerin siyasi sorumluluğu vardır. Parti kurmak, halkın oyunu toplamak, iktidara gelmek zor bir iştir. İktidarda iş yapmak hem zor, hem sorumluluk gerektiren bir iştir. 
Bunu göze almayanlar, "hariçten gazel okuyarak ülke yönetiminde söz sahibi olmak isteyenler", hükümet olmadan ve de hiçbir siyasi sorumluluk taşımadan hükümetle iktidarını paylaşmak, siyasi etkiyi paylaşmak isteyenler, kestirme yoldan iktidar gibi görünmek isteyenler, son zamanlarda NGO'ların şemsiyesi altında birleşmeye başladı. 
NGO'lar genelde hükümeti oluşturan partilerin, iktidarların muhalif karşıtı söylemleri ve eylemleri ile ilgi çeker oldu. 

NGO'lar iktidar peşinde 
Küreselleşen dünyada NGO'lar arasında karşılıklı iletişim-dayanışma yabancılar buna "network" diyor oluştu. Eskiden bir devlet öbür ülkeye nüfuz ederken ülkenin hükümeti ile ilişki kurardı. Kapitalist düzende bu ilişkiyi çokuluslu şirketler yürüttü. Güçlüler, güçsüzleri özel sektör aracılığı ile etkilemeye, yönlendirmeye başladı. Şimdiki küreselleşme döneminde NGO'lar devreye girdi. 
Güçlü ülkeler, güçsüz ülkelerde hükümet-iktidar karşıtı NGO'ları besleyerek, kullanarak o ülkelerde kamuoyunu, siyaseti, ekonomiyi, sosyal oluşumu yönlendiriyor. 
Gelelim George Soros'un "Türkiye sevdası"na... Soros, yıllar önce Rusya'yı ve Malezya'yı borsa spekülasyonu ile salladı. Sonra strateji değiştirdi. NGO'ları kullanarak NGO'lara para akıtarak Ukrayna ve Gürcistan'da rejimleri altüst etti. Bütün bunları yapan Soros'un arkasında ABD hükümetinin olmadığını, Soros'un ABD yönetiminin politikalarından bağımsız hareket ettiğini iddia etmek mümkün mü 

NGO'lar Soros'un emrinde 
İşte bu Soros, "Bayram değil, seyran değil... Eniştem beni neden öpüyor " misali, son zamanlarda bizim bazı NGO'larımız ve de vakıf üniversitelerimiz ile fazlaca ilgilenmeye, bizi "sık sık öpmeye" başladı. 
"Alışmış kudurmuştan beterdir" derler ya... İşte o biçim. Soros gördü ki, NGO'lara üç kuruş yardım yapınca hükümetleri bile devirtebiliyor, bakanlara ayda 1.200 dolar aylık bağlayınca Gürcistan hükümeti emrine giriyor... Pervasız ve cesur faaliyetine devam ediyor. Önce parayı veriyor, arkadan talimat veriyor. Gözü kör olmasın... Bu para insanları nasıl da baştan çıkarıyor... Soros'tan üç dolar yardım almak uğruna ne söyler ise dinliyoruz. "Laikliği fazla ileri götürdünüz... Üniversitede türban serbest olmalı..." Tabiiiii... İsabet buyurdunuz... "Birkaç akıllı adam bulun. Onlara 400 bin dolar vereyim. AB'ye sizi soksunlar..." Tabiiiii... İsabet buyurdunuz. Bu kadar da mı "para canlısı" olduk Üç beş dolar için akıllı adamlarımızı, NGO'larımızı, vakıf üniversitelerimizi Soros'un yörüngesine sokmak bize ne getirir .. Ama neler götürür Bunları tartışmalıyız. 



</TEXT>
</DOC>
