<DOC>
<DOCNO> 372619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas11.html </URL>
<DATE> 2005/08/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İngiltere'de katil kebap çocuk öldürdü 
</HEADLINE>
<TEXT>

     İngiltere’de 10 yaşındaki bir çocuk, yediği kebap boğazına takılınca annesinin kollarında öldü. Çocuğun son anları 999 acil servis telefonunda saniye saniye kayıt altına alındı. 
     Newcastle’da annesiyle birlikte evinde kebap yiyen 10 yaşındaki çocuk Christopher Curtis, yediği iki parça kebap boğazına kaçınca annesinin gözleri önünde öldü. Oğlunun boğulduğunun anlayan anne, vakit kaybetmeden 999 acil servisi aradı ve ambulans gelene kadar uzmanların direktifleri doğrultusunda oğlunu kurtarmak istedi, ancak başarılı olamadı. 
     Annenin oğlunu kurtarma anındaki ses kayıtları 999 veritabanına saniye saniye kaydedildi. 
     Daily Mirror gazetesinin haberine göre, çocuğun annesi Michelle Curtis, oğlunun kebaptan bir ısırık aldıktan sonra öksürmeye başladığını söyledi. Daha sonra boğazına kaçan kebap parçasını çıkarmak için oğlunun sırtına vurmaya başladığını söyleyen anne Curtis, bu girişiminde başarılı olamadı. 
     Doktorlar ambulansla olay yerine geldiklerinde 10 yaşındaki çocuğun beyninin uzun süre oksijensiz kaldığı için hayatını kaybettiğini söylediler. 
     Acil servis doktoru David Mitford, anneye "Sakın kendini suçlama, elinden gelen herşeyi yaptın" dedi. 
     
</TEXT>
</DOC>
