<DOC>
<DOCNO> 386999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas06.html </URL>
<DATE> 2005/10/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bir yılda 4 bin 500 sterlinlik mesaj gönderen genç, tedavi altında... 
</HEADLINE>
<TEXT>

     İskoçya'da bir yılda 4 bin 500 sterlinlik yaklaşık 11 bin 500 YTL cep telefonu mesajı gönderen genç, bu konuda bağımlılık geliştirdiği teşhisiyle psikolojik tedavi altına alındı. 
     Paisley kentinde yaşayan, adı açıklanmayan 19 yaşındaki genç, arkadaşlarıyla mesajlaşmayı bir tür ''pin-pon oynamaya'' benzettiğini ve bundan büyük zevk aldığını söyledi. 
     Haftada ortalama 700, zaman zaman bir günde 300 mesaj gönderen gencin, işyerindeki bilgisayardan da bir ayda 8 bin elektronik posta gönderdiği, bu yüzden işten atıldığı açıklandı. Daha sonra bağlı olduğu sendikanın desteği ve teşvikiyle tedavi olmaya karar veren gencin durumunu değerlendiren Renfrewshire belediyesi psikolojik danışmanları, mesleki yaşamları boyunca böyle bir bağımlılık türü görmediklerini bildirdi. 
     Bu arada bağımlılığı yüzünden tedavi edilmesine başlanan genç, en yoğun mesaj alışverişinde bulunduğu kız arkadaşından ayrıldığını, bu durumun tedavisini kolaylaştıracağına inandığını söyledi. 
     
</TEXT>
</DOC>
