<DOC>
<DOCNO> 371048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/agun.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kulaç mesafede balık çiftlikleri var 
</HEADLINE>
<TEXT>


Ege'deki balık çiftliklerini helikopterle inceleyen Pepe, "Mevzuattaki 1 mil kuralına hemen hemen hiç uyulmamış. 1 mil değil, 1 adım ölçüsü var" dedi 

Yıldız Yazıcıoğlu 

Çevre ve Orman Bakanı Osman Pepe, Ege kıyılarındaki balık çiftliklerini helikopterle inceledikten sonra gördüğü manzara karşısında isyan etti. Pepe, "Tarım ve Köyişleri Bakanlığı ile Kültür ve Turizm Bakanlığı'nın mevzuatındaki 1 mil kuralına hemen hiç uyulmamış. 1 mil değil, 1 adım ölçüsü var. Kıyıya 3-5 kulaç mesafede kurulmuş balık çiftlikleri gördüm" dedi. 

Kamboçya gibi 
Salı günkü turda, özellikle deniz dibi hareketleri sıfıra yakın koylarda çiftlikler gördüğünü söyleyen Pepe, şöyle konuştu 
"Mutlaka yerlerinin değiştirilmesi gereken çiftlikler tespit ettim. İnsanın görünce içi burkuluyor. Sahile çok yakın yerlere kurulmuş. Bazıları, kıyı şeridinde yem deposu olarak Kamboçya'daki evlere benzeyen teneke barakalar oluşturmuş. Bazı koylarda nitrik asit kokusu burnunuza geliyor." 
Sığ koylarda, teknoloji yatırımı yapılmadan kurulan çiftlikler nedeniyle balık dışkısı ve tüketilmeyen yemlerin deniz dibinde kirlilik tabakası oluşturduğunu anlatan Pepe, şunları söyledi 
"Balık büyümesini hızlandırma ve hastalıklara karşı koruma amaçlı bazı kimyasalarla da su kalitesi bozuluyor. Denizdeki yaşam türleri açısından tehlike oluşturuyor." 

Hiç ceza kesilmemiş 
Pepe, yerel idarelerin bugüne dek koşullara uymayan ve kirlilik yaratan çiftliklere çevre cezası kesmediğini belirterek, "Çevre Kanunu uyarınca balık çiftlikleri hakkında da ceza işlemi yapılabilir ancak yapılmamış. Yerel idarelerimiz ceza kesme yetkisine sahip" dedi. 

4 çiftlik reddedildi 
Balık çiftlikleri konusunda Tarım ve Köyişleri Bakanlığı'nın 'patron' olduğunu belirten Pepe, Çevre ve Orman Bakanlığı'nın balık çiftlikleri açılması konusunda Çevresel Etki Değerlendirme ÇED onayından geçme sürecine yeni dahil olduğunu anımsattı. Sorunlu çiftliklere, ÇED uygulamasına geçilmeden çok önce izin verildiğini söyleyen Pepe, bugüne dek ÇED raporu olumsuz çıkan 4 balık çiftliği hakkında ret kararı vererek kurulmalarını engellediklerini açıkladı. 
Özel Çevre Koruma Bölgesi ilan edilmiş kıyı şeridinde balık çiftliği kurulmasına izin vermeyeceklerini bildiren Pepe, "Mevcut çiftliklere tanınmış izin süreleri sona erdiğinde süre uzatımı yapılmayacak" dedi. 

1 deniz mili 
Pepe'nin, söylediği '1 deniz mili' kuralı, uygulamaya ilişkin prensip kararları ve iç genelgelerdeki düzenlemeleri içeriyor. Kültür ve Turizm Bakanlığı'nın, bakan onaylı 3 Aralık 2001 tarihli iç genelgesinde, kültür ve turizm alanlarında kurulacak balık çiftlikleriyle ilgili 'kıyıdan 1 deniz mili açıkta olma' koşulu yer alıyor. Bakanlığın 18 Kasım 2004'te Çevre ve Orman Bakanlığı'na gönderdiği resmi yazıda da, balık çiftlikleriyle ilgili ÇED onayı verilirken '1 deniz mili açıkta olması' kuralına uyulmasının talep edildiği belirtildi. 

ÇED kapsamına 2003'te alındı 
Balık çiftlikleri, 16 Aralık 2003'te Resmi Gazete'de yayımlanan ÇED Yönetmeliği ile Çevre ve Orman Bakanlığı'nın yetki alanına kısmen dahil oldu. AB'ye uyum süreci çerçevesinde yenilenen ÇED yönetmeliği uyarınca, olumlu rapor alması gerekli işletmeler arasına "kültür balıkçılığı" alanında faaliyet gösterenler de dahil edildi. 

Yetki karmaşası 

Balık çiftlikleri konusunda 11 kuruluş sorumlu... Bu yetki karmaşası müdahale ve karar vermede güçlük yaratıyor 

İSTANBUL Milliyet 
Balık çiftlikleri konusunda aralarında çeşitli bakanlıklar ve resmi kurumların da bulunduğu 11 kuruluş sorumlu bulunuyor. Bu da müdahalede büyük güçlük yaratıyor. 
Balık çiftliklerinin kurulmasıyla ilgili karar veren kuruluşlar arasında, Tarım ve Köy İşleri, Çevre ve Orman, Kültür ve Turizm bakanlıkları, Sahil Güvenlik, Seyir Oşinografi ve Hidrografi Dairesi Başkanlığı, Denizcilik Müsteşarlığı'nın yanı sıra, belediye, valilik gibi idari kurumlar yer alıyor. 
Çevre kirliliği konusunda denetleme yetkisinin Çevre Bakanlığı'nda olduğunu kaydeden yetkililer, "Ruhsat verilmesi, işletmeye açılması, kaçak olup olmadığının denetlenmesi gibi işlerden asıl sorumlu olan da Tarım ve Köy İşleri Bakanlığı" dedi. 
Tarım ve Köy İşleri Bakanlığı Koruma Kontrol Genel Müdürlüğü yetkilileri, şunları söyledi "Kaçak çiftlik söz konusu olduğunda muhatap bakanlık bünyesindeki Tarımsal Üretim Geliştirme Müdürlüğü. Seyir Oşinografi ve Hidrografi Dairesi, çiftliklerin kurulacağı yerlerin uygun olup olmadığına bakar. Valilik ve belediye doğrudan görevli kuruluşlardır." 

CHP'li Ersin Meclis'e taşıdı 

İZMİR DHA 
CHP İzmir Milletvekili Ahmet Ersin, Başbakan Erdoğan'ın yanıtlaması istemiyle soru önergesi vererek, Urla, Karaburun ve Çeşme kıyı şeridinde kaç balık çiftliği bulunduğunu, bunların vergi denetimlerinin yapılıp yapılmadığını sordu. Ersin, kıyıya çok yakın konuşlandıkları için çiftliklerin kirlenmeye yol açtığını, denizin ekolojik dengesini bozduğunu kaydetti. Çiftliklerin vergi gelirleri bakımından da ülke ekonomisine zarar verdiğini, yıllık kapasitesi 30 tondan fazla olan balık üretim tesislerinin ÇED Yönetmeliği'ne tabi olması gerektiğini ifade etti. 

Çare, yüzme bilen balık yemleri 

Bülent Yardımcı 
Et ve balık konusundaki çalışmalarıyla tanınan Prof. Dr. Ersural Suner, yüzemediği için hızla batan balık yemlerinin denizi kirlettiğini belirterek, "Balık denizi kirletmez. Yüzen balık yemleri ile deniz kirliliği önlenir" dedi. 
Türkiye'de kullanılan balık yemlerinin "yüzme bilmediğini" söyleyen Suner, "Bu yemler daha balık onu yiyemeden suyun dibine batıyor. Balığa verilen yemin yüzde 70'i dibe batarak suda çözünüyor ve bugün çok yakınılan çevre kirliliğine neden oluyor. Balık yemlerinin, hemen batmayan, suda yüzebilen yapıda olması gerekir. Böylece hem yem israfı hem de çevre kirliliği önlenebilir" diye konuştu. 
Türkiye'de balık yemi üreten firmalardan Abalıoğlu Yem'in yaptığı açıklamada balık yemi üretiminde en çok tercih edilen yöntemin "ekstruder" yöntemi olduğu kaydedilerek, "Biz balık yemi üretimimizin tamamını ekstruder yöntemi ile yapmaktayız. Bu yöntemle üretilen yemlerde sindirim yüzde 95'in üzerinde gerçekleşiyor. Bu durumda atıl yem oranı sıfıra kadar yaklaşıyor" denildi. 
Ege Denizi'nde balık üretimi yapan Elize Turizm sahibi Teoman Yayın, dünya su ürünleri üretiminin 96 milyon ton olduğunu, bunun 35 milyon tonunun çiftliklerde yetiştiricilik yoluyla elde edildiğini belirterek, "Türkiye'de kültür balıkları üretimi, toplam su ürünleri üretiminde yüzde 11 pay alıyor. Bu oran Japonya'da yüzde 26, Yunanistan'da yüzde 28, AB ülkelerinde yüzde 20 civarında" dedi. 
Türkiye'de kültür balıkları üretiminin yüzde 20'sini çipura, yüzde 23'ünü levrek, yüzde 55'ini alabalık, yüzde 2'sini sazan ve diğer türlerin teşkil ettiğini ve 10 bin kişinin 1450 su ürünleri çiftliğinden geçimini sağladığını kaydeden Yayın, "Ülkemizin su ürünleri ihracatı 90 milyon dolar civarında. Bunun yüzde 60'ını yetiştiricilik ürünleri sağlamakta" diye konuştu. 


</TEXT>
</DOC>
