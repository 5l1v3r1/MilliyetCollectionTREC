<DOC>
<DOCNO> 397673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy29.html </URL>
<DATE> 2005/11/24/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Çubukçu'dan Adana merkez Seyhan İlçe Belediyesi'ne övgü 
</HEADLINE>
<TEXT>

     Devlet Bakanı Nimet Çubukçu, Adana'nın merkez Seyhan İlçe Belediyesi'nin, sosyal belediyecilik hizmetlerini olağanüstü bulduğunu bildirdi. 
     Çubukçu, Seyhan Belediye Başkanı Azim Öztürk'ü ziyaretinde, yerel yönetimlerin önemine işaret ederek, yaşlı, kimsesiz, sokak çocukları ve yardıma muhtaç herkese kucak açmanın sosyal belediyeciliğin bir gereği olduğunu söyledi. 
     Seyhan Belediyesi bünyesinde kurulan Seyhan Meslek Edindirme Merkezi'nin SEYMER çalışmaları hakkında bilgi alan Bakan Çubukçu, Seyhan Belediyesi Sokak Çocukları Bakım ve Rehabilitasyon Merkezi ile Yaşlılar Bakım ve Rehabilitasyon Merkezi'nin maketlerini inceledi. 
     Her türlü donanıma sahip her iki merkezin de açılışında bulunmak istediğini ifade eden Bakan Çubukçu, şöyle konuştu 
     ''Birçok ilimizde belediye başkanlarımız bu tür çalışmalar yapıyor. Ancak, Seyhan Belediyesi'nin sosyal belediyecilik hizmeti olağanüstü. Eskiden belediyeler yasası nedeniyle belediye başkanlarımız rahat çalışamıyorlardı. Hizmet amacıyla yaptıkları bazı işlerden dolayı mahkemelere bile verilebiliyorlardı. O zaman yaşa dışıydı. Bu yüzden belediyeler yasası çıkarılırken bu unsurlara dikkat ettik. Belediyeler yasası ile yerel yönetimlerin sosyal hizmet sunma yolları açıldı.'' Seyhan Belediye Başkanı Azim Öztürk ise SEYMER'in okuma-yazmadan yabancı dile, bilgisayardan güzel sanatlara ve el işlerine kadar pek çok konuda binlerce insanı meslek sahibi yaptığını bildirdi. 
     Bakan Çubukçu, akşam yemeğinin ardından uçakla Ankara'ya hareket etti. 
     
</TEXT>
</DOC>
