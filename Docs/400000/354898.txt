<DOC>
<DOCNO> 354898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas04.html </URL>
<DATE> 2005/06/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karadeniz'de kısırlığın yüzde 70'i erkeklerden kaynaklanıyor 
</HEADLINE>
<TEXT>

     Samsun İlk Adım Üreme Sağlığı Merkezi Başkanı Kadın Hastalıkları ve Doğum Uzmanı Doç. Dr. Ender Telli, Karadeniz Bölgesi’nde kısırlık sorunu yaşayan çiftlerin yüzde 70’inde sorunun erkeklerden kaynaklandığını bildirdi. 
     Telli, merkezlerinin Karadeniz Bölgesi’nde üniversiteler dahil tüp bebek tedavisi yapılan tek merkez olduğunu vurguladı. 
     Tüp bebek tedavisiyle ilgili tüm işlemleri merkezlerinde yapabildiklerini anlatan Telli, Karadeniz Bölgesi’nde kısırlık sorunun yaygın olduğuna dikkat çekti. 
     Doç. Dr. Telli Türkiye’de ortalama 10 evli çiftin ikisinde kısırlık problemi yaşandığını belirterek, kısırlık problemi yaşayan çiftlerde sorunun erkek veya kadından kaynaklanma oranının ise yüzde 50 dolayında bulunduğuna işaret etti. 
     Karadeniz Bölgesi’nde ise durumun daha farklı olduğunu vurgulayan Telli, "Bizim bugüne kadar karşılaştığımız popülasyonda ise bu oranı daha farklı gözlemledik. Karadeniz Bölgesi’nde kısırlık sorunu yaşayan çiftlerin yüzde 70’inde sorun erkeklerden kaynaklanıyor" diye konuştu. 
     Telli, bunun radyasyon, çocuklukta yaşanan rahatsızlıklar ve evlilik dışı cinsel ilişki ile bulaşan enfeksiyonlar gibi çeşitli nedenlerden kaynaklanabileceğini söyledi. 
     Türkiye’de kısırlık tedavisine önce kadınların başvurduğuna da dikkat çeken Telli, şunları söyledi 
     "Erkeğin yaptıracağı tetkik çok daha kısıtlı olmasına rağmen, maalesef her şeyin sıkıntısını kadınlar çekiyor. Bu tür tedavilerde ilk yapılması gereken erkeğin sıvı analizi. Biz bunu görmeden tedaviye başlamıyoruz. Eğer erkeğin sıvı örneğinde hiç üreme hücresi yoksa yumurtalıklardan doku örneği alarak üreme hücresi olup olmadığına bakıyoruz. Ondan sonra kadınla ilgili tetkiklere başlıyoruz." 
     
     EN SON ÇARE TÜP BEBEK 
     Kısırlık tedavisinde en son çarenin tüp bebek olduğunu vurgulayan Doç. Dr. Telli, tüp bebek tedavisinde yüzde 100 bebek şansı olmadığını da kaydetti. 
     "Hasta şunu istiyor bazen ’katoloğa bakayım, saçı şöyle olsun, gözleri şu renk olsun, beğendiğim bebeği alayım, gideyim’. Böyle bir şey yok" diyen Telli, tüp bebek tedavisinde kadının yaşının önemli olduğuna dikkat çekti. 
     30 yaşın altındaki kadınlarda tüp bebek tedavisiyle gebe kalma 
     oranının yüzde 50’yi bulduğuna işaret eden Telli, yaş ilerledikçe bu oranın giderek azaldığını kaydetti. Tüp bebek tedavisi için genellikle en az 5 yıllık evli çiftlerin başvurduğunu belirten Telli, tüp bebek tedavisinde başarı sağlanabilmesi için en az bir yılda üç kez denenmesi gerektiğini söyledi. Telli, tüp bebek tedavisinde kadın menopoza girene kadar devam edebileceğini de kaydetti. 
     
     ’DÖNÖR’ ALTERNATİFİ 
     Doç. Dr. Telli, kadın veya erkekten kaynaklanan sorun nedeniyle bazen çiftlerin tedaviye rağmen bebek sahibi olmalarının mümkün olmadığını belirterek, bir başkasının yumurta veya spermi kullanılarak tüp bebek tedavisi yapılabildiğini kaydetti. 
     Türkiye’de mevzuatın bu tür uygulamaya izin vermediğini hatırlatan Telli, Türkiye’den her yıl 300’den fazla çiftin bu tür bir tedavi görmek için yurt dışına çıktığını söyledi. 
     Doç. Dr. Telli, tüm çabalarına rağmen bebek sahibi olamayan çiftlere dönör tedavisini veya evlat edinme gibi alternatifler sunulduğunu anlattı. 
     
     TERCİH ERKEK BEBEK 
     Doç. Dr. Telli, Türk toplumunda tüp bebek tedavisi gören çiftlerin genellikle erkek bebek istediklerini kaydetti. Bu tedavi yönteminde cinsiyet belirlemenin mümkün olmadığını hatırlatan Telli, "Eğer mümkün olsa, tedavi görenlerin ilk tercihi erkek bebek" diye konuştu. 
     Telli, tek tüp bebek tedavisinin ilaçlar dahil ortalama maliyetinin ise 4-5 bin YTL arasında değiştiğini de sözlerine ekledi. 
     
</TEXT>
</DOC>
