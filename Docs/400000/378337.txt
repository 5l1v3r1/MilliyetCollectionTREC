<DOC>
<DOCNO> 378337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko09.html </URL>
<DATE> 2005/09/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Açık büyüdükçe ekonomi yavaşladı... 
</HEADLINE>
<TEXT>

     "Yüksek cari açık yüksek büyümenin sonucu" savunması yapılan Türkiye’de yılın ikinci çeyreğine ilişkin olarak açıklanan GSMH gelişmeleri, cari açık ve dış ticaret açığı ile büyüme arasındaki bağlantının öncki yıllar kadar güçlü olmadığını da ortaya çıkardı. Her 100 birimlik için ulusal gelir için 2003 yılının ilk 6 ayında 9.9 birim olan dış ticaret açığı 13.2 birime, 6.1 birim olan cari açık da 9.1 birime kadar yükseldi. 
     Avrupa Birliği’ne geçiş sürecini yaşayan aday ülkelerde görüldüğü gibi büyümeye bağlı olarak cari açığın arttığı savunmasını yılın ilk 6 ayına ilişkin veriler doğrulamıyor. 
     Yılın ilk çeyreği ve ikinci çeyreğine ilişkin veriler, Türkiye ekonomisinde büyüme ile dış ticaret ve cari açık arasındaki bağlantının koptuğunu gösteriyor. 
     Yılın ilk 6 ayında her 100 birimlik ulusal gelir için 13.2 birim dış ticaret açığı, 9.1 birim de cari açık 
     yaratıldı. Geçen yılın ilk 6 ayında ise her 100 birimlik ulusal gelir 12.9 birim dış ticaret, 7.9 birim de cari açık yaratılmıştı. 2003 yılının ilk yarısında ise her 100 birim ulusal gelir için 9.9 birim dış ticaret, 6.1 birim de cari açık verilmişti. Yılın ilk çeyreğinde yüzde 5.3 büyüyerek cari fiyatlarla 70 milyar 225 milyon dolar olan gayrisafi milli hasıla, ikinci çeyrekte yüzde 3.4’lük büyüme hızıyla 80 milyar 62 milyon dolar oldu. Böylece yılın ilk yarısında ekonomi yüzde 4.3 büyüdü ve ilk 6 aylık gayrisafi milli hasıla 150 milyar 287 milyon dolara ulaştı. Dış ticaret açığı ise ilk çeyrekte 8 milyar 492 milyon dolara, ikinci çeyrekte 11 milyar 339 milyon dolara çıktı. Böylece ilk yarıda geçen yılın aynı dönemine göre dış ticaret açığı yüzde 22 artışla 16 milyar 292 milyon dolardan 19 milyar 830 milyon dolara yükseldi. Cari işlemler dengesi de yılın ilk çeyreğinde 6 milyar 315 milyon dolar açık verirken, ikinci çeyrekte açık rakamı 7 milyar 376 milyon dolar oldu. Geçen yılın ilk 6 ayına göre cari işlemler açığı yüzde 38.3 artışla 9 milyar 900 milyon dolardan 13 milyar 691 milyon dolara kadar çıktı. İlk çeyrekte yüzde 5.3’lük büyüme hızıyla, dış ticaret açığı yüzde 14, cari işlemler açığı da yüzde 17 artış gösterirken, yılın ikinci çeyreğinde büyüme hızı gerilemesine karşın dış ticaret ve cari işlemler açığındaki artış hızı büyüdü. Türkiye ekonomisi ikinci çeyrekte yüzde 3.4’lük büyüme gösterirken, dış ticaret açığı yüzde 28, cari işlemler açığı da yüzde 63 büyüdü. Yapılan hesaplamalara göre her 100 birimlik ulusal gelir karşılığında 2003 yılının ilk çeyreğinde 9.8 birim olan dış ticaret açığı 2004 yılının ilk çeyreğinde 12.3 birime ulaştı. Bu yılın ilk çeyreğinde de her 100 birimlik ulusal gelir karşısında 12 birimlik dış ticaret açığı verildi. İkinci çeyrekler bazında ise her 100 birimlik ulusal gelir karşısında 2003 yılında verilen 10 birim olan dış ticaret açığı 2004 yılında 13.5 birime, bu yılın ikinci çeyreğinde de 14.2 birime kadar çıktı. Aynı değerlendirme cari işlemler dengesi için yapıldığında, 2003 yılının ilk çeyreğinde her 100 birimlik ulusal gelir için 7.4 birim olan cari açık geçen yılın ilk çeyreğinde 8.9 birime, bu yılın ilk çeyreğinde de 9 birime yükseldi. İkinci çeyrekler bazında ise 2003 yılında her 100 birimlik ulusal gelir karşılığında oluşan 5.1 birimlik cari işlemler açığı 2004’te 6.9 birime, bu yılın ikinci çeyreğinde ise 9.2 birime kadar yükseldi. Türkiye’nin bu yılın ilk çeyreğinde her 100 birimlik büyüme artışı için 10.8 birimlik yeni dış ticaret açığı, 9.5 birimlik yeni cari açık oluştuğu hesaplandı. İkinci çeyrekte ise her 100 birimlik büyüme artışı için 17.2 birimlik dış ticaret açığı, 19.9 birimlik de cari açık artışı kaydedildi. 

ANKA 
     
</TEXT>
</DOC>
