<DOC>
<DOCNO> 370551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun39.html </URL>
<DATE> 2005/08/17/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
ABD, Batı Şeria'daki tarafları itidalli olmaya çağırdı... 
</HEADLINE>
<TEXT>

     ABD, İsrail’in Gazze’den çekilmesi sürecinde bölgede meydana gelen şiddet olaylarından endişe duyduğunu belirterek, tarafları itidalli olmaya çağırdı. 
     Dışişleri Bakanlığı sözcüsü Sean McCormack, "Çok sayıda ölüme ve yaralanmaya neden olan Yahudi yerleşimcilerin Filistinlilere yönelik şiddet eylemleriyle ilgili haberlerden derin endişe duyuyoruz. Bugünkü saldırıyı kınıyoruz. Çekilme sürecinde yapılan saldırıları kınıyoruz. 
     Kurbanların ailelerine başsağlığı diliyoruz" dedi. 
     ABD’nin İsrailliler ve Filistinlilerle temas içinde olduğunu ve taraflara hukuk kurallarına saygı göstermeleri çağrısında bulunduklarını belirten sözcü, "bölgedekilere, bu tür benzeri olaylara neden olabilecek her türlü eylemden kaçınmalarını ve itidalli olmalarını salık veriyoruz" dedi. 
     Batı Şeria’da, bir güvenlik görevlisinin silahını kapan bir İsraillinin açtığı ateşte 3 Filistinli ölmüştü. 
     
</TEXT>
</DOC>
