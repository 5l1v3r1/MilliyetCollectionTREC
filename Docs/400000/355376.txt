<DOC>
<DOCNO> 355376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun04.html </URL>
<DATE> 2005/06/25/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
İran'ın yeni cumhurbaşkanı Ahmedinecad, hızla devletin tepesine yükseldi 
</HEADLINE>
<TEXT>

     İran cumhurbaşkanlığı seçiminin ikinci turuna kalması sürpriz olarak görülen, asıl sürprizi ise seçimi kazanarak yapan aşırı muhafazakar politikacı Mahmud Ahmedinecad, büyük hızla yükselerek devlet başkanlığı görevine uzandı. 
     2003 yılında Tahran belediye başkanı seçilinceye kadar pek fazla 
     tanınmayan Mahmud Ahmedinecad, dini lider Ali Hamaney’e bağlı yeni nesil muhafazakar siyasetçilerin başında geliyor. Eski Devrim Muhafızları Ordusu üyesi 49 yaşındaki Ahmedinecad, sade giyimi ve gösterişsiz tarzıyla tanınıyor. Ahmedinecad, 1979 İran İslam devrimi ilkelerini katı biçimde izleyen Besiç adlı dini milis grubunun yönlendiricilerinden ve Devrim Muhafızları’nın yetkililerinden biri. İran’ın nükleer teknolojiye sahip olma hakkının bulunduğu görüşüne sahip olan Ahmedinecad, bu konuda uluslararası baskılara boyun eğememek gerektiğini belirtiyor. Seçim kampanyası sırasında diğer adaylar, ABD ile ilişkileri geliştirmek istediklerini belirtirken Ahmedinecad, ilişkilerin, "İran’ın problemlerinin çözümünde anahtar öneme sahip olmadığını" ifade etmişti. İranlı işçiler ve düşük gelirlerinin umudu olan Ahmedinecad, ABD karşıtlığının yanı sıra İran’ın nükleer programıyla ilgili olarak Avrupa ülkeleriyle yapılan görüşmelere de pek sıcak bakmıyor. Ahmedinecad, Tahran Belediye Başkanı iken belediye binalarında kadınlar ve erkekler için ayrı asansör uygulamasını getirmişti. İranlı gençler, 1979 yılındaki İslam devriminin değerlerine yeniden dönülmesini istediğini söyleyen Ahmedinecad’ın İslami yasakları yeniden getirmesinden korkuyor. Orta sınıf bir ailenin yedi çocuğundan biri olarak başkent Tahran’ın Garmsar semtinde dünyaya gelen Ahmedinecad, öğrencilik yıllarında aşırı muhafazakar kesimlerle tanışarak onlara katıldı. Ahmedinecad’ın, ABD’nin Tahran Büyükelçiliği’ni ele geçirme girişiminde bulunan aşırı muhafazakar grubun toplantılarına da katıldığı bildiriliyor. İnşaat mühendisi olan Ahmedinecad, Irak’ın İran’a saldırısından sonra gönüllü olarak orduya katılmış ve Devrim Muhafızları bünyesinde Irak’ta yapılan çok sayıda operasyona katılmıştı. Ahmedinecad, İran-Irak savaşının bitmesinin ardından siyasete atılmış, ilk olarak da kuzeybatı vilayeti Maku’nun valisi olmuştu. Muhafazakar lider, daha sonra da baştan yaratılan Erdebil vilayetinin valiliğine getirilmişti. 
     
</TEXT>
</DOC>
