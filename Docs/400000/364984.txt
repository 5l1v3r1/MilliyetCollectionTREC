<DOC>
<DOCNO> 364984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun11.html </URL>
<DATE> 2005/07/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bir günde 1 metre yağış görüldü, 400 can kaybı var 
</HEADLINE>
<TEXT>

     Hindistan'ın Bombay kentinde hayat, rekor seviyedeki yağış nedeniyle felce uğradı. Kentin meteoroloji bürosu yetkilileri, dün Mumbay'da 24 saat içinde 944.2 milimetre yani neredeyse bir metre yağış düştüğünü açıkladı. Bu, Hindistan tarihinde bir gün içinde ölçülen en yüksek değer. 
     Batıdaki Maharaştra eyaletinde ise, muson yağmurlarının neden olduğu toprak kaymalarında son 3 günde 200 ila 400 kişinin öldüğü belirtildi. 
     Reuters ajansına açıklama yapan bir yardım görevlisi, toprak kaymaları sonucu 418 kişinin öldüğünü, ölümlerin yarısının Bombay'da olduğunu ve can kaybının artmasından endişe edildiğini söyledi. 
     AFP ajansı ise pazartesi gününden bu yana ölenlerin sayısının 245, kaybolanların sayısının ise 200 olduğunu duyurdu. 
     Resmi kaynaklar, şiddetli yağışların neden olduğu toprak kaymalarının Bombay'da en az 88 kişinin, eyaletin diğer bölgelerinde ise 157 kişinin ölümüne neden olduğunu belirtti. 
     Yerel polis ise kaybolan kişilerin sayısının en az 200 olduğunu ve bu kişilerin hayatından umut kesildiğini ifade etti. 
     Muson yağmurlarının, 1910 yılından bu yana kaydedilen en güçlü yağışlar olduğuna ve devam edeceğine dikkat çekiliyor. 
     
</TEXT>
</DOC>
