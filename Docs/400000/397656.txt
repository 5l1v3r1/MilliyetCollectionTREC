<DOC>
<DOCNO> 397656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy12.html </URL>
<DATE> 2005/11/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hakkari Valisi'nden tersine bakış 
</HEADLINE>
<TEXT>

     Serhat Uçak CNN TÜRK Hakkari 

Şemdinli ve Yüksekova'daki olayların ardından Tokat'a atanan Hakkari Valisi Erdoğan Gürbüz, kararın 'yükselme' olarak yorumlanabileceğini söyledi. 
     Hakkari'de yapılan Öğretmenler Günü kutlamalarına katılan Vali Gürbüz, "bunu bir yükselme olarak alabilirsiniz. Devletin kararı. 32 senelik memur olarak her karara saygıyla yaklaşıyorum. Daha geniş bir ile gitme fırsatı buldum" dedi ve Başbakan Recep Tayyip Erdoğan'a teşekkür etti. 
     Yaptıkları görevin bir bayrak yarışı olduğunu söyleyen Gürbüz, "normalde iki senede bir görev yeri değiştiriliyor. Ben üç sene görev yaptım, gecikme bile var" diye konuştu. 
     Vali Erdoğan Gürbüz, dün alınan bir kararla Tokat Valiliği'ne atanmış, Hakkari Valiliği'ne de Tokat Valisi Ayhan Nasuhbeyoğlu getirilmişti. 
     İçişleri Bakanı Abdülkadir Aksu'nun onayı ile yapılan atamalara ilişkin kararname Bakanlar Kurulu'na gönderildi. 
     Hakkari Valiliği'ne atanan Ayhan Nasuhbeyoğlu, ''şerefli bu görevimizi yurdun her yerinde yapmayı her zaman bekleriz'' dedi. 
     Hakkari Valiliği'ne atanan Ayhan Nasuhbeyoğlu, Beytüşşebap Kaymakamlığı, Diyarbakır Vali yardımcılığı, Mülkiye Müfettişliği, İçişleri Bakanlığı Müsteşar yardımcılığı, Ardahan Valiliği, Sinop Valiliği, İçişleri Bakanlığı Teftiş Kurulu Başkanlığı, Giresun Vali vekilliği görevlerinde bulundu. 
     
     Bölgede tansiyon yükselmişti 
     Şemdinli'de 9 kasımda bir kitabevinin bombalanması ve iki kişinin ölümüyle sonuçlanan olayların ardından Hakkari merkez, Şemdinli ve Yüksekova'da gösteriler yapılmıştı. 
     Yüksekova'da 15 kasımda göstericilerle emniyet güçleri arasındaki çatışmalarda 3 kişi hayatını kaybetmişti. Başbakan Recep Tayyip Erdoğan ile beraberindeki İçişleri Bakanı Abdülkadir Aksu ve Adalet Bakanı Cemil Çiçek, 21 kasımda Şemdinli'ye giderek, olayın sorumlularının bulunacağını söylemişti. 
     Başbakan Erdoğan'ın Hakkari ziyareti sırasında Vali Erdoğan Gürbüz protesto edilmişti. Halk valinin istifa etmesini isteyen pankartlar taşımıştı. 
     
</TEXT>
</DOC>
