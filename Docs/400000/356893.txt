<DOC>
<DOCNO> 356893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yazar/bila.html </URL>
<DATE> 2005/06/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek Mal veya para kaçırma varsa el konulur 
</HEADLINE>
<TEXT>


Oğlu Murat Demirel'in Egebank'la ilgili borçları nedeniyle, babası Şevket Demirel'in şirketlerine el konulmasını "gasp" olarak niteleyen 9. Cumhurbaşkanı Süleyman Demirel'in eleştirilerine Adalet Bakanı Cemil Çiçek ne diyor 
Çiçek, dün bu sorumuzu, "Şevket Demirel olayının teknik yönünü bilmiyorum ama genel olarak şunu söyleyebilirim eğer ortada bir muvazaa varsa alacak takibi, el koyma işlemleri yapılır" biçiminde yanıtladı. 
Çiçek, Demireller'in uygulamanın "suçun ve cezanın şahsiliği prensibine aykırı olduğu"nu vurgulayan itirazlarına karşı şu bilgileri verdi. 

'Muvazaa varsa...' 
"Şevket Demirel bana da bir mektup göndermiş. Ben bu dosyanın detaylarını bilmiyorum. TMSF'den yansıyan bilgileri basında okudum. Bu olayla ilgili olarak söylemiyorum ama genel olarak söylemek gerekirse, bu işlemlere dayanak oluşturan 5020 sayılı bir kanun var. Bu kanunun amacı daha önce karşılaşılan mal kaçırma, kaynak aktarma gibi işlemlere karşı alacağın takip edilmesini sağlamaktır. Hatırlanacaktır. Bakıyorsunuz, şirket sahibi veya ortağı olarak karşınıza bir çaycı çıkıyor. Çaycılık geliriyle elde etmesi mümkün olmayan bir malvarlığı var. 
Bu açıkça bir mal kaçırmadır. Bu tip olaylara meydan vermemek için 5020 sayılı kanun çıkarıldı. Böylece hileli mal kaçıran, kaynak aktaran, kaynak saklayan kişiler ve kamunun alacağı takip edilebildi. Bu tür işlemlere hukukta muvazaa deniliyor. Eğer muvazaa tespit edilmişse, alacak bu yolla takip ediliyor, varlıklara el konuluyor. Bu bütün dünyada zaten böyle yapılıyor." 

'Şahsilik prensibi geçerli' 
Çiçek'e, Demirel'in, "Hammurabi'den beri böyle şey görülmedi, birinin suçu için başkası cezalandırılamaz" sözlerini anımsattığımızda ise şu değerlendirmeyi yaptı 
"Bu prensip tabii geçerli. TMSF'nin yaptığı ceza vermek değil. TMSF alacak takibi yapılıyor. Bir ceza kovuşturması değil. Eğer ceza gerektirecek bir durum varsa onu savcılığa verir, soruşturmayı savcılık yapar ve cezayı mahkeme verir. Bu süreçte de şahsilik prensibi geçerlidir. Ama şu ana kadar yapılan işlem bir cezai işlem değildir. TMSF, kanunlar çerçevesinde alacak takibi yapmaktadır. Bunun için bir bağlantı bulmuş olması, bir muvazaa tespit etmiş olması gerekir. Kurum başkanı, 1.5 yıldır evrak inceliyoruz, tespitler yaptık, diyor. Herhalde bu işlemi yapan kurum olarak TMSF bunu ortaya koyacaktır." 

'VIP garabeti bitecek' 
Çiçek, Halis Toprak ve ailesinin VIP salonlarını kullanmalarına ilişkin olarak da şu değerlendirmeyi yaptı 
"Bu garabete ilk kez ben dikkati çekmiştim. Vicdanım kabul etmiyordu. Hem birçok yanlışlar yapacaksınız, hem de itibarlı biri gibi muamele göreceksiniz. VIP salonlarından girip çıkacaksınız. Bu olacak şey değildi. Halkın vicdanını sızlatıyordu. Bu garabete son vereceğiz. Zaten İçişleri ve Dışişleri bakanlıkları ortak bir çalışma yaptılar ve Başbakanlığa verdiler. VIP kullanımı yeniden düzenlenecek. Bu acı durum ortadan kalkacak." 
Çiçek, BDDK, TMSF gibi kurumların kanunlardan doğan yetkileri kullandıklarını ve hukuki dayanağı olmadan işlem yapamayacaklarını vurguladı. 



</TEXT>
</DOC>
