<DOC>
<DOCNO> 358186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/eko05.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Ceylan'a 12 yıl hapis cezası verildi 
</HEADLINE>
<TEXT>


Bank Kapital davasında mahkeme Mahmut Ceylan'ı 12 yıl 3 ay 23 gün ağır hapis cezasına çarptırdı. Demirel ise 'dolandırıcılık' suçundan 2 seneye mahkum oldu 

ESRA ALUS İstanbul 

İstanbul 8. Ağır Ceza Mahkemesi, el konulan Bank Kapital'in 'zarara uğratılmasına' ilişkin davada bankanın eski sahibi Mahmut Ceylan'ı 12 yıl 3 ay 23 gün ağır hapis, Yahya Murat Demirel'i de 'dolandırıcılık' suçundan 2 yıl 1 ay hapis cezasına çarptırdı. 
31 sanıklı Bank Kapital davası, 10 saat süren yargılamanın ardından karara bağlanırken, duruşmaya sadece tutuksuz sanıklardan Ali Tayfun Kabalak katıldı. Duruşmada, uzman tanık sıfatıyla dinlenen İstanbul Üniversitesi Hukuk Fakültesi Ceza Hukuk Bölümü öğretim görevlisi Doç. Dr. Adem Sözüer, sanık avukatlarının bilimsel mütalaa almak için yaptıkları başvuru üzerine üniversitenin kendisini görevlendirdiğini belirterek, bir bilirkişi gibi çalışarak bir arkadaşıyla hazırladığı 111 sayfalık raporu mahkemeye sunduğunu kaydetti. Sözüer, raporunda da belirttiği gibi, "dolandırıcılık", "görevi kötüye kullanma" ve "zimmet" suçlarının unsurlarının oluşmadığını düşündüğünü söyledi. 

Demirel'e 2 yıl 1 ay verildi 
Esas hakkındaki savunmaları sorulan sanık avukatlarından Önder Öztürel ile Ömer Köker, Sözüer'in mütalaasını incelemek için süre talep ederek, yeni Bankacılık Kanunu'nda zimmet suçunun unsurlarında değişiklik bulunduğunu, bunun da dikkate alınmasını istediklerini söyledi. Mahkeme heyeti avukatların süre taleplerini reddetti. Verilen aradan sonra söz alan Öztürel, mahkemenin "etkin pişmanlık" durumunu içeren TCK'nın 168. maddesi açısından yeterli araştırma yapmadığını öne sürerek, "Bu durumun suçun varlığı halinde cezanın tayininde zorluk çıkartacağı açıktır. Uzman tanığın yapmış olduğu açıklamalar da yeterli şekilde değerlendirilmemiştir" dedi. Diğer sanık avukatları esas hakkındaki savunmalarını yaptı. 
Ceylan, "Hizmet nedeniyle emniyeti suistimal" suçundan delil yetersizliğinden beraat etti. Demirel'in de "back to back" krediler nedeniyle "dolandırıcılık" suçundan 2 yıl 1 ay hapis 416 bin YTL adli para cezasına çarptırılmasına hükmetti. Demirel için lehe hükümler uygulandı. 
Diğer sanıklar hakkında "Zimmet" suçunu işlemek ve "Bilgileri olmasına rağmen Hazine Müsteşarlığı ve BDDK'nın öngördüğü yazılı tedbirleri almadıkları" gerekçesiyle 1 yıl ile 12 yıl arasında değişen hapis cezaları verildi. Tüm sanıkların "cürüm işlemek amacıyla teşekkül oluşturmak" suçundan beraatini kararlaştıran mahkeme heyeti, Ceylan ve Demirel'in de arasında bulunduğu bazı sanıkların mahkumiyet hükmünün infazının başlamasına kadar yurtdışı çıkış yasaklarının devamını karara bağladı. 

Ceylan'a BDDK'ya uymama cezası Mahkeme, Ceylan'ı, suçun işleniş biçimini, ülke ekonomisine getirdiği yükü, sanığın suç işlemedeki rolünü, kastın yoğunluğunu, zararı ödemek üzere yaptığı anlaşmalara sadık kaldığını ve 77 milyon 799 bin dolar gibi büyük meblağın ödenmiş olmasını göz önüne alarak, "zimmet" suçundan 16 yıl hapis ve 186 milyon 444 bin YTL adli para cezasına çarptırdı. Suç birden fazla işlendiğinden cezayı artıran heyet, "zararın ödenmesi halinde cezada indirim yapılmasını" öngören madde ve sanığın iyi halini göz önüne alarak, cezayı 10 yıl 4 ay 13 gün hapis ve 103 milyon 508 bin YTL adli para cezasına çevirdi. Ceylan, 'BDDK'nın yazılı uyarı ve hükümlerine uymadığı' için de 1 yıl 11 ay 10 gün hapis ve 4 bin 166 YTL ağır para cezasına mahkum oldu. 


</TEXT>
</DOC>
