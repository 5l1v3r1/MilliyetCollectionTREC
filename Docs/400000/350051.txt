<DOC>
<DOCNO> 350051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo14.html </URL>
<DATE> 2005/06/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hırvat bahisçiler, G.Saray-A.Gücü maçını manipüle etmek istemiş 
</HEADLINE>
<TEXT>

     Almanya'da hakem Robert Hoyzer'in bazı maçları manipüle etmesi ile ortaya çıkan hakem skandalıyla ilgili olarak tutuklanan ve dün kefalet karşılığı serbest bırakılan Hırvat bahisçi Milan S.'nin Türkiye'de 2004 yılında Ankaragücü ile Galatasaray arasında oynanan maçı manipüle etmeye çalıştığı bildirildi. 
     Alman Der Spiegel dergisinin İnternet sayfası ''Spiegel Online''da yer alan habere göre, Milan S., savcılığa verdiği ifadesinde, 2004 yılının Nisan ayında Türkiye'ye gittiğini ve 10 Nisan 2004 tarihinde Ankaragücü ile Galatasaray arasında oynanan maçta Ankaragücü'nün kaybetmesini sağlamak için 15 bin avro rüşvet vermek istediğini söyledi. 
     Ankaragücü takımından bir orta saha oyuncusu ile bir arkadaşını 15 bin avro karşılığında ikna etmek isteyen Milan S.'nin, sözkonusu oyuncunun kadroya alınmaması üzerine manipüle olayını gerçekleştiremediği belirtildi. 
     Sözü edilen Türkiye Süper Ligi 29. haftasında oynanan karşılaşmanın 1-0 Ankaragücü'nün galibiyeti ile sonuçlandığı hatırlatıldı. Milan S.'nin kardeşi Ante ile yaptığı SMS görüşmelerinden kendisinin sözü edilen tarihte Türkiye'de olduğunun anlaşıldığı, pasaportundan da aynı tarihte Türkiye'de olduğunun ortaya çıktığı bildirildi. 
     Milan S. hakkında alınan tutukluluk kararının sürmesine rağmen, 40 bin avro kefalet karşılığında serbest bırakıldığı kaydedildi. 

     
</TEXT>
</DOC>
