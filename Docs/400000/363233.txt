<DOC>
<DOCNO> 363233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/axgun01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursları manevrası 
</HEADLINE>
<TEXT>


Milli Eğitim Bakanlığı, 28 Şubat'tan 6 yıl sonra yönetmelik değiştirerek ilköğretim müfettişlerinin Kuran kurslarını denetleme yetkisini kaldırdı 

Bahar Atakan - Ankara 

Milli Eğitim Bakanlığı MEB , yaptığı yönetmelik değişikliği ile ilköğretim müfettişlerinin, Diyanet İşleri Başkanlığı'na DİB bağlı Kuran kursları ile dernek ve vakıfların öğrenci yurtlarını denetleme yetkisini kaldırdı. 
İrticai gelişmelere karşı bir dizi önlem alınan 28 Şubat süreci sonrasında yapılan düzenleme, 6 yıl sonra "ilköğretim müfettişlerinin Kuran kurslarını sağlıklı denetleyemedikleri" gerekçesiyle ortadan kaldırılmış oldu. 

30'dan fazla madde 
İlköğretim Müfettişleri Başkanlıkları Yönetmeliği'nde Değişiklik Yapılmasına Dair Yönetmelik, Bakanlar Kurulu'nun onayından geçerek dün Resmi Gazete'de yayımlandı. En önemli değişiklik, müfettişlerin görev alanındaki kuruluşlar arasından, DİB'e bağlı Kuran kurslarının çıkarılması oldu. Yönetmelikle, 1999 tarihli eski yönetmeliğin 30'u aşkın maddesi değiştirildi. 
Yönetmeliğin 42. maddesindeki değişiklikle, ilköğretim müfettişlerinin görev alanları yeniden belirlenirken, 19 olan görev alanı sayısı 7'ye indirildi. 
MEB, yönetmelikte yer alan ilköğretim müfettişlerinin görev alanları içindeki "dernek ve vakıflarca açılan öğrenci yurtları"nın denetimini de kaldırdı. Milli Eğitim yayınevleri, halk ve çıraklık eğitim merkezleri, öğretmenevleri de görev alanı dışında tutuldu. 
İlköğretim müfettişlerinin yeni görev alanları, arasında okul öncesi eğitim ve ilköğretim kurumları, tamamlayıcı kurslar, ilköğretim seviyesindeki kurslar bulunuyor. 

'Müfettiş bilmez' 

Üst düzey MEB yetkilileri, müfettişlerin görev alanlarının Kuran kursu olmadığını savunarak, "Denetleme sağlıklı yapılamıyordu. Kurslar MEB'e bağlı değil. Müfettişlerinin Bildikleri bir konu değil" görüşünü dile getirdiler. 

'Kaçırıyorlar' 

Eğitim Sen Genel Başkanı Alaaddin Dinçer, "Kuran kursları denetimden kaçırılıyor. Düzenleme tamamen bunun için yapılmış. Kursların denetimden uzaklaştırılması, bu kurumlarda olanların kamuoyuna yansımasının engellenmesi anlamına geliyor" dedi. 


</TEXT>
</DOC>
