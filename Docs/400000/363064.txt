<DOC>
<DOCNO> 363064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko16.html </URL>
<DATE> 2005/07/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Adınıza özel şarap 
</HEADLINE>
<TEXT>

     Bağcılık ve Şarap Teknolojisi Mühendisi Yılmaz Göçmen, müşterilerinin adını, ürettiği şaraplarda markalaştırıyor. 
     Göçmen, Moldova Komrat Devlet Üniversitesi Şarapçılık Bölümü'nden mezun olduğunu ve diploması YÖK tarafından onaylanan Türkiye'nin ilk Bağcılık ve Şarap Teknolojisi Mühendislerinden biri olduğunu söyledi. 
     Eşi Moldova uyruklu Natalia Nesrin Göçmen ile birlikte Nevşehir'deki Kapadokya Şarapçılık firmasında görev yaptıklarını ifade eden Göçmen, aynı zamanda kendi adlarını taşıyan şarap dağıtım ve pazarlama firmasının da sahibi olduklarını anlattı. 
     İsme özel şaraplar üreterek sektöre yeni bir tarz getirdiklerini kaydeden Göçmen, şöyle devam etti 
     ''Türkiye'de ilk kez üretimine başladığımız ''Sahra ve Dionis'' marka şaraplarımız kısa bir süre içinde büyük beğeni topladı. Yeni markalarımız özellikle İç Anadolu Bölgesi'nde tutuldu. Öncelikli hedefimiz bu şarapları, Türkiye piyasasının beğenisine sunmak, ardından da dünyaya tanıtmak. Kırşehir'in Kaman İlçesi'nde 2 milyon YTL sermaye ile yeni bir şarap fabrikası kurmayı düşünüyoruz. Bunun yanında isme özel şaraplar üreterek sektöre yeni bir tarz kazandırdık. Bugüne dek sanatçılar Teoman ve Cihan Ünal ile birçok bilim adamı ve siyasetçinin adını taşıyan şaraplar ürettik. Büyük ilgi gören bu çalışmamızı yaygınlaştırmayı düşünüyoruz.'' 
     
</TEXT>
</DOC>
