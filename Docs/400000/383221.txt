<DOC>
<DOCNO> 383221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/ekonomi/eko05.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarket yasası Meclis yolunda 
</HEADLINE>
<TEXT>



Sanayi ve Ticaret Bakanı Ali Coşkun, kamuoyunda 'hipermarketleri şehir dışına çıkaracak yasa olarak bilinen' büyük mağazalar hipermarket yasa tasarısının Meclis'in açılışının ardından tekrar gündeme getirileceğini açıkladı. Geçen yasama yılında uzun süre Başbakanlık'ta bekleyen yasa, sektörde haksız rekabet yaratacağı yönünde eleştirilere uğramıştı. Taslak, AB ve sivil toplum kuruluşlarından gelen bazı uyarılarla esnafın talepleri üzerine mayıs başında geri çekilmişti. 
Coşkun, Türkiye piyasasına girmek isteyen büyük mağazalar ile Türkiye'de yayılmak isteyen orta ölçekli mağazaların tasarının gecikmesini istediğini, buna karşılık küçük esnaftan bir an önce yasanın çıkarılması yönünde talepler geldiğini kaydetti. 

Pakette haller de var 
Buna paralel, haller konusunun bulunduğuna işaret eden Coşkun, bunların AB'ye uygun hale getirilmesi gerektiğini kaydetti. 
Coşkun, hipermarket tasarısının hazırlanması sırasında bir çok ülkeye heyet göndererek ülke örneklerini incelediklerini ve tüm tarafların üzerinde uzlaşabileceği bir yasa çıkarmayı amaçladıklarını kaydetti. 


</TEXT>
</DOC>
