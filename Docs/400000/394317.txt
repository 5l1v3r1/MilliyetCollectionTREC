<DOC>
<DOCNO> 394317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/theper.html </URL>
<DATE> 2005/11/12/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Tam bir rezaletti 
</HEADLINE>
<TEXT>


Ben İstanbul'da doğdum, askerlik dışında yaşamımın tamamı İstanbul'da geçti. Üniversite yıllarında İstanbul'da bir gecede otuz beş tiyatro perdelerini açar, bunların büyük çoğunluğu kapalı gişe oynardı. Sinemalar bin kişinin üzerinde kapasiteye sahipti ve her gece dolardı. 
Konser derseniz dilediğiniz tür müziğin konserini bulabilirdiniz. Konser veya tiyatro oyunu başladığı anda salonun kapıları kapanır, gecikenler ilk araya kadar salona alınmazdı. Konser sırasında salonda "çıt" çıkmaz, öksürmek zorunda olanlar bile utanır sıkılırdı. 
Yaklaşık kırk sene öncesinden söz ettim ve ben bu yaz sonunda İstanbul Açıkhava Tiyatrosu'nda bir konsere gittim. Bir kültürel faaliyetin bu kadar dejenere olduğunu keşke görmeseydim. Ön sıradan bilet fiyat 110 YTL idi. Ancak tertip komitesi "kıyak" yapacağı kişiler için en ön sıraların önündeki bir platformun üzerine dört sıra sandalye dizmişti. Yani en pahalı sıraların önüne bir barikat kurmuştu ki, ilk üç sıra bu torpillilerin sırtını seyretti. Bitmedi 
Konser başladığında biletlilerin daha ancak yarısı gelmişti, diğer yarısı konser başladıktan yarım sonrasına kadar Açıkhava Tiyatrosu'na alındı ve her yeni gelen, önce gelen bir arkadaşını aramak için elini, kolunu, çantasını, şemsiyesini sallayarak işaretleşti. İşaretle anlaşamayanlar tahmin ettiğiniz gibi cep telefonuna başvurdu. Konsere gelenlerin hemen tümünün cep telefonu açıktı ve konser boyunca her sıradan üç beş kişinin telefonu çaldı ve hepsi telefona cevap verip işini halletti. Konserin ortasında ailece veya arkadaş grubu olarak ayağa kalkıp el ele tutuşup işi eğlenceye dökenler arka sıralarda oturanları düşünmedi. 
Böyle bir medeniyet olabilir mi Böyle bir saygısızlık düşünülebilir mi Niye kırk sene öncenin özlemini duyduğumu anladınız değil mi Bir konsere gidip sinir krizi geçirmeden dönemiyorsak bu şehirde nasıl yaşayacağız Buna daha otopark ve trafik cehennemini katmadım. Böyle rezil bir konser düşünebiliyor musunuz Ben düşünemezdim. 



</TEXT>
</DOC>
