<DOC>
<DOCNO> 391140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo24.html </URL>
<DATE> 2005/10/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MHK Başkanı'ndan Ahmet Çakar'a tepki... 
</HEADLINE>
<TEXT>

     Futbol Federasyonu Merkez Hakem Kurulu Başkanı Ufuk Özerten, "Hakemlerin en büyük problemi, yürek ve beyin arasındaki hatta ortaya çıkıyor" dedi. 
     Özerten, Türkiye Spor Yazarları Derneği Ankara Şubesi’nde düzenlediği haftalık olağan basın toplantısında, çok stresli bir hafta geçirdiklerini ve hakemlerin de bir kısmının nasiplerini aldığını belirterek, "Hakemlerimizin en büyük problemi yürek ve beyin arasındaki hatta ortaya çıkıyor. Bu problemin yaratılmasında futbolun tüm yardımcı unsurları ve onlardan biri olan medya ve diğerlerinin etkisi olduğunu düşünüyorum" diye konuştu. 
     Ankara’da 2 maçı canlı olarak seyrettiğini ifade eden Özerten, "Hakemlerin görev yaptığı ortamda, futbolcular, teknik heyetlerdeki ve tribündeki gerilim, ortaya hakem hatalarını da çıkartmıştır. 
     Örneğin Fenerbahçe-Gaziantepspor maçında Cem Papila’nın yönetimi gündeme geldi. Bence Cem Papila, oyunun büyük bölümünde başarıyla yönetim gösterdi. Penaltı pozisyonu hakkında herkesten ayrı görüş çıkıyor. Kimine göre kesin penaltı, kimine göre değil. Bizim bu penaltı olayının hakem takdiri olduğunu öğrenmemiz gerekiyor. 
     Penaltıları tartışmadığımız gün belirli bir çizgiye gelmiş olacağız. 
     Ama Cem Papila, Appiah’a 2. sarı kartı göstermeliydi " diye konuştu. 
     Bazı kesimlerin hakemlerin eğitim eksiği olduğu yönünde eleştirilerde bulunduğunu ifade eden Özerten, "Bunu kabul etmiyorum. 
     Süper Lig’de maç yönetmeye gelmiş bir hakemin eksiği olamaz. Bu insanlara kuralları değil, değişen kuralların ayrıntılarını yeni bir eğitimle verebilirsiniz" dedi. 
     Şu anda ligde maç yöneten genç hakemlerin tecrübesiz olduğunun konuşulduğunu vurgulayan Özerten, şöyle dedi 
     "Biz hedefe giden bir geminin içindeyiz. Yoldayken geminin parçasını değiştirme şansımız yok. Bizim elimizde daha iyi, yürekli ve kapasiteli hakemler varda sanki biz yan sanayiden hakemleri getirip ortaya sunuyoruz. Maçlarda yapılan hatalar maç tecrübesiyle ortadan kaldırılabilir. Hakemlerde herkes gibi insan ve her türlü atmosferden onlar da etkileniyor. Bu hakemlerle bu ligi götüreceğiz. Biz sihirbaz değiliz. Futbolun bütün unsurlarının bize yardımcı olması gerekir. 
     Ortamı gererek hiçbir yere varamayız." 
     
     HAKEM YORUMCUSU AHMET ÇAKAR’A TEPKİ 

     MHK Başkanı Ufuk Özerten, hakem yorumcusu Ahmet Çakar’ın yazısında kendisine yönelik ’adamsa programa bağlansın’ şeklinde bir ifade kullandığını belirterek, "Ben adam gibi adam olduğum için Ahmet Çakar’ın yer aldığı programa katılarak, Türk hakemliğinin sırtından reyting elde etme çabasına alet olmayacağım" dedi. 
     Ahmet Çakar’ın Türk hakemliğinin içinden çıkıp, onun sayesinde toplumda belirli bir yer elde etiğini vurgulayan Özerten, şöyle devam etti 
     "Ahmet Çakar, maddi çıkarlarıyla ve reytingiyle ilgili olarak her türlü etik değeri sıfırlamış ve bu yüzdende hiçbir televizyon kanalında dikiş tutturamamıştır. Kendisine MHK başkanlığı teklif edilmiş ama o görevi kabul etme yürekliliğini gösterememiştir. Aksine Türk hakemliğine çamur atması teklif edilen görevi tercih etmiştir. 
     Kendisini Bolu Abant’ta yaptığımız hakem seminerine davet ettik. Erman Toroğlu ve Serdar Çakman bizimle birlikte olurken, Ahmet Çakar bu yürekliliği gösterememiştir. 
     Onun korkusu Cem Papila, Selçuk Dereli ve Bülent Demirlek’in onun hasbel kader hakemlikte yükseldiği yeri bileklerinin hakkıyla geçecek olmasıdır. Bütün endişesinin bundan olduğunu sanıyorum. Çakar’ın hiçbir hakeme 1 dakika ders verdiğini gören olmadı bugüne kadar. Ama programda kendini hakem hocalarının hocası olarak lanse eden megaloman bir insana bir katkıda bulunmama terbiyem müsade etmez. Benim için Ahmet Çakar sportif bir meftadır. Türk futbolunu ve hakemlerini Allah onun şerrinden korusun." 

     
</TEXT>
</DOC>
