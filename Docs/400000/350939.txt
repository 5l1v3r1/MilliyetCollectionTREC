<DOC>
<DOCNO> 350939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo11.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura 2 trilyon 
</HEADLINE>
<TEXT>


Profesyonel futbol kulüpleri, 2004-2005 sezonunda küfür ve şiddet olayları yüzünden 2 trilyon ceza ödedi. En ağır fatura 239 milyarla Galatasaray'a kesildi. Takımlara 75 kez seyircisiz oynama ve 37 defa saha kapatma cezası verildi 

AYŞE YEŞİN 


Futbolda küfür ve stat anarşisinin bedeli 2 trilyon lira oldu. Geride kalan sezonda küfürlü tezahürat ve tribün terörü nedeniyle, 121 profesyonel kulüp 1 trilyon 902 milyar 500 milyon lira ceza ödemek zorunda kaldı. 
Profesyonel Futbol Disiplin Kurulu, para cezalarının yanı sıra kulüplere 75 kez seyircisiz oynama ve 37 defa saha kapatma uyguladı. Süper Lig kulüpleri 1 trilyon 17 milyar 750 milyon, 2. Lig A Kategorisi takımları 478 milyar 250 milyon, B Kategorisi ekipleri 271 milyar 500 milyon, 3. Lig takımları da 135 milyar lira ceza ödedi. 
Süper Lig'deki 18 takımın tümüne para cezası verilirken, olaylar yüzünden en çok Galatasaray'ın başı ağrıdı. 23 kez Disiplin Kurulu'na sevk edilen Sarı - Kırmızılı kulüp, 239 milyar 500 milyon lira para ve 1 saha kapatma cezasıyla karşı karşıya kaldı. Fenerbahçe 130 milyar 500 milyon ceza yerken, Beşiktaş 160 milyar 500 milyon lira para ve 4 maç seyircisiz oynama cezasıyla sezonu kapadı. Trabzonspor ise 83 milyar lira ödedi. 
Başarılı bir sezonu geride bırakan Ankaraspor aynı zamanda en centilmen takım unvanını aldı. Sezon boyunca 1 kez Disilin Kurulu'na gönderilen Başkent ekibi 2 milyar lira ceza öderken, Gençlerbirliği 6 milyar lira ile en az ceza ödeyen ikinci kulüp oldu. 



</TEXT>
</DOC>
