<DOC>
<DOCNO> 375592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur22.html </URL>
<DATE> 2005/09/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Başbakan Erdoğan, tünel töreni için Bolu'ya gitti... 
</HEADLINE>
<TEXT>

     Bolu Dağı Tüneli’nde kazı işlemleri bugün tamamlanıyor. İkinci tünelde de ışığın görünmesi nedeniyle düzenlenecek törene Başbakan Recep Tayyip Erdoğan da katılacak. Erdoğan, hipodromdan Emniyet Genel Müdürlüğü'ne ait helikopterle saat 14.45'de Bolu'ya hareket etti. 
     Başbakan Erdoğan ile Çevre ve Orman Bakanı Osman Pepe ve Bayındırlık ve İskan Bakanı Faruk Özak da Bolu'ya gitti. 
     Karayolları Genel Müdürlüğü tarafından, Yüksel Proje Uluslararası A.Ş. müşavirliğinde, İtalyan Astaldi SpA firmasına yaptırılan Bolu Dağı Tüneli ile Gümüşova-Gerede Otoyolu tamamlandığında Ankara-İstanbul arasındaki ulaşım 3.5 saate inecek. 
     Bolu Dağı Tüneli, 2006 yılı sonunda tamamlanarak hizmete girecek. 
     Tünel ulaşıma açıldığında, halen Bolu Dağı’nı yarım saatte geçebilen bir sürücü, tünelden 5 dakika içinde geçiş yapabilecek. 
     Bolu Dağı Tüneli’nde sağ ve sol olmak üzere iki tüp bulunuyor. 
     Ankara’dan İstanbul yönüne giden tüp 2 bin 954, İstanbul’dan Ankara yönüne giden tüp ise 2 bin 788 metre uzunluğunda bulunuyor. 
     Bu arada, Gümüşova-Gerede Otoyolu Projesi kapsamında bugüne kadar 649 milyon dolar tutarında harcama yapıldı. Bunun 234 milyon dolarlık bölümü tünel için kullanıldı. 
     Bolu Dağı geçişi komple bittiğinde 300 milyon doları tünel için olmak üzere proje için 890 milyon dolarlık bir yatırım yapılmış olacak. 
     
</TEXT>
</DOC>
