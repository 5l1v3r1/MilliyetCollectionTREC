<DOC>
<DOCNO> 380505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun12.html </URL>
<DATE> 2005/09/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Filistinli 10 gazeteci Türkiye'ye geliyor 
</HEADLINE>
<TEXT>

     Filistin Gazeteciler Sendikası Başkanı Naim Tobassi başkanlığındaki 10 kişilik gazeteci grubu, Türk medya kurumlarının ve Türk gazetecilerinin çalışmalarını yerinde incelemek, iki ülke medya mensuplarının birbirleriyle kaynaşmasını sağlamak amacıyla 26 Eylül Pazartesi günü Türkiye'ye gidiyor. 
     Aralarında El Kuds, El Hayat, El Ayyam, WAFA Filistin Haber Ajansı , Mecellet ül Bünük Bankalar Dergisi gibi Doğu Kudüs ve Ramallah'ta yayımlanan Filistin medya kuruluşlarının çalışanlarının yer aldığı heyet, Ankara ve İstanbul'da hem resmi kurum ve kuruluşlar hem de medya kuruluşlarında görüşmelerde bulunacak. 
     Dışişleri Bakanlığı ve Dış Ticaret Müsteşarlığı'nı ziyaret edecek Filistinli gazeteciler, Anadolu Ajansı Genel Müdürü ve Yönetim Kurulu Başkanı Dr. Hilmi Bengi ile de bir görüşme yapacak ve ajansın çalışmaları hakkında bilgi alacak. 
     Basın Yayın ve Enformasyon Genel Müdürlüğü yetkilileriyle bir araya gelerek, bilgi alacak Filistinli gazeteciler, Ankara'daki gazeteci dernekleri ile bazı gazeteleri ziyaret edecek. 
     Filistinli gazeteciler, İstanbul'da da İslam Konferansı Örgütü Genel Sekreteri Ekmeleddin İslamoğlu'nu ziyaret ederek, bazı vakıf ve haber ajanslarının yetkilileriyle bir araya gelecek. 
     Filistin Gazeteciler Sendikası Başkanı Naim Tobassi, bu ziyaretin kendi çalışmaları için çok yararlı ve verimli olacağını belirtti. 
     Ramallah'ta Türk İşbirliği ve Kalkınma İdaresi TİKA Ofisi'nin açılmasıyla TİKA ile yakın ve iyi bir ilişki içinde bu ziyaretin organize edildiğini belirten Tobassi, TİKA'dan Filistinli gazeteciler için Ramallah'ta ayrı bir eğitim programı sağlanmasını istediklerini de kaydetti. 
     Türkiye ziyaretini 2 Ekim'de tamamlayacak Filistinli gazeteciler, programlarının uygun olması durumunda Başbakan Recep Tayyip Erdoğan'ı ve Devlet Bakanı Beşir Atalay'ı da ziyaret edecek. 
     
</TEXT>
</DOC>
