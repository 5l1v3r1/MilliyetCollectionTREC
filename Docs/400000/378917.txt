<DOC>
<DOCNO> 378917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun39.html </URL>
<DATE> 2005/09/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye'ye 'karşı deklarasyon'da sonuç yok 
</HEADLINE>
<TEXT>

     AB Daimi Temsilciler Komitesi COREPER , Brüksel'de bugün yaptığı olağanüstü toplantıda, Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metni üzerinde uzlaşma sağlayamadı. 
     Diplomatik kaynaklar, AB Dönem Başkanı İngiltere'nin COREPER'i pazartesi günü olağanüstü toplantıya çağırabileceğini, konunun, her halükarda, gelecek çarşamba günü düzenlenecek haftalık olağan toplantının gündeminde yer aldığını, "uzlaşma arayışlarının" devam edeceğini bildirdiler. 
     Dönem Başkanlığı'nın sunduğu taslak belgede yer alan ve Türkiye'nin "Kıbrıs Cumhuriyeti"ni AB'ye tam üye olmadan önce tanıması gereği üzerinde duran ifadelerin, Rumlar ve Yunanlar tarafından olumsuz karşılandığı ifade ediliyor. 
     Rumların, söz konusu tanıma koşulunun daha kısa vadeli bir formüle bağlanmasında ve bu tanımanın "tam üyelikten önce" değil, "müzakere süreci sırasında" gerçekleşmesinin istenmesinde ısrarcı oldukları bildiriliyor. 
     İngiltere'nin, Türkiye-AB ilişkileri dosyasını ele almak üzere, 26 eylülde, dışişleri bakanlarından oluşan Genel İşler Konseyi olağanüstü toplantısı önerdiği biliniyor. 
     Kıbrıs konusundaki karşı deklarasyon ve Müzakere Çerçeve Belgesi'nin onayına ilişkin pürüzlerin bu toplantıda, bakanlar düzeyinde yapılacak müzakereler sonucunda giderilmesi bekleniyor. 
     
</TEXT>
</DOC>
