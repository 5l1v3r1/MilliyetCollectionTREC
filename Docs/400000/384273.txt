<DOC>
<DOCNO> 384273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo39.html </URL>
<DATE> 2005/10/05/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Bakan Şahin, federasyon başkanlarıyla bir araya geldi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürlüğü'ne GSGM bağlı federasyonların başkanlarıyla bir araya gelerek, 2005 yılının bir değerlendirmesini yaptı. 
     Gölbaşı'nda bulunan Gençlik Spor Vakfı Tesisleri'nde gerçekleştirilen toplantıya bakan Şahin ve federasyon başkanlarının yanı sıra Gençlik ve Spor Genel Müdürü Mehmet Atalay, genel müdür yardımcıları Sezai Bağbaşı ve Mehmet Ali Babacan katıldı. 
     Bakan Mehmet Ali Şahin, toplantıda, federasyonların faaliyetlerinin değerlendirmesi, Yaz ve Kış Olimpiyat Oyunları'nın hazırlıkları ile sporcu sağlığı ve dopingle mücadele konularında görüştüklerini söyledi. 
     Yaklaşık 4 saat süren toplantı sonrasında bir değerlendirme yapan bakan Şahin, en önemli konu başlığının dopingle ilgili sorun olduğunu belirterek, ''TBMM Araştırma Komisyonu, doping kullanan sporcu ve aracıya hapis, para ve işyeri kapama gibi cezaların verilmesini önerdi'' dedi. 
     Bakan Mehmet Ali Şahin, konuyla ilgili olarak federasyon başkanlarının sorunlarını ve önerilerini dinlediklerini ifade ederek, şöyle devam etti 
     ''Doping teferruatlı bir konu. Bir sektör haline gelmiş. Bu konuda eğitim çok ciddi bir şekilde ortaya çıkıyor. Doping numune ilaçlarının eczanelerde reçetesiz olarak satılmasını engellemek için Sağlık Bakanlığı ile işbirliğine gideceğiz. Güvenlik birimleriyle de ortak çalışmalar yapacağız. Sadece sportif cezalar verilmemeli. Dopingi kullanan sporcu ve aracıya hapis, para ve işyeri kapama gibi cezaların verilmesini TBMM Araştırma Komisyonu önerdi. Ödül yönetmeliğindeki miktarların çok yüksek olması sporcuları doping kullanmaya yöneltiyor. Ödüllerin taksitlendirilmesi yönünde komisyonun bir önerisi var, ancak üzerinde çalışılması gereken bir durum.'' 
     
     FEDERASYONLARA DA CEZA 
     Devlet Bakanı ve Başbakan Yardımcısı Mehmet Ali Şahin, federasyonlarının sağlık kurullarının işletilir bir hale getirilmesine dikkati çekerek, ''Ne kadar başarılı olursa olsun, yasaklı madde kullanan sporcuya ömür boyu müsabakalardan men ve federasyonun da uluslararası müsabakalara katılmasına izin vermeyeceğim'' dedi. 
     Bundan sonra ''Türk sporcusu doping kullandı'' sözleriyle karşılaşmak istemediğini belirten Şahin, ''Dünya Anti-Doping Ajansı WADA gibi biz de Türkiye Anti-Doping Ajansı'nı TADA kurmak için çalışma yapıyoruz. TADA'nın, WADA gibi milli sporculara ani baskınlar yaparak, onları doping kontrollerine tabi tutmasını istiyoruz'' diye konuştu. Halter Federasyonu'ndaki son olaylarla ilgili olarak da bakan Şahin, şöyle konuştu 
     ''Bu konuda bize son gelen bilgiler ışığında bir komplo kokusu alıyoruz. Bakanlık ve Başbakanlık konuyu araştırıyor. Bir süre sonra Başbakanlık Teftiş Kurulu da devreye girecektir. Halil ve Nurcan gibi sporcuların spor hayatları bitmedi, ancak doping konusunda acımasız olacağız. Katar'da 15 Kasım tarihinde yapılacak duruşmadan, Türkiye'nin uluslararası yarışmalardan men edilmesi kararı çıkması durumunda, bunu haksız bir karar olarak değerlendiririm. Dünya Halter Şampiyonası, Türkiye'siz olamaz.'' Şahin, 2005 yılının, 2004 yılından biraz daha başarılı olduğunu da sözlerine ekledi. 
     
</TEXT>
</DOC>
