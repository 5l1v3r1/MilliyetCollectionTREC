<DOC>
<DOCNO> 392871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur20.html </URL>
<DATE> 2005/11/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bayram, kalp hastalıklarını tetikledi 
</HEADLINE>
<TEXT>

     Bayram süresince tüketilen gıdalar nedeniyle kalp ve damar hastalıkları için hastaneye başvuran hasta sayısında yüzde 80 artış olduğu bildirildi. 
     Adana Numune Hastanesi Fatma Kemal Timuçin Kalp Merkezi Kardiyologlarından Doç. Dr. Mustafa Kemal Batur, AA muhabirine yaptığı açıklamada, kalp hastalıklarının dünyada en önemli ölüm nedenlerinden biri olduğunu hatırlatarak, sağlık boyutunda oluşan sorunların özellikle Ramazan Bayramı’ndan sonra artış gösterdiğini söyledi. 
     Hastanelerinde randevulu olarak hizmet verdiklerini ve günde ortalama 200 kişinin poliklinik hizmetinden yararlanma imkanı bulunduğunu belirten Batur, "Ancak Ramazan Bayramı’nın hemen ardından sabah saatlerinde yaklaşık 400 kişinin muayene için randevu talebi oldu. Yüzde 80 artış gösteren randevu talebi nedeniyle çok acil olmayanlara bir hafta sonraya randevu vermek zorunda kaldık. Çünkü, bayram öncesinde alınmış randevularımız da oldukça yoğundu" dedi. 
     Kalp, damar ve şeker hastalarının zararını bildikleri halde bayramda ikram edilen yağlı yemekler, tatlı, şeker ve pastalardan uzak kalamadıklarını vurgulayan Batur, şunları söyledi 
     "Bayram süresince şeker tüketimi sonucu ortaya çıkan kalp yetmezliği ölüm riskini bile taşıyabiliyor. Çünkü hastalar bu sürede doktor kontrolünde hareket etmiyorlar. Bayram sonrası ilk gün hastanemiz polikliniklerine rahatsızlığından dolayı gelen hastalar arasında ciddi boyutlarda sağlık sorunları olan kişiler de var." Batur, Ramazan’da hastaların, tuttuğu oruçtan da olumsuz etkilendiğine dikkati çekerek, "Çoğu hastalarımız riskli olmasına ve bizim de uyarmamıza rağmen oruç tutmaya devam ediyorlar. Oysa, kendilerini ölüm tehlikesiyle karşı karşıya getiriyorlar. Oruç tuttukları için ilaçlarını düzensiz alan bu yüzdende ciddi rahatsızlıklar yaşayan hastalarımız var" dedi. 
     Batur, kalp ve damar hastalıklarının sürekli kontrol gerektiren bir hastalık olmasının yanında beslenme alışkanlığının da önemli payının bulunduğunu belirterek, perhiz yapılmadığı sürece de sorunlar yaşanmasının kaçınılmaz olduğunu kaydetti. 
     
</TEXT>
</DOC>
