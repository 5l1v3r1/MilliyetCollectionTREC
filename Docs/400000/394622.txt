<DOC>
<DOCNO> 394622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/dunya/axdun01.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Azeri muhalifler gücünü sınıyor 
</HEADLINE>
<TEXT>


Geçtiğimiz hafta Bakü'deki protesto gösterisinde 10 bin kişi toplayabilen muhalefet, dünkü gösteride 20 bine çıktı 

CENK BAŞLAMIŞ Moskova 


Azerbaycan'da 6 Kasım'da yapılan parlamento seçimlerine hile karıştığını öne süren muhalefet, dün yeni bir protesto gösterisi düzenledi. 
Geçen hafta 10 bin, dün de 20 bin kişinin katıldığı gösteride konuşan muhalefet liderlerinden Eldar Namazov, "Eğer yüz binlerce kişilik kalabalıklar toplayabilirsek amacımıza daha kolay ulaşırız" dedi. Müsavat Başkan Yardımcısı Rauf Arifoğlu, meydanda protesto amaçlı çadırlar kurulmasını isteyen göstericilere, "Liderlerimiz zamanı geldiğinde bize talimat verecek. Çadırlarımızı o zaman kuracağız. Yeni bir seçim ve yeni bir iktidar istiyoruz" dedi. Seçimlere hile karıştığını yabancı gözlemcilerin de doğrulamasının ardından bazı üst düzey yetkililer görevden alınmıştı. 
Seçimlerin kesinleşmeyen sonuçlarına göre, iktidar partisi Yeni Azerbaycan 125 sandalyeli meclise 65 milletvekili soktu. 


</TEXT>
</DOC>
