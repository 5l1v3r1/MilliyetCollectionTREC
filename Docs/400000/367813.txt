<DOC>
<DOCNO> 367813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun17.html </URL>
<DATE> 2005/08/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Altılı görüşmelere 3 hafta ara 
</HEADLINE>
<TEXT>

     Kore Yarımadası'ndaki nükleer soruna çözüm bulmak için Pekin'de düzenlenen altılı görüşmelere 3 hafta ara verildi. 
     Çin heyeti başkanı Vu Davey, basına yaptığı açıklamada, görüşmelerin 29 Ağustos'ta tekrar başlayacağını belirtti. 
     Heyetlerin ülkelerine dönerek hükümetleriyle görüşmelerde alınan sonuçları, tarafların konumlarını ve mevcut görüş farklılıklarını çözme yollarını ele alacaklarını kaydeden Vu, ''Dağa tırmanırken zirveyi gördük. Şimdi zirveye daha rahat çıkmak için biraz mola vermeyi kararlaştırdık'' dedi. 
     Bunun görüşmelerin dördüncü turunda alınan en önemli sonuç olduğunu savunan Çinli yetkili, görüşmelerde anlaşma sağlanamamasının ana nedeninin ABD ile Kuzey Kore arasındaki görüş farklılığı olduğunu, Kuzey Kore'nin nükleer enerjiyi barışçı amaçla kullanma hakkından vazgeçmediğini, ABD'nin ise bunu kabul etmediğini kaydetti. 
     Altılı görüşmelerin dördüncü turuna katılan heyetlerin başkanları sabah bir araya geldiler. Daha sonra Kuzey Kore ve Japonya heyetleri ikili görüşmede bulundular. Bu, aralarındaki ilişkileri donduran tarafların 9 aydan bu yana yaptıkları ilk doğrudan görüşme oldu. 
     Japonya tarafı Pyongyang ile ilişkileri normalleştirmek için nükleer sorunların yanı sıra füze ve insan kaçırma sorunlarının da çözülmesinde ısrar ediyor. 
     Altılı görüşmelerin 26 Temmuz'da başlayan dördüncü turuna Çin, Rusya, ABD, Güney Kore, Kuzey Kore ve Japonya heyetleri katıldı. 
     
</TEXT>
</DOC>
