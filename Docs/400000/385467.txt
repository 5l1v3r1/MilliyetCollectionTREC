<DOC>
<DOCNO> 385467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko13.html </URL>
<DATE> 2005/10/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Banvit, Şeker Piliç ve Van Et Bizde kuş gribi yok 
</HEADLINE>
<TEXT>

     Banvit ve Şeker Piliç, çiftliklerinde kuş gribi vakasının bulunmadığını bildirdi. 
     Banvit’ten İMKB’ye gönderilen açıklamada, kuş gribine göçmen kuşlarda ve açıkta serbest yetiştirilen kanatlılarda, bütün dünyada rastlandığı belirtilerek, şirketin hiçbir çiftliğinde kuş gribi vakasının bulunmadığı kaydedildi. 
     Şirket, kümes ortamında ve çeşitli biogüvenlik önlemleri ile yetiştirilen kanatlılarda bu tip bir hastalığa rastlanmasının beklenmediğini bildirdi. 
     Şeker Piliç’ten yapılan açıklamada da şirketin çiftliklerinde kuş gribi ve benzer bir vakanın bulunmadığı belirtilerek, "Çiftliklerimiz maksimum düzeyde biogüvenlik altındadır ve tavuklarımız kümes ortamında bu bio güvenlik tedbirleri altında yetiştirildiği için kuş gribi ve benzeri tipteki hastalığın oluşmasını beklememekteyiz" denildi. 
     
     VAN ET'TEN DE AÇIKLAMA 

     Van Et Entegre Et Sanayi ve Ticaret A.Ş., bölgede ve şirkete ait kanatlı hayvan çiftliklerinde kuş gribi veya benzeri bir hastalığa rastlanmadığını bildirdi. 
     Van Et'ten Borsa'ya gönderilen açıklamada, konunun sürekli olarak takip ve kontrol edildiği vurgulandı. 
     Bu arada, Van Et, Şeker Piliç, Pınar Et ve Banvit şirketlerinin Borsa'da işlem gören hisse senetlerinin sıraları ilk seanstan itibaren kapalı bulunuyor. 

     
</TEXT>
</DOC>
