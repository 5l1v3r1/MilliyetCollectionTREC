<DOC>
<DOCNO> 372698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/yas15.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye çetesi işadamını kaçırdı 
</HEADLINE>
<TEXT>


Aralarında bir binbaşının da bulunduğu fidye çetesince bir eve kapatılan işadamı, çetenin dalgınlığından yararlanıp polise sığındı 

ERDAL KILINÇ İstanbul 

Mutlu Akü'nün sahibi işadamı Atilla Türker'in fidye için kaçırıldığı ortaya çıktı. Aralarında Bodrum'da görevli binbaşı A.D.'nin de bulunduğu 7 kişi, kaçırma olayının zanlıları olarak gözaltına alındı. 
Edinilen bilgiye göre, işadamı Türker, 10 gün önce işyerinden çıktıktan sonra kendisine takip eden ve otomobilinin önünü kesen silahlı bir grup tarafından kaçırılarak, bir eve kapatıldı. 
Çete, tehdit ve şantaj yaptığı Türker'den 2 milyon dolar istedi. Parayı bulması için serbest bırakılan Türker, kısa süre içinde çeteye 500 bin dolar getirdi. 
Çete üyeleri, Türker'den 1,5 milyon dolar daha getirmesini istedi. Türker de, çetenin bu isteğine de uyup parayı toparladı. Ancak teslimat sırasında çete üyeleri arasında tartışma çıktı. Daha önce aldıkları 500 bin doların paylaşımı konusunda birbirine giren çete üyelerinin dalgınlığından yararlanan Türker, parayı teslim etmekten vazgeçerek çantayla kaçtı. Polise sığınan Türker'in verdiği bilgiler ışığında harekete geçen Organize Suçlarla Mücadele Şube Müdürlüğü, operasyon başlatarak İstanbul'un Anadolu Yakası'nda 6 kişiyi gözaltına aldı. 

Fotoğraflı şantaj mı 
Savcılığa verilen bilginin ardından çete üyesi olduğu iddia edilen Bodrum'da görevli binbaşı A.D. de gözaltına alınarak İstanbul Organize Suçlarla Mücadele Şube Müdürlüğü'ne getirildi. İddiaya göre, çete üyelerinin işadamı Türker'e ait özel bilgilere ve fotoğraflara sahip oldukları, bu nedenle şantaj ve tehditte bulundukları öne sürüldü. 




</TEXT>
</DOC>
