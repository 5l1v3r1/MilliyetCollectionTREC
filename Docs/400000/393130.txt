<DOC>
<DOCNO> 393130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo10.html </URL>
<DATE> 2005/11/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mehmet Okur 31 sayıyla kendi rekorunu kırdı... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 5 maçla devam edildi. 
     Utah Jazz'da forma giyen Mehmet Okur, takımının Charlotte Bobcats'i 95-91 yendiği maçta 31 sayı atarak kariyer rekorunu kırdı. 
     Charlotte'de yapılan ve yaklaşık 15 bin kişinin izlediği maçta 46 dakika sahada kalan Mehmet Okur, daha önce 3 kez ulaştığı 27 sayılık kariyer rekorunu geliştirerek 31 sayıya taşırken, oynadığı mükemmel oyunla da gecenin yıldızı oldu. Maçın en skorer oyuncusu da olan Okur, attığı sayıların yanı sıra aldığı 7 ribaunt 5 savunma, 2 hucüm ve yaptığı 2 asistle de kendisini izleyenleri büyüledi. Jazz'ın bir diğer etkili ismi Rus Andrei Kirilenko 45 dakika sahada kalırken 20 sayı, 8 ribaunt ve 5 asistle maçı tamamladı. 
     Charlotte Bobcats'te ise 5 oyuncu çift haneli rakamlara ulaşmasına karşın özellikle ilk 5'te başlayanlar yeterli sayıyı üretemeyince sahasından yenilgiyle ayrılmak zorunda kaldı. Primoz Brezec'in 13 sayı ve 6 ribaunt, oyuna yedek başlayan Sean May'in de yine 13 sayı ve 8 ribauntla oynadığı maçta Kareem Rush ilk 5'te başlamasına karşın sayı üretemedi. 
     
     SPURS'U DUNCAN SIRTLADI 

     Gecenin bir diğer maçında San Antonio Spurs ile Chicago Bulls, Chicago'daki United Center'da karşı karşıya geldi. 
     22 bin taraftarın izlediği mücadelede konuk takım Spurs, sahadan 104-95'lik galibiyetle ayrılırken, ünlü oyuncu Tim Duncan 24 sayı ve 16 ribaunt alarak ''double-double'' yaptı. Spurs'un Fransız oyuncusu Tony Parker'in 22 sayı ve 9 asistle tamamladığı mücadelede Arjantinli Emmanuel Ginobili rakip potaya 14 sayı gönderdi. 
     Bulls'ta Düke Üniversitesi'nden çaylak olarak takıma katılan Luol Deng, 19 dakikada 19 sayı üretirken, 13 sayıyla maçı tamamlayan Kirk Hinrich de yenilgiyi engelleyemedi. 
     
     MIAMI HEAT 7 OYUNCUYLA OYNADI 

     Miami'de yapılan maçta ise Miami Heat, New Jersey Nets'i Dwyane Wade'in son saniyelerde attığı serbest atışla 90-89 yendi. 
     Ünlü oyuncusu Shaquille O'Neal'den yoksun kadrosuyla maça çıkan Heat'te toplam 7 oyuncu forma giyerken 6 oyuncu 30 dakikanın üzerinde forma giydi. 
     Dwayne Wade, 23 sayıyla takımının en skorer ismi olurken, onu 18 sayıyla Antonie Walker takip etti. Nets'te ise Heat potasına 32 sayı bırakarak maçın en yüksek sayısına ulaşan Vince Carter ve 20 sayı bulan Richard Jefferson yenilgiyi engelleyemedi. 
     Gecenin diğer maçlarında Cleveland Cavaliers, Toronto Raptors'u 105-93, Minnesota Timberwolves da Los Angeles Clippers'ı 93-78 yendi. 

     
</TEXT>
</DOC>
