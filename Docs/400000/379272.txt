<DOC>
<DOCNO> 379272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur06.html </URL>
<DATE> 2005/09/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yarın Berat Kandili... 
</HEADLINE>
<TEXT>

     Diyanet İşleri Başkanı Ali Bardakoğlu, insanlık onuruna yaraşır, aydınlık bir geleceğin inşasının ortak akıl ve çaba ile mümkün olacağını kaydetti. 
     Bardakoğlu, yarın kutlanacak Berat Kandili dolayısıyla yayınladığı mesajında, Berat Kandili’nin Ramazan’a adım adım yaklaşıldığını müjdelediğini belirtti. 
     Kandillerin, günün yoğun ve stresli hayat akışı içinde kaybolup giden ve öze dönüşümü ihmal eden insanlar için içe dönük bakış ve öz denetim fırsatı olduğunu ifade eden Bardakoğlu, "Milletimizin kandil olarak adlandırdığı geceler, ışıklarıyla sadece karanlık gecemizi değil, aynı zamanda manevi feyziyle de kalplerimizi ve manevi dünyamızı aydınlatır" dedi. 
     Berat’ın kelime olarak günahlardan arınıp, yüce Mevla’nın af ve marifetine erişmek anlamına geldiğini belirten Bardakoğlu, şunları kaydetti 
     "Bu geceyi idrak eden her insan, bu gayeye erişmenin heyecanını yaşamalı, yüce Allah’ın ’...Ey kendilerine kötülük edip aşırı giden kullarım Allah’ın rahmetinden ümidinizi kesmeyin. Şüphesiz Allah bütün günahları affeder. Çünkü o, çok bağışlayıcıdır, çok merhamet edendir’ müjdesinin farkına vararak günah ve kusurlarından dolayı tövbe etmeli, ibadet ve dua ile rabbine yakınlaşmalı, yeni bir ümit ve kararlılıkla geleceğe bakmayı öğrenmelidir. 
     İlahi rahmete fazlasıyla mazhar olan bu gecede yaratıcımıza, ailemize, çocuklarımıza, çevremize, milletimize ve tüm insanlığa karşı olan görev ve sorumluluklarımızı yeniden hatırlayalım. Birbirimizin kusur ve hatasını örtmeye, telafi etmeye, güzellikleri öne çıkarıp paylaşmaya çalışalım. Ülkemizde huzur ve barış içinde asırlardır birlikte yaşamış insanlarımızı birbirine düşman etmek için gündeme getirilen dini, siyasi, kültürel ve etnik ayrılık ve farklılıkları değil ortaklaşa sahip olduğumuz değerlerimizi yaşatalım ve güçlendirelim. 
     Yüce dinimizin bizden istediği kardeşlik ve beraberliğimizin güçlenmesine, insani ve ahlaki meziyetlerin yaygınlaşmasına gayret gösterelim. 
     Masum bir insanın kanını dökmenin, Allah katında beratının önündeki engellerden biri olduğunu belirten Bardakoğlu, " Öyleyse gelin, kim adına ne maksatla yapılırsa yapılın savaş, terör ve şiddetin sona ermesi, açlık, sefalet ve cehaletin yok olması, barış ve huzurun hakim olması için dua ve niyazda bulunalım. Her bir ferdin, özellikle sorumlu ve yetkililerin bu uğurda elinden gelen gayreti göstermesi gerektiğini bilelim ve anlatalım" dedi. 
     Bardakoğlu, "Bireyleri ve toplumları derinden sarsan, sayısız sorunların yaşandığı dünyamızda, insanlık onuruna yaraşır, aydınlık bir geleceğin inşası ancak böyle bir ortak akıl ve çaba ile mümkün olabilir. 
     Bu duygu ve düşüncelerle aziz milletimizin, soydaş ve dindaşlarımızın Berat Kandilini kutluyorum." şeklinde konuştu. 
     
</TEXT>
</DOC>
