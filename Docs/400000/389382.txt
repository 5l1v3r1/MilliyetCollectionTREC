<DOC>
<DOCNO> 389382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/siy10.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, Sezer'in davetine sıcak 
</HEADLINE>
<TEXT>


ANKARA Milliyet 


AKP Grup Başkan Vekili Eyüp Fatsa, 77 rektörün Cumhurbaşkanı Ahmet Necdet Sezer tarafından Çankaya Köşkü'ndeki Cumhuriyet Bayramı resepsiyonuna davet edilmesi karşısında "AKP protestosu" olmayacağını söyledi. 
Fatsa, TBMM'de gazetecilerle dün yaptığı sohbet toplantısında, rektörlerin Köşk'e davet edildiğini anımsatan bir gazetecinin "AKP olarak protestonuz olacak mı " sorusuna, "Hayır, Cumhurbaşkanımız resepsiyona arzu ettikleri herkesi çağırabilir. Rektörler de bu ülkede önemli görevler yapan insanlardır. Resepsiyona çağrılmalarından daha tabii bir şey olamaz" yanıtını verdi. 

'Mağduriyet' 
Fatsa, 28 Şubat sürecinde üniversitelerle ilişiği kesildikten sonra yurtdışına gidip doktora yapanların üniversitelere dönüşünü sağlayan düzenlemeyle ilgili soru üzerine de şöyle konuştu "28 Şubat normal bir süreç değildi. O süreçte yurtdışına doktora için gitmiş birtakım arkadaşlar, eğer gerçekten birtakım mağduriyete uğramışlarsa mağduriyetin giderilmesi bizim görevimizdir." 


</TEXT>
</DOC>
