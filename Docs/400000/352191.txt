<DOC>
<DOCNO> 352191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko19.html </URL>
<DATE> 2005/06/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Vorkink Mortgage, istihdamı artıracak önemli bir enstrüman 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, Türkiye'de istihdamı arttıracak unsurların ''yatırım ortamının geliştirilmesi, çalışma piyasası ve verimlilik reformu ile mali sektör reformu'' olduğunu tespit ettiklerini söyledi. 
     Başbakan Recep Tayyip Erdoğan'ın, Washington'da Dünya Bankası Başkanı Paul Wolfowitz ile görüşmesinin ardından, Banka, Türkiye'de istihdamı arttırmaya yönelik politikalar içeren ayrıntılı bir rapor hazırladı. 
     Andrew Vorkink, Türkiye'de istihdamı arttırmaya yönelik tespit ve çözüm önerileri içeren çalışma konusunda A.A muhabirinin sorularını yanıtladı. 
     Türkiye'nin en önemli sosyo ekonomik sorununun işsizlik olduğunun altını çizen Vorkink, istihdamı arttırmak için Dünya Bankası olarak gerek mali gerekse teknik tüm yardımları yapacaklarını söyledi. 
     
     İŞSİZLİK KONUSUNDAKİ TESPİT VE ÇÖZÜM ÖNERİLERİ... 
     Vorkink, daha çok doğrudan yatırım çekebilmek için yatırım ortamının geliştirilmesi ve daha da iyileştirilmesi konusunda, Türk Hükümeti'nin, özellikle İstanbul'da yapılan Yatırım Danışma Konseyi kararlarının derhal hayata geçirilmesi konusundaki kararlılığını teyit ettiğini söyledi. 
     Mali Sektör Reformu için gerekli unsurlara da istihdama katkısı açısından dikkat çeken Vorkink, bankacılık sektörünün daha da güçlendirilmesi, Ziraat ve Halk Bankaları'nın özelleştirilmesi gerekiyor, bu kamu bankalarının özelleştirmesi konusunda oldukça hızlı ilerlemeler olduğunu tespit ettiklerini bildirdi. 
     Bir ülkede istihdamı en çok arttıran unsurlardan biri olan doğrudan yabancı sermaye girişinin Türkiye'de yetersiz olduğuna dikkat çeken Vorkink, ''Son 10 yılda küresel ekonomide doğrudan yabancı sermaye yüzde 12 oranında artmasına rağmen Bulgaristan'da bile yüzde 7 oranında , Türkiye'de halen GSYH'nin yüzde 1'inin altında seyrediyor. Türkiye, doğrudan yabancı sermaye girişini arttırırken yapısal reformları da birlikte uygulayarak, istihdamı arttırabilir'' diye konuştu. 
     
     EKONOMİ YETERLİ DÜZEYDE İSTİHDAM YARATAMIYOR... 
     Türkiye'nin çok büyük bir ekonomik büyüme sağladığının altını çizen Vorkink, ''Ancak bu büyümeye rağmen, Türkiye'de ekonomi yeterli düzeyde istihdam yaratamıyor'' saptamasında bulundu. 
     Vorkink, hızlı büyüyen ekonominin yeteri kadar istihdam yaratamamasının sebebi olarak ise 15 yaşın üstündeki çalışabilir nüfusun, istihdam talebinden çok daha fazla artmasını gösterdi. İstihdam artışının önündeki diğer bir engelin, işverenin, işçi çalıştırma maliyetleri nedeniyle, yeni bir istihdama gitmek yerine, mevcut çalışanlara fazla mesai yaptırdığına dikkat çeken Vorkink, buna kanıt olarak, 1995'te bir haftada toplam 45 saat çalışan Türk işçisinin, 2003'teki çalışma saatinin 52'ye çıkması olarak gösterdi. 
     Türkiye'de işçi ücretleri değil ancak diğer yan maliyetlerin yüksekliğine dikkat çeken Vorkink, gerek yeni işçi çalıştırma maliyetlerinin vergi, sigorta, tazminat vb. yüksekliği ve işsizlik sigortasından faydalanabilme sınırlarına ulaşmadaki zorluk sebepleriyle, gerek işverenin, gerekse işçinin zorunlu olarak kayıtdışı ekonomiye yöneldiklerini vurguladı. 
     
     MORTGAGE SİSTEMİNİN İSTİHDAMA BÜYÜK ETKİSİ OLACAK... 
     Vorkink, Türkiye'de, istihdama dolaylı etki yapan finansman kaynaklarının henüz gelişmediğini belirterek, özellikle mortgage sisteminin uzun vadeli, uygun koşullu konut finansman sistemi , Türkiye'deki işsizliğin çözümünde anahtar role sahip olacağını tespit ettiklerini belirterek, ''Mortgage sisteminin, Türkiye'de istihdamı arttıracak çok önemli bir mali enstrüman olacağına inanıyoruz'' dedi. 
     Türkiye'nin, tam üye olmaya çalıştığı Avrupa Birliği AB üyesi ülkelere göre çok düşük oranda bir mortgage payına sahip olduğunun altını çizen Vorkink, Hollanda'da, mortgage payının, GSYH'ya oranının yüzde 100'ün üstünde olduğuna dikkat çekerek, ''AB'ye yeni katılan Çek Cumhuriyeti, Polonya ve Macaristan gibi Türkiye ekonomisine daha yakın ülkelerde bile yüzde olarak Türkiye'nin çok üstünde bulunuyor, Türkiye'de ise yüzde 0.5'in altında bulunuyor'' diye konuştu. 
     Mortgage sisteminin Türkiye'de tam olarak faaliyete geçmesinin ardından, belirli sektörlerdeki istihdamın tetikleneceğine dikkat çeken Vorkink, ''Halen GSYH'nin yüzde 0.5'inin altında bir paya sahip olan mortgage sisteminin, en çok istihdam yaratacağı sektör inşaat sektörü olacak. İnşaat sektörünü, hizmetler ve sanayii izleyecek'' dedi. 
     
     KOBİ'LERİN EKONOMİYE KATKISI... 
     Vorkink, Türkiye'de Küçük ve Orta Boyutlu İşletmelerin KOBİ , büyük potansiyele sahip olmalarına rağmen, halen tam bir ekonomik büyüme ve istihdamın motoru haline gelemedikleri tespitinde bulunan Vorkink, KOBİ'lerin önemli oranda istihdam yaratmalarına rağmen bunların çoğunun kayıtdışında olması ve düşük verimlilik nedeniyle GSYH'ye katkılarının oransal olarak çok yetersiz olduğunu söyledi. 
     Vorkink, Türkiye'de KOBİ'lerin, yatırıma yüzde 7, ihracata da yüzde 8 düzeyinde katkılarının olmasına karşın, bu oranının, Güney Kore'de, sırasıyla yüzde 36 ve 20 düzeylerinde bulunduğunu, Bulgaristan ve Romanya'nın bile Türkiye'den fazla olduğunu kaydetti. 
     Vorkink, sosyal boyutu da bulunan mikro finans sisteminin geliştirilmesinin, hem ekonomik kalkınmaya, hem de istihdama katkısının bulunacağını da vurguladı. 
     
     MACARİSTAN BU PROGRAMLA İŞSİZLİĞİ YARIYA DÜŞÜRDÜ... 
     Vorkink, Türkiye'ye de önerdikleri bu programı, Polonya ve Macaristan gibi ülkelerin de uygulayarak önemli başarılar elde ettiklerini belirterek, ''Özellikle Macaristan, işsizliği yüzde 15'ten yüzde 7'ye indirdi'' ifadesini kullandı. 
     
     ÇALIŞMA PİYASASI VE VERİMLİLİK REFORMU... 
     Türkiye'deki çalışma piyasasının esnek olmadığına dikkat çeken Vorkink, istihdamın önemli bir kısmının, istihdam maliyetinden kaçınmak için kayıtdışı ekonomide yoğunlaştığını belirterek, ''Kayıtdışı ekonomi verimsiz çalışıyor, çalışanların kayıt içine alınmasının teşvik edilmesi, sosyal güvenlik sistemini güçlendirirken, verimliliği de arttırır'' diye konuştu. 
     Türkiye'nin son 3-4 yılda yüzde 10 ortalama işsizlik oranına sahip olduğunu belirten Vorkink, ''İstihdam üzerindeki maliyetler, OECD ve AB ortalamalarının çok üstünde, bu da istihdamı, verimsiz çalışan kayıtdışına itiyor, bunun sonucunda ekonomik büyüme tam olarak istihdam yaratamıyor'' dedi. 
     Vorkink, istihdamın eğitilmesinin de rekabet açısından büyük önem sahip olduğunu vurguladı. 
     
     İSTİHDAMIN ARTMASI AB'YE GİRİŞİ HIZLANDIRIR... 
     Andrew Vorkink, Türkiye'nin, nitelikli ve eğitimli istihdamı arttırması neticesinde, AB ülkelerinin, Türkiye'den, istihdam açısından kaygılanmayacaklarını, bunun sonucunda, Türkiye'nin AB'ye tam üyelik sürecinin hızlanacağına da dikkat çekti. 
     
</TEXT>
</DOC>
