<DOC>
<DOCNO> 375491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/axspo03.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşlar yerinden oynayacak 
</HEADLINE>
<TEXT>


Gerets, Ergün'ün sakatlığında takımda değişikliğe gidecek. Marek Heinz'ı kadroya monte etmeyi planlayan Galatasaray Teknik Direktörü, Altan'ı da sol kanattan orta alana çekmeyi hesaplıyor 

ERHAN TELLİ 


Ergün Penbe'nin milli takımdaki sakatlığından sonra morali bozulan Galatasaray Teknik Direktörü Eric Gerets, diğer millilerinin Florya'ya dönmesi için sabırsızlanıyor. Yeni bir şanssızlık yaşamaktan çekinen Belçikalı teknik adamın, milli takımlara dağılan yerli ve yabancı oyuncuları hakkında sürekli bilgi aldığı ve gelişmeleri yakından takip ettiği öğrenildi. 
Ergün'ün boşluğunu doldurmak için yeni transfer Heinz'ı takıma monte etmek isteyen Gerets'in, Altan'ı ise sol kanattan orta alanın ortasına kaydırabileceği kaydedildi. 
Öte yandan Galatasaray Teknik Direktörü'nün milli maçlar sonrasında bir toplantı yaparak uyarılarda bulunacağı, özellikle Avrupa serüveni öncesinde bazı tedbirler almayı planladığı kaydedildi. 

Heinz vasattı 

Dünya Kupası elemelerinde 1. Grup'ta Romanya'ya 2-0 yenilen Çek Cumhuriyeti'nde forma giyen Marek Heinz, dün 75 dakika forma giydi. Ön libero olarak görev yapan Galatasaray'ın yeni transferi zaman zaman sağ kanada geçti. Vasat bir görüntü ortaya koyan Heinz, ikili mücadelelerde hırçındı. Cim - Bomlu oyuncu, daha sonra yerini Trabzonsporlu Jun'a bıraktı. 


</TEXT>
</DOC>
