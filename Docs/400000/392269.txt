<DOC>
<DOCNO> 392269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/eko02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarzi, Clinica zinciri kuruyor 
</HEADLINE>
<TEXT>


Cumhuriyet tarihinin ilk kadın doğum doktoru ve ilk kadın girişimcilerinden Pakize Tarzi'nin oğlu Mahmut Tarzi, annesinin adıyla hastane ve Clinica klinik zinciri kuracak 

ŞULE YÜCEBIYIK 

Geçtiğimiz yıl, 94 yaşında hayata veda eden Dr.Pakize Tarzi, Cumhuriyet döneminin ilk kadın doğum uzmanı. Pakize Tarzi'nin 1949'da kurup, yaşattığı hastaneyi, bugün oğlu Mahmut Tarzi yönetiyor. 
Farklı sektörlerde çalıştıktan sonra, Dr. Pakize Tarzi hastanesinin yönetimini evlenip ABD'ye yerleşen ablasından devralan Mahmut Tarzi'nin ilk işi laboratuvar işine girmek oldu. "Kendi laboratuvarımızı kurduk. Başarılı olduğumuzu görünce, hastaneden ayırarak ayrı bir zincir haline getirdik" diyen Tarzi, bu girişimini annesine rağmen gerçekleştirdiğini belirtiyor. 
Türkiye'nin ilk modern tıp laboratuvarları zinciri, Dr. Pakize Tarzi markasıyla İstanbul'un 10 ayrı merkezinde hizmet veriyor. 
Mahmut Tarzi, şu sıralar annesinin 1943 yılında Nişantaşı'nda kurduğu Türkiye'nin ilk kadın doğum hastanesini yeniliyor. "O dönemden bu yana hayatta kalan tek özel hastane bizimki oldu" diyen Tarzi, sözlerini şöyle sürdürdü 
"Türkiye'nin en gelişmiş kadın hastanesi olacak. Kadının ergenlik çağından başlayarak, doğum, menopoz gibi tüm sağlık aşamalarını kapsayan üniteleri olacak. Bunun yanı sıra tüp bebek ve estetik cerrahi konusunda da iddialı olacağız." 

'Aspirinlik hastaya yataksız hastane' Tarzi, son günlerde tıp sektöründe yeni bir marka sunma hazırlığı içinde. Clinica, Türkiye için yeni bir konsepti ifade ediyor. Hastaneden küçük, poliklinikten daha kapsamlı bir 'ön teşhis hastanesi.' 
Mahmut Tarzi bu kavramı şöyle anlatıyor "Hafif bir gribe yakalananın hastaneye koşmaması gerekiyor. Clinica, bir asprinlik işi olanı tedavi için oluşturulmuş bir ön sağlık birimi. Tüm uzmanlıkları kapsıyor. Ama hastane değil daha doğrusu 'yataksız hastane.'Ağır sorunların teşhisini koyup, hastanelerin uygun birimlerine yönlendirecek." 
Clinica'nın ilk şubesi Gayrettepe'de açıldı. Mahmut Tarzi, yeni şubeler açmak için yerli ya da yabancı stratejik ortak arayışı içinde olduğunu, kaydetti. 


</TEXT>
</DOC>
