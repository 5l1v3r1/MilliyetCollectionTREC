<DOC>
<DOCNO> 355631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko07.html </URL>
<DATE> 2005/06/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dünyada 200 milyon kişi, Türk kotu giyiyor... 
</HEADLINE>
<TEXT>

     Devlet Bakanı Kürşad Tüzmen, bu yıl 2.8 milyar dolarlık denim kot kumaş ve pantolon ihracatı gerçekleştirileceğini, 2005 yılının 4 ayında, denim sektöründeki ihracat artışının ise yüzde 21 olduğunu bildirdi. 
     Tüzmen, denim sektöründe markalaştıkça ihracatta birim fiyatın arttığını söyledi. 
     Devlet Bakanı Kürşad Tüzmen, Rusya Federasyonu'nda ilk kez düzenlenecek olan denim fuarı öncesinde, A.A muhabirine yaptığı açıklamada, Türkiye'nin dünya denim pazarındaki payının artarak devam ettiğini ifade etti. 
     Denim sektöründe dünya ihracatının 27,2 milyar dolar civarında olduğunu kaydeden Bakan Tüzmen, ''Türk denim ihracatçısının 2000 yılındaki ihracatı 984 milyon dolarken, 2004 yılında ihracat 2,2 milyar dolar seviyesine ulaşmıştır. Dünyada 200 milyon erkek, kadın ve çocuğa denim pantolonu Türk ihracatçısı giydirmektedir. 2005 yılının ilk 4 ayındaki ihracatımız 897 milyon dolardır. Yıl sonu hedefimiz 2,8 milyar dolardır. Amerika'nın Çin'e tekstilde kota koyması halinde bu rakamı 3 milyar dolara çıkarabiliriz'' dedi. 
     Hazır giyim ve konfeksiyon sektöründeki ihracat artışının yüzde 10 civarında olmasına karşın, denim sektörünün ihracatının yüzde 20'lerin üzerinde olduğuna dikkat çeken Bakan Tüzmen, şu anda bu sektörde dünya pazarının yüzde 6,5'inin Türklerin elinde olduğunu bildirdi. Tüzmen daha sonra şunları söyledi 
     ''Dünya pastasındaki payımızı birkaç yıl içinde yüzde 10'a çıkarabiliriz. Bunun için yapmamız gereken tek şey moda yaratmak ve markalaşmak. Kalitemizde hiçbir sorun yok. Markalaşarak bire sattığımız bir pantolonu ikiye satabiliriz. Denim sektörü bu konuda başarılı örnekler veriyor. Nitekim ihracatımızda birim fiyatlardaki artış oranı miktar artışının çok üstünde. Bu çok sağlıklı bir durum. Ülkemiz denim sektöründe Avrupa'nın en büyük üreticisi. Aynı zamanda net ihracat açısından da Avrupa'nın en büyük ihracatçısı konumundadır.'' 
     
     DENİM İHRACATÇILARININ PAZAR PAYI 
     Türkiye'nin denim ihracatının ülkelere göre dağılımı hakkında da bilgi veren Bakan Tüzmen, ihracatın yüzde 22'sinin Almanya'ya, yüzde 13,4'ünün İngiltere'ye, yüzde 9'unun ABD'ye, yüzde 6'sının Hollanda'ya, yüzde 6'sının İspanya'ya yapıldığını ifade etti. 
     Tüzmen, Türk denim ihracatçılarının çeşitli ülkelerdeki pazar payını da şöyle açıkladı 
     ''Denim ihracatçılarımız Almanya pazarının yüzde 15'ini, Hollanda pazarının yüzde 15,1'ini, İngiltere pazar payının 13,6'sını, İspanya pazar payının yüzde 8,7'sini elinde bulundurmaktadır. 
     İhracatçılarımızın gelişmekte olan Rusya Federasyonu'ndaki pazar payı ise yüzde 56'nın üzerindedir. Rusya'da bu yıl ilk kez denim fuarı gerçekleştireceğiz. Rusya pazarı önümüzdeki dönemde hızla büyüyecek bir pazardır. Buradaki pazar payımızı daha da arttırabiliriz.'' 
     
</TEXT>
</DOC>
