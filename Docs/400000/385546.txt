<DOC>
<DOCNO> 385546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo22.html </URL>
<DATE> 2005/10/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta Sergen için seferberlik... 
</HEADLINE>
<TEXT>

     Beşiktaş, Kayserispor ile hafta sonunda yapacağı Turkcell Süper Ligi maçının hazırlıklarını 1 günlük iznin ardından bugün yaptığı antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen ve ilk yarım saati basına açık olan antrenmanda, siyah-beyazlı futbolcular kondisyon ve pas çalışmasının ardından çift kale maç yaptı. 
     Milli takımlarda bulunun futbolcuların yanı sıra izinli olan Kleberson, sakatlığı bulunan Güven ile üst solunum yolu enfeksiyonuna yakalanan Veysel antrenmana katılmadı. Sakatlığı süren Sergen ise takımdan ayrı fizyoterapist eşliğinde özel bir çalışmaya tabi tutuldu. Teknik direktör Çalımbay, antrenman sırasında saha kenarında bir süre Sergen ile görüştü. 
     Öte yandan, saçlarını tamamen kestiren Koray, yeni imajıyla antrenmanda dikkat çekti. 
     
     SERGEN İÇİN SEFERBERLİK 

     Kayserispor ile oynanacak lig maçında sağ arka adalesindeki sakatlığı nedeniyle forma giyemeyecek olan Sergen'i, Bolton Wonderers takımıyla yapılacak UEFA Kupası grup maçına yetiştirmek için kulüp doktorları adeta seferber oldu. 
     Kulüp doktoru Yalçın Yavuzer, Sergen'in Kayserispor karşısında forma giyemeyeceğini, ancak İngiliz ekibiyle oynanacak karşılaşmaya yetiştirmek için ellerinden geleni yapacaklarını söyledi. 
     Siyah-beyazlılar, yarın yapacakları antrenmanla Kayserispor maçı hazırlıklarını sürdürecek. 

     
</TEXT>
</DOC>
