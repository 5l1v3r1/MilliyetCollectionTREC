<DOC>
<DOCNO> 396324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy14.html </URL>
<DATE> 2005/11/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
CHP kurultayı... Tüzük değişikliği önerileri reddedildi... 
</HEADLINE>
<TEXT>

     CHP’li muhaliflerin parti tüzüğünün 14 maddesinin değiştirilmesi için verdiği önerge kurultayda oyçokluğu ile reddedildi. 
     CHP’li muhaliflerin geçen sene 348 imza ile tüzük kurultayı toplanması istemiyle verdikleri önergede yer alan 14 maddelik tüzük değişikliği önerileri kurultay tüzük 
     komisyonunca ele alındı. Söz konusu öneriler komisyonca reddedilirken, komisyonun hazırladığı rapor da kurultayda ele alındı. Kurultay delegeleri söz konusu değişiklik önerilerini de oyçokluğu ile reddetti. Muhaliflerin geçen yıl haziren ayında CHP yönetimine yaptıkları 348 imzalı önerge CHP yönetimi tarafından işleme konulmamış, bunun üzerine Anayasa Mahkemesi, CHP yönetimini tüzük kurultayı toplaması yönünde uyarmıştı. Bu arada kurultay tüzük komisyonu, genel merkezin istemi doğrultusunda 18 maddelik tüzük değişikliği teklifini ise kabul etti. Komisyonun raporu da kurultay tarafından oyçokluğu ile benimsendi. Tüzük değişikliğinin reddedilmesi üzerine söz alan muhalifler, tüzük değişiklik komisyonunun seçiminde delegelerin oyuna başvurulmadığı eleştirisinde bulunarak değişiklik önerilerinin oybirliği ile reddedildiğini hatırlattılar. Bedri Baykam, "Neyi reddettik hangi demokratik atılımı yaptık. Öneriler neydi de reddedildi, bilen var mı " diye sorarken, "Çarşaf listenin neyi kötüydü de reddedildi " dedi. Baykam, "Tüzüğün reddedilmesi CHP’nin tabanına ve halka açılmasının önünü tıkıyor" dedi. Baykam’ın konuşması sırasında bir partilinin Baykam’a bağırması üzerine Divan Başkanı Hakkı Süha Okay bağırarak tepki gösterdi. 
     
</TEXT>
</DOC>
