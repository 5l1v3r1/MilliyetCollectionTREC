<DOC>
<DOCNO> 352307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo45.html </URL>
<DATE> 2005/06/15/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Tulun "Ribery'e bir lira bile borcumuz yok. Kendisi kandırılmış" 
</HEADLINE>
<TEXT>

     Galatasaray’da, başkan Özhan Canaydın ve yeni teknik direktör Eric Gerets, Florya Metin Oktay Tesisleri’nde bir araya geldi. 
     Sportif direktör Bülent Tulun’un da bulunduğu toplantıda, Gerets’in, kasetlerden izlediği maçlar doğrultusunda sarı-kırmızılı ekiple ilgili görüşleri öğrenilirken, gelecek sezon için neler yapılabileceğinin de ele alındığı bildirildi. 
     Bu arada, Ribery’nin, Marsilya Kulübü’ne 4 yıllık imza atması, Galatasaray’da moralleri bozdu. Sportif direktör Bülent Tulun, bu futbolcunun tüm haklarının kendilerinde bulunduğunu ifade ederek, "Ribery bizim futbolcumuz. Kendisi kandırılmış" dedi. 
     Ribery’nin böyle bir şeyi nasıl yaptığına anlam veremediklerini kaydeden Tulun, "Başka bir kulübe imza atmasının cezası 10 milyon Avro. O’na bu imzayı attıranlar, Galatasaray’ın bu futbolcuya yaptığı ödemelerin herhalde farkında değil. Bizim bu konuda hiçbir açığımız ve eksiğimiz yok. Ribery’ye de bir lira bile borcumuz yok. O’nu kandırmışlar" diye konuştu. 
     Öte yandan, teknik direktör Gerets’in İstanbul’da kalacağı evi bulabilmek için Florya civarında araştırmaların sürdüğü, Belçikalı teknik adamın bugün kendisine ev baktığı öğrenildi. 
     
</TEXT>
</DOC>
