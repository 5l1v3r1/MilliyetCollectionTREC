<DOC>
<DOCNO> 385034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun17.html </URL>
<DATE> 2005/10/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Solona Türkiye ile müzakereleri başlatmış olmamız isabetli bir karar 
</HEADLINE>
<TEXT>

     Avrupa Birliği Ortak Savunma ve Dış Politika Yüksek Temsilcisi Javier Solana, Türkiye ile müzakerelerin başlatılmış olmasının isabetli bir karar olduğunu söyledi. 
     Solana, İtalya'da yayımlanan La Repubblica gazetesine verdiği demeçte, ''Türkiye ile müzakereleri başlatmış olmamız, zaman içinde uygun, akıllı bir karara ulaşmamızı sağlayacaktır'' dedi. 
     Solana, müzakerelerin başlatılmasına ilişkin bir soruyu yanıtlarken şunları söyledi 
     ''Bir an için Türkiye'ye bugün hayır demiş olduğumuzu hayal edin. 15 yıl sonra Türkiye'nin, bizim için hem siyasi, hem de enerji açısından hayati önem taşıyan bir bölgede, Avrupa'ya demir atmış bir ülke olarak değil de serbest bir elektron gibi hareket ettiği bir dünya düşünün. O zaman yaptığımız hatanın maliyetini hesaplamak dışında hiçbir şey yapamazdık. Olası tüm limitleri de göz önünde bulunduran bir çerçeve dahilinde müzakereleri başlatmış olmamızın, zaman içinde hem stratejik gereksinimlerimize, hem de kimlik kaygılarımıza uygun akıllı bir karara ulaşmamızı sağlayacağı inancındayım.'' Solana, AB yetkililerinin Türkiye ile müzakereleri başlatma yönünde karar vermelerinin gerekçesini ise şöyle açıkladı 
     ''Türkiye meselesine stratejik açıdan bakarsak, müzakerelerin başlatılması gerektiği açık bir konudur. Türkiye, kilit önem taşıyan Ortadoğu gibi bölgede ciddi bir etkiye sahip büyük bir ülkedir, ılımlı bir İslam ülkesidir. Türkiye, Avrupa Birliği'yle müzakerelere başlama perspektifinin manyetik etkisi sayesinde, sosyal siyasetten sivil ve askeri otoriteler arasındaki ilişkilere varana dek, kısa sürede her alanda harikulade adımlar attı.'' ''AB kamuoyunda Türkiye'nin üyeliği konusunda gözlenen rahatsızlığın da gözden uzak tutulamayacağını'' söyleyen Solana, ''Avrupa'da, özellikle bazı ülkelerdeki vatandaşların halet-i ruhiyeleri açısından ise Türkiye'nin üyeliği bir problem teşkil etmektedir. Ama bu iki olguyu da göz önüne alan bir denge noktası yakalamamız gerekiyor Bir yanda stratejik ve siyasi çıkarlar, diğer yanda ise kamuoyundaki güvensizlik'' diye konuştu. 
     
     ''ŞİMDİ DE YÜKÜMLÜLÜKLERİMİZİ YERİNE GETİRMELİYİZ'' 
     Solana'nın Türkiye konusundaki yaklaşımı, La Repubblica gazetesinde, ''Büyüyen bir siyasi Avrupa, Türkiye'siz yapamaz'' başlığıyla özetlendi. 
     Solana, AB-Türkiye ilişkilerinin uzun süredir devam ettiğini anımsatarak şöyle konuştu 
     ''Müzakerelerin, her iki tarafın da iyi niyetiyle başlatılmış olduğunu düşünüyorum. Türkiye ile ilişkilerimizin yıllardır sürdüğünü aklımızdan çıkarmamalıyız. 1999'da Helsinki zirvesi sırasında aday ülke statüsü vererek Türkiye'ye neler sunduğumuzu anlatmak üzere, gece yarısı Ankara'ya gönderildiğimi unutmadım. Ertesi sabah da saat 07.00'de Ankara hükümetinin 'evet' yanıtıyla geri dönmüştüm. Bilahare bu konuda bizim ve Avrupa Komisyonu'nun uzun bir çalışması söz konusu oldu. 3 Ekim 2005 tarihinin belirlenmesi, Türkiye'nin tüm aday ülkeler için belirlenen siyasi kriterleri yerine getirip getirmediğinin dikkatli biçimde incelenmesi neticesinde gerçekleşmişti.'' AB ve Türkiye'nin önümüzdeki süreçte de üzerlerine düşen sorumlulukları yerine getirmek durumunda olduğuna işaret eden Solana, ''Şimdi de, yükümlülüklerimizi yerine getirmemiz gerektiğini düşünüyorum. Bence, AB anayasasına ilişkin referandum sonuçları, bu konudaki kararımızı etkilememeli. Türkiye'nin AB Komisyonu tarafından belirlenen kriterleri yerine getirmeye devam etmesi gerekecek. Bunlar, son derece ciddi kriterlerdir'' ifadesini kullandı. 
     
</TEXT>
</DOC>
