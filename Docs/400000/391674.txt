<DOC>
<DOCNO> 391674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun16.html </URL>
<DATE> 2005/11/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kasaba ihya oldu Yukos'un eski başkanı cezaevine gelince... 
</HEADLINE>
<TEXT>

     Rusya'nın en zengin mahkumu olan Yukos petrol şirketinin eski başkanı Mihail Hadarkovski'nin kalan 6 yıllık hapis cezasını çekmek üzere gönderildiği Çin sınırındaki kasaba ekonomik açıdan ihya oldu. 
     Rus NTV televizyonundaki haberde, Sibirya bölgesindeki Krasnokamensk'teki otel odalarının çok yüksek fiyatlarla yıllık olarak gazetecilere kiralandığı kaydedildi. Penceresinden cezaevinin görüldüğü odaların tercih edildiği ifade edildi. 
     Her gün onlarca gazetecinin gelip gittiği kasabadaki restoranlarda yemek isimlerinin önüne ''Hadarkovski'' isminin getirildiği, yerel halkın Hadarkovski'nin gelişinden sonra hayatından son derece memnun olduğu bildiriliyor. 
     Kasaba halkı NTV muhabirine yaptıkları yorumda, ''Hadarkovski'yi buraya, hapishaneden kaçsın diye yolladılar galiba. Çünkü burası Çin'e sadece 60 kilometre ve hapishanede çok özel bir güvenlik olduğu söylenemez'' dediler. 
     
</TEXT>
</DOC>
