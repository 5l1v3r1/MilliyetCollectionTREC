<DOC>
<DOCNO> 364733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy14.html </URL>
<DATE> 2005/07/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan Güney Kıbrıs konusunda 17 Aralık ile aynı noktadayız 
</HEADLINE>
<TEXT>

     Başbakan Recep Tayyip Erdoğan, Güney Kıbrıs’ı tanıma konusunda 17 Aralık’ta söyledikleriyle aynı noktada bulunduklarını söyledi. 
     Erdoğan ve İngiltere Başbakanı Tony Blair, yaptıkları görüşmenin ardından ortak basın toplantısı düzenledi. 
     Başbakan Erdoğan, görüşmede, terörle mücadele konusunu ele alındıklarını ifade etti. Erdoğan, şöyle devam etti 
     "Terörle ilgili olarak Sayın Blair’e taziyelerimi bildirmiştim. 
     Terörle ilgili olarak bugüne kadar gerçekten onbinlerce insanını kaybetmiş bir ülkenin başbakanı olarak konuşuyorum. Şunu net ifade etmeliyim ki terörün olduğu andan itibaren şu ana kadar bu süreci bana göre gayet başarıyla yürütmüş olması sebebiyle değerli dostum Blair’e teşekkür ediyorum. Çünkü, şu ifadeyi bir kenara koymak mümkün değil. 
     ’Terörün buradaki amacı batıyla İslamı karşı karşıya getirmektir’, tespiti, yaklaşımı bana göre değerli dostum Tony’nin en isabetli tespiti olmuştur. Biz sürekli olarak bunu gündeme getirdik. Dedik ki biz asla bu oyuna düşmeyeceğiz, bu oyunu bozmak durumundayız. Çünkü, dünyada medeniyetler arası ittifakı istemeyen bir yapı var, bir anlayış, bir zihniyet var. Bizim bunu yıkmamız gerekir. Burada uluslararası teröre karşı bir ortak dayanışma gerekiyor. 
     Özellikle 20 Kasım’da İstanbul’da meydana gelen terör eyleminden sonra İngiltere ile Türkiye arasında istihbarat noktasında başarılı bir çalışma var. Uluslararası boyuta yaymak suretiyle bu dayanışmayı geliştirmemiz gerekiyor. Bu konuda hala bizleri anlamakta zorlananlar var. Bunları başarmamız gerekiyor. Teröre hiçbir günahı olmayan insanların kurban edilmesine fırsat vermeyelim. Hep birlikte bu terör sorununu çözelim. Terörün dini, milleti, ırkı yok. Bunu hep söylüyoruz. Gelip terörün önüne kalkıp da hemen İslamı koymanın, sıfat olarak yapıştırmanın yanlış olduğunu tekrar vurgulamak durumundayım. 
     Çünkü, İslamın terörü kabul etmesi mümkün değil. Bunu da Sayın Blair başından beri hep ifade ettiler. Bundan dolayı da müteşekkirim." 
     
     AB 
     Başbakan Erdoğan, görüşmede ikinci gündem maddesini AB sürecinin oluşturduğunu bildirdi. 
     Blair’in bu süreçte 17 Aralık 2004 akşamı verdiği desteğe teşekkür eden Erdoğan, şunları kaydetti 
     "Çünkü, masadan ayrıldığımızda ilk odamızın kapısını çalan değerli dostum Tony olmuştur. Ne oldu Tayyip diye sormuştur ve kendileriyle bu konuları müzakere ettikten sonra yeni bir süreci orada başlattık. Bundan dolayı da kendilerine ayrıca teşekkür ediyorum. 17 Aralık’ta tanıma konusunda ne dediysek şu anda da oradayız. Burada farklı bir anlayışımız yok. Dönem Başkanı olarak da kendileriyle bir dayanışma içerisinde, 3 Ekim öncesi özellikle müzakere çerçeve belgesine yönelik olarak söylüyorum, bir an önce tabii bunun onaylanıp 3 Ekim’de de müzakerelere başlamak şüphesiz ki 17 Aralık’ın bir 
     gereğidir. Türkiye olarak biz de buna hazırız. İngiltere’nin dönem başkanlığında da bu süreci hızlandırarak AB’nin şu andaki özellikle müzakere sürecine yönelik olarak atacağı adımda Türkiye inanıyorum ki farklı bir performans gösterecektir. Bunu nasıl ki Kopenhag siyasi kriterlerinde gösterdiysek bundan sonra Maastricht kriterleri ve 35 konu başlığında da ortaya koyacaktır. Biz sürekli irtibat halinde olacağız. Nitekim şimdi Dışişleri Bakanımız ve Başmüzakerecimiz, İngiliz Dışişleri Bakanı ile görüşüyor." Erdoğan, bir Türk gazetecinin, Blair’e yönelttiği, "Ek Protokol imzalandığında Türkiye Güney Kıbrıs’ı tanımış olacak mı " sorusuna yanıt verdi. Başbakan Erdoğan, "Müzakere ettiğimiz konulardan biri de buydu. Şu anda dışişleri bakanlarımız bunu görüşüyorlar. Ama 3 Ekim’in hemen arifesinde, bir gün öncesinde bunun onayının olmaması gerektiğini aramızda konuştuk. Zannediyorum en uygun, en kısa zamanda bu onaylamayı yapacağız" dedi. 
     
</TEXT>
</DOC>
