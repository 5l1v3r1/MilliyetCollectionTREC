<DOC>
<DOCNO> 392556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko01.html </URL>
<DATE> 2005/11/06/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Eleman alımları arttı, beyin göçü tersine döndü 
</HEADLINE>
<TEXT>

     Ekonominin iyileşmesiyle birlikte birçok sektörde eleman alımları artarken, yurtdışına beyin göçünün de tersine döndüğü bildirildi. 
     İnsan Kaynakları Yönetimi Derneği İNKADE Başkanı ve Prometheus Genel Müdürü Yücel Atış, AA muhabirine yaptığı açıklamada, Devlet İstatistik Enstitüsü'ne DİE göre Türkiye'de işsizlik oranı yüzde 9.1 seviyesinde gerçekleşerek Avrupa Birliği ortalamasını yakaladığını anımsatırken, yılbaşından bu yana iş piyasalarında hissedilir bir iyileşme olduğunu söyledi. 
     Atış, ''Bu iyileşme işsizlik oranlarına da pozitif olarak yansımaya başladı. Şu an Türkiye, AB ülkeleri içinde büyüme oranı en yüksek olan ülke. Bu da gösteriyor ki, işsizlik oranları süreç içinde azalmaya devam edecek'' diye konuştu. 
     Ekonomideki iyileşmenin eleman alımlarına yansımaya başladığını belirten Yücel Atış, eleman alımı açısından özellikle inşaat ve yan sanayii, dış ticaret, otomotiv ve yan sanayii, perakende, turizm, gıda ve finansman sektörlerinin hareketlendiğini, tekstilin ise en fazla daralma yaşanan alan olduğunu ifade etti. 
     Atış, şöyle devam etti 
     ''Özellikle inşaat ve dış ticaret alanları hareketli. Ayrıca bankacılık ve sigorta, finansman sektörü, hareketlenen yatırımlara bağlı olarak eleman alımını hızlandırdılar. 
     Ekonomide önünü gören sektörler doğal olarak eleman alımına yöneldiler. Şirketler öncelikle satış ve pazarlama gibi hızlı paraya dönüşebilen fonksiyonlarda eleman alımında istekliler. Bunun dışında eskiden ayrılan elemanın yerine eleman almazlarken, şimdi alma tercihine yönelmeye başladılar.'' 
     
     ÜCRETLER HENÜZ 2000 YILI RAKAMLARINA ULAŞAMADI 
     İNKADE Başkanı Atış, bu yıl ne kadar kişinin işe yerleştiğine ilişkin olarak Aralık 2004 ile Temmuz 2005 karşılaştırmasını örnek vererek, ''Şirketlerde eleman sayısında yaklaşık yüzde 15-18 aralığında bir beyaz yakalı eleman artışı oldu'' dedi. 
     Ücretlerin seviyesinin 2000 yılı rakamlarına henüz ulaşmadığına, bunda geçen 4 yılda düşük ücret artışlarının da bir etken olduğuna işaret eden Atış, ancak 2004'de üniversite mezunlarına ençok teklif edilen net rakam 600 milyon lirayken, bugün rakamın 800-850 milyon lira aralığında olduğunu söyledi. 
     Atış, ''Bir diğer önemli gelişme ise kilit pozisyonlardaki kişilere şirket değiştirmeleri için transfer ödemeleri tekrar başladı'' dedi. 
     Beyin göçünde bir azalma olduğunu vurgulayan Atış, ''Aslında tersine bir beyin göçü başladı. Özellikle ABD'de çalışan Türkler geri dönüyor'' dedi. Atış, AB'ye giriş sürecinde Türkiye'de yabancı yatırımların artmasının işsizliği azaltmada çok katkısı olacağını belirterek, şunları söyledi 
     ''Özellikle beyaz yakalılarda iş alanları çok genişleyecek. İyi elemanları kapma rekabeti yaşanacak ve ücretlerin artması yönünde etki yaratacak. Hizmet sektörü talebi artacak, yeni meslek alanları oluşacak.'' 
     
</TEXT>
</DOC>
