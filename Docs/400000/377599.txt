<DOC>
<DOCNO> 377599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur31.html </URL>
<DATE> 2005/09/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kadıköy Meydanı'ndaki izinsiz gösteriye polis müdahale etti... 
</HEADLINE>
<TEXT>

     İstanbul Valililiği’nin 1 ay süreyle ertelediği, 78’liler Girişimi Vakfı’nın öncülüğünde 60 ayrı sivil toplum kuruluşundan katılımın olduğu izinsiz gösteri olaylı bitti. "Anayasa’nın Geçici 15’inci Maddesi Kaldırılsın. Darbeciler Yargılansın" mitingini gerçekleştirmek amacıyla 12 30'da Kadıköy Meydanı’nda toplanan yaklaşık 300 kişiyi polis gaz bombasıyla dağıttı. 
     Pankart taşıyan ve sloganlar atan gruba, olay yerinde güvenlik önlemi alan İstanbul Emniyet Müdürlüğü yetkililerince, "slogan atmadan basın açıklaması yaparak dağılmaları" konusunda uyarıda bulunuldu. 
     İzinsiz yapılan basın açıklamasında, "Kürdistan’a Özgürlük, Darbeciler yargılansın" sloganlarının da atılması üzerine polis gruba müdahale etti. Halkevleri, Tektil-Sen, İHD, Limited-İş gibi birçok kurum ve kuruluştan katılımcının olduğu gruptan 20'si kadın 54 kişi gözaltına alındı. 
     İskele Meydanı'nda 78'liler Girişimi ile 60 ayrı sivil toplum kuruluşu üyelerinden oluşan gruba polisin müdahalesi sonucu gözaltına alınan 20'si kadın 54 kişinin, Güvenlik Şube Müdürlüğü'ndeki kimlik tespiti işlemleri sürüyor. 
     İncelemeler sonucu haklarında yakalama emri ya da suç unsuruna rastlanmayan kişilerle ilgili, savcılığın talimatı uyarınca işlem yapılacağı bildirildi. 
     
     MİTİNG 1 AY SONRAYA ERTELENMİŞTİ 

     78’liler Girişimi Vakfı’nın öncülüğünü yaptığı, 12 
     Eylül Askeri darbesini 25’inci yıldönümü dolayısıyla, Kadıköy Meydanı’nda yapılması planlanan miting, İstanbul Valiliği tarafından "provakasyona yol açar" gerekçesiyle 1 ay sonrasına ertelenmişti. 
     Valiliğin kararını "baskıcı ve abartılı" bulan miting tertip komitesi ve katılımcılar, söz konusu mitingi gerçekleştirmek amacıyla bugün Kadıköy Meydanı’nda biraraya geldi. Mitingin ertelemenme gerekçesini ve buna karşı kendilerinin sergilediği tutumu anlatmak amacıyla bir basın açıklaması yapmak isteyen grup, slogan atınca polis müdahalesiyle karşılaştı. Gruba, gaz bombası ve göz yaşırtıcı bombayla müdahale eden polis, 40 kişiyi gözaltına aldı. Grup müdahalenin ardından dağıldı. 
     
     İZMİR'DEKİ MİTİNG OLAYSIZ GEÇTİ 

     12 Eylül Harekatı'nın yıldönümü dolayısıyla düzenlenen "Darbeciler Yargılansın" miting ve yürüyüşü, İzmir'de de yapıldı. Sıkı güvenlik önlemleri altında yapılan miting olaysız sona erdi. 
     Ege 78'liler Dayanışma ve Demokrasi Derneği'nce düzenlenen mitinge katılan çeşitli sivil toplum örgütü üyelerinden oluşan grup, Bornova Stadyumu'nun önünde, saat 11.00 sıralarında toplandı. 
     Grup, polis tarafından üzerleri aranarak alana alındı. 
     Pankartların yanı sıra 12 Eylül 1980'den önce ölenlerin ve idam edilenlerin fotoğraf ve posterlerini taşıyan ve slogan atarak Mustafa Kemal Caddesi'ne doğru yürümeye başlayan grup, mitingin yapılacağı Cumhuriyet Meydanı'na geldi. 
     İzmir Tabip Odası Başkanı Zeki Gül, burada yaptığı konuşmada, "mitinge katılmanın sağlıklı bir toplumun ve geleceğe duyulan umudun insanlığın ortak değerleriyle buluşması anlamına geldiğini" söyledi. 
     Çağdaş Hukukçular Derneği İzmir Şubesi Başkanı avukat Senih Özay da toplumun 25 yıldır suskunluk içinde bulunduğunu, ancak demokratik bir toplum ve yönetim umudunun hala canlı olduğunu belirtti. 
     Ege 78'liler Dayanışma ve Demokrasi Derneği Başkanı Servet Ali Çınar ise 12 Eylül 1980'de darbe yapanların anayasal düzeni ortadan kaldırdıklarını, yasama, yürütme ve yargı erklerini lağvettiklerini ileri sürdü. 
     Çınar, "O dönemde bütün sendikalar kapatıldı. İşçi ve memur ücretleri donduruldu. Darbeciler demokrasiye giden yolun önünü kapattılar. O dönemde binlerce insan öldürüldü, işkence gördü, baskılara maruz bırakıldı" diye konuştu. 
     Bugün İstanbul'da düzenlemek istedikleri mitingin DİSK Genel Başkanı Süleyman Çelebi'nin eleştirileri nedeniyle ertelendiğini iddia eden Çınar, "Çelebi'nin iddia ettiği gibi burada düzenlediğimiz miting, Türk-Kürt çatışması olmayacağını gösterdi" dedi. 
     Mitinge katılanlar, daha sonra, şarkı söyleyerek olaysız dağıldı. 
     
</TEXT>
</DOC>
