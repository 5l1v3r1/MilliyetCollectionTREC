<DOC>
<DOCNO> 385748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun37.html </URL>
<DATE> 2005/10/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Depremden 78 saat sonra enkazdan bir çocuk sağ çıkarıldı... 
</HEADLINE>
<TEXT>

     Pakistan'da Cumartesi günü meydana gelen depremden 78 saat sonra, enkazdan bir çocuk sağ çıkarıldı. 
     Kuzeydeki Balakot kentinde çöken okulun enkazından dün birçok çocuğu sağ çıkaran kurturma görevlileri, bugün de bir çocuğu kurtardı. Görevliler, çocuğu çıkardıktan sonra, ''Yaşıyor'' diye sevinç çığlıkları attı. 
     Çocuğun kurtarıldığı yerde çürüyen cesetler nedeniyle ağır koku yayıldığı belirtildi. 
     Bu arada, yağmalama olaylarına sahne olan Muzafferabad kentine 10 kamyon dolusu yardım malzemesinin ulaştığı bildirildi. Kentte birçok kişi üçüncü geceyi de soğukta geçirdi. 
     Şiddetli yağış, hayatta kalanların sefaletini ağırlaştırırken, gıda ve ilaç yüklü helikopterlerin deprem bölgelerine yapacağı uçuşların iptal edilmesine neden oldu. 
     Amerikan askeri helikopterlerinin Muzafferabad'daki yaralıların başka yerlere taşınmasına yardımcı olduğu kaydedildi. 
     Pakistan ordusu sözcüsü Tümgeneral Şevket Sultan, Afganistan'da görev yapan 8 Amerikan helikopteri dahil, 30 helikopterin depremzedelere gıda, su, ilaç ve diğer yardım malzemesi taşıyacağını, bugün 2 Alman ve 4 Afgan helikopterinin de yardım çalışmalarına katılacağını söyledi. 
     Öte yandan BM, kışın yaklaşmasıyla dağlık Hindistan-Pakistan sınırı yakınında depremin en fazla etkilediği bölgelerde 2,5 milyon insanın barınmaya ihtiyacı olacağını bildirdi. 
     
</TEXT>
</DOC>
