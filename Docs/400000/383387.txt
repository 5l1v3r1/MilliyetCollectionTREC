<DOC>
<DOCNO> 383387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur06.html </URL>
<DATE> 2005/10/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Marmaray Projesi'nde tüp tünel elemanlarının üretimine başlanıyor 
</HEADLINE>
<TEXT>

     Türkiye'nin en büyük projelerinden birisi olan Gebze-Haydarpaşa, Sirkeci-Halkalı banliyö hatlarının yüzeysel metroya dönüştürülmesi ve Demiryolu Boğaz Tüp Geçişi içeren Marmaray Projesi'nde tüp tünel elemanlarının üretimine başlanıyor. 
     Marmaray Projesi'nin Asya ile Avrupa'yı denizin altından birbirine bağlayacak demiryolu boğaz tüp geçişinde kullanılacak batırma tüp tünel elemanları, Tuzla Kuru Havuzu'nda imal edilecek. İmalatın başlaması nedeniyle 4 Ekim Salı günü düzenlenecek törene, Ulaştırma Bakanı Binali Yıldırım da katılacak. 
     Projenin ilk etabı olarak belirlenen demiryolu Boğaz Tüp Geçiş bölümü, Sirkeci-Üsküdar arasında 1400 metresi batırma tüp tünel olmak üzere 13.7 kilometreyi bulacak. 
     Tüp tüneller, batırma, delme, aç-kapa şeklinde yapılacak. Tünel derinlikleri, su yüzeyinin 55 metre altında iki yönlü olarak inşa edilecek. Tüp tünellerle ilgili bölümün finansmanı, Japon JBIC'ten ilk 10 yıl ödemesiz, 40 yıl vadeli ve binde 7,5 faizle sağlanmıştı. 
     
     MARMARAY PROJESİ 
     Marmaray Projesi, Boğaz Tüp Geçişi, Banliyö Hatlarının Yüzeysel Metroya Dönüştürülmesi ve Çeken-Çekilen Araçların Temini aşamalarından oluşuyor. 
     Gebze'den başlayarak Halkalı'ya kadar uzanacak hat, toplam 76.3 kilometre uzunluğunda olacak. Projenin tamamlanmasıyla birlikte Gebze-Halkalı arasının 105, Söğütlüçeşme-Yenikapı arasının 12 ve Üsküdar-Sirkeci arasının da 4 dakikada geçilmesi planlanıyor. 
     Marmaray Projesi'nin ikinci etabı, yüzeysel metro çalışmalarını kapsıyor. Bu bölümün ihalesinin, gelecek ay gerçekleştirilmesi öngörülüyor. Projenin üçüncü kısmında ise çeken ve çekilen araçların modernizasyonu ve temini hedefleniyor. 
     Marmaray Projesi'nin tamamının yaklaşık 2,5 milyar dolara mal olması beklenirken, projenin 2008 yılı sonunda tamamlanması planlanıyor. 
     
</TEXT>
</DOC>
