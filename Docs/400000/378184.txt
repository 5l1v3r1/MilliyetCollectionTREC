<DOC>
<DOCNO> 378184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur37.html </URL>
<DATE> 2005/09/13/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Van'da kaçak operasyon... 
</HEADLINE>
<TEXT>

     Van’da düzenlenen operasyonlarda, yasadışı yollardan yurda giriş yaptığı belirlenen yabancı uyruklu 91 kişi yakalandı. 
     AA muhabirinin aldığı bilgiye göre, bir ihbarı değerlendiren Emniyet Müdürlüğü Yabancılar Şubesi ekipleri, Hacıbekir Mahallesi’nde oturan Halil Ersu’ya ait evde yaptığı aramada, yasadışı yollardan yurda giren, 38’i Pakistan, 3’ü Afganistan ve 2’si Bangladeş uyruklu 43 kişiyi yakaladı. 
     Erciş ilçesine bağlı Çelebibağ beldesinde yolda duran ve sürücüsünün kimliği henüz belirlenemeyen 34 AK 438 plakalı kamyonda yapılan aramada da Pakistan uyruklu 48 kişi yakalandı. Yapılan incelemede, kamyonun çalıntı ve plakasının sahte olduğu, gerçek plakanın 06 YHL 37 olduğu tespit edildi. 
     Yetkililer, "Pasaport Kanununa Muhalefet ve Sınır İhlali" suçlarından gözaltına alınan yabancıların, yasal işlemlerinin ardından sınır dışı edileceğini bildirdiler. 
     Olayla ilgili soruşturma sürdürülüyor. 
     
</TEXT>
</DOC>
