<DOC>
<DOCNO> 361111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo35.html </URL>
<DATE> 2005/07/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gençlerbirliği... Josip Skoko çalışmalara başladı... 
</HEADLINE>
<TEXT>

     Gençlerbirliği'nin yeni takım kaptanı Erkan, yeni havuz sisteminin ligdeki mücadeleyi daha da ateşleyeceğini belirterek, ''Şimdi şartlar biraz daha eşit'' dedi. 
     Kendilerinin mücadeleye hazır olduklarını belirten Erkan, ''Genciz ve güçlüyüz. Lig, başından sonuna kadar mücadele içinde geçecek. Takımlar hedeflerine ulaştıktan sonra rehavete kapılmayacak. Artık kimse kimseye niye bize karşı maça asılıyorsunuz. Teşvik mi geldi diye soramayacak. Çünkü herkes maça kazanmak için çıkacak. Bu da Süper Lig'in kalitesini artıracak'' diye konuştu. 
     Belçika kampının çok iyi sürdüğünü vurgulayan Erkan, ''Genç ve yeni bir ekibiz. Kızılcahamam'da çok iyi çalıştık. Belçika kampı da sorunsuz geçiyor. Hazırlık maçlarında gerçek gücümüzü ortaya koyacağız. Yeni sezonda herkes değişik bir Gençlerbirliği izleyecek'' diyerek sözlerini tamamladı. 
     
     SKOKO KAMPTA 
     Öte yandan, uzun süredir Gençlerbirliği'nden ayrılacağı yönünde haberler çıkan Hırvat asıllı Avustralyalı futbolcu Josip Skoko da dün kampa katıldı. Skoko, ayağının tozuyla takımla birlikte çalışmalara başladı. 
     Bu arada, Belçika kampında günde çift antrenman yapan kırmızı-siyahlılarda, genç futbolcu Orhan bir sakatlık geçirdi. Dizine darbe gelen Orhan bir hafta takımdan ayrı olarak çalışacak. 
     
</TEXT>
</DOC>
