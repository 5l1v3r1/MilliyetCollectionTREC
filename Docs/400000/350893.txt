<DOC>
<DOCNO> 350893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun04.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburi hizmette 8.5 bin YTL maaş 
</HEADLINE>
<TEXT>


Sosyoekonomik gelişmişlik düzeyi çok düşük yerlerde görev yapacak uzman hekime 8.5 bin YTL maaş verilebilecek 

YILDIZ YAZICIOĞLU Ankara 

Sağlık Bakanı Recep Akdağ'ın, "özendirilmiş ve kolaylaştırılmış" olacağını açıkladığı mecburi sağlık hizmeti kapsamında, Devlet Planlama Teşkilatı'nın DPT sosyoekonomik gelişmişlik sıralamasında son grupta yer alan ilçelerde görev yapacak uzman hekime 8.5 bin YTL maaş verilebilecek. 
Akdağ, sözleşmeli personel uygulamasıyla, kırsal bölgelerde işe başlatılan 135 uzman hekimden 34 kişi istifa edince bu yörelerdeki hekim açığını kapatmak üzere yeniden mecburi hizmete dönülmesine karar vermişti. Sağlık Bakanlığı'nın, mecburi sağlık hizmetiyle ilgili hazırladığı taslak, AKP Trabzon Milletvekili Cevdet Erdöl'ün yasa teklifi olarak TBMM Sağlık Komisyonu'na sunuldu. Taslağa göre mecburi sağlık hizmetine yönelik şartlar şöyle 
Mecburi hizmet yapacak hekimlere, devlet memuru olarak atanma ya da sözleşmeli olarak görev yapma seçeneği sunulacak. Yıllık, mazeret ve hastalık izinleri mecburi hizmet süresi içinde sayılacak. Askerlikte geçen süre mecburi hizmet süresi kapsamında değerlendirilmeyecek. 

En fazla 500 gün 
Eskiden 2 yıl süreyle yapılan mecburi sağlık hizmeti süresi, görev yerine bağlı olarak değişecek. 
DPT sıralamasında 6. bölgedeki ilçelerde, süre 200 gün ile sınırlı olacak. Mecburi sağlık hizmeti, en fazla 500 gün olarak uygulanacak. 
Uzman hekimlere, gelişmişlik düzeyi yüksek seviyedeki ilçelere atanmaları durumunda döner sermaye geliri hariç en düşük 3 bin YTL maaş ödenecek. 

Rekor Bahçesaray'da 

Uzman ve pratisyen hekimler DPT'nin 6. bölgede sıraladığı 119 ilçede, mecburi sağlık hizmeti yapmaları durumunda en yüksek katsayıdan maaş alacak. Van Bahçesaray'da uzman hekim, aylık 8.5 bin YTL maaş alabilecek. İlçelerden bazıları da şöyle 
Van Çaldıran, Özalp, Başkale, Gürpınar, Çatak, Saray 
Bitlis Mutki, Hizan 
Ağrı Diyadin, Hamur, Tutak, Taşlıçay 
Erzurum Tekman, Karaçoban 
Siirt Şirvan, Pervari, Eruh 
Adıyaman Gerger 
Muş Korkut, Varto, Bulanık 
Şanlıurfa Harran 
Şırnak İdil, Güçlükonak, Beytüşşebap 
Kilis Musabeyli 
Diyarbakır Eğil, Hazro, Decle, Çınar, Kulp 
Batman Sason, Kozluk, Beşiri 
Hakk ri Şemdinli 


</TEXT>
</DOC>
