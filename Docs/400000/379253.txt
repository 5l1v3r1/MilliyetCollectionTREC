<DOC>
<DOCNO> 379253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo19.html </URL>
<DATE> 2005/09/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Dolmabahçe'de derbi heyecanı... Eşte muhtemel 11'ler... 
</HEADLINE>
<TEXT>

     Turkcell Süper Ligi'nde 2005-2006 sezonunun ilk derbi maçı yarın Beşiktaş ile Fenerbahçe arasında yapılacak. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Fırat Aydınus yönetecek. Dev maçta Aydınus'un yardımcılıklarını Baki Tuncay Akkın ile Erhan Sönmez yapacak. 4. hakem ise Mustafa Çulcu. 
     Maçın federasyon telsilcileri M.Turgay Polat ile Şükrü Yüksel, hakem gözlemcisi ise Yahya Diker. 
     
     SON İDMANLAR BU AKŞAM 
     Ezeli rakipler, derbi maçın son çalışmalarını bu akşam basına kapalı yapacaklar. 
     Beşiktaş BJK Nevzat Demir, Fenerbahçe de Samandıra Tesisleri'nde gerçekleştirecekleri idmanlarlarla hazırlıklarını tamamlayacaklar. 
     
     BEŞİKTAŞ'TA DÖNÜM MAÇI 
     Derbi öncesi 8 puana sahip Rıza Çalımbay yönetimindeki Beşiktaş'ta, Fenerbahçe derbisine ''dönüm maçı'' gözüyle bakılıyor. 
     Ligde son yaptığı 2 maçta Diyarbakırspor ile 1-1 berabere kalan, Çaykur Rizespor'a 1-0 yenilerek toplam 5 puna yitiren, UEFA Kupası 1. tur ilk maçında da evinde İsveç'in Malmö FF takımına 1-0 yenilerek turu zora sokan siyah-beyazlılar, derbiyi kazanarak hem zirve yarışından kopmamayı, hem de son maçlarda üzdükleri taraftarlarıyla barışmayı hedefliyor. 
     
     FENERBAHÇE, TARAFTAR DESTEĞİNDEN YOKSUN 
     Christoph Daum yönetimindeki Fenerbahçe ise derbi maçta, sezon başında alanına karar gereğince taraftar desteğinden yoksun oynayacak. 
     Sarı-lacivertli taraftarlar, takımlarını Samandıra Tesisleri'nden BJK İnönü Stadı'na uğurlayarak moral verecekler. 
     Derbiye 11 puanla 2. sırada giren Fenerbahçe, sezonun ilk derbi maçını kazanarak hem zirvede avantaj sağlamak, hem de galibiyeti, maçı tribünde izleyemeyeeck olan taraftarlarına armağan etmek istiyor. 
     
     BEŞİKTAŞ'TA SAKATLIK SORUNU 
     Beşiktaş, derbi maç öncesi sakat ve cezalı oyuncular bakımından ezeli rakibine oranla daha sıkıntılı gözüküyor. 
     Siyah-beyazlılarda, cezalı Okan Buruk ile sakatlıkları süren Sergen Yalçın ve Mustafa Doğan, Fenerbahçe'ye karşı forma giyemeyecek. 
     Sakatlıkları nedeniyle Malmö FF ile yapılan son maçta forma giyemeyen Ailton, Adem ve Gökhan ile bu maçta sakatlanan Tümer'in durumları ise henüz tam olarak netleşmedi. Bu futbolcuların derbiye yetiştirilmesi için çalışılıyor. 
     
     FENERBAHÇE'DE APPIAH TELAŞI 
     Fenerbahçe ise kulüp doktorları sakatlığı bulunan Appiah'ı derbi maç yetiştirmek için adeta seferber oldu. 
     AC Milan ile yapılan Avrupa Şampiyonlar Ligi maçını sakatlanarak terkeden Ganalı oyuncunun derbi maçta oynayıp oynamayacağı maç öncesinde belli olacak. 
     Futbol Federasyonu Tahkim Kurulu'nun, lisansına verilen vizeyi askıya aldığı Deniz Barış'tan yoksun Fenerbahçe'de ayrıca, Serkan ve Zafer'in sakatlıkları bulunuyor. Servet de uzun süren sakatlık döneminin ardından maç eksiği nedeniyle büyük olasılıkla derbi maçta da forma giyemeyecek. 3 maçlık kırmızı kart cezası dolan Tuncay ise derbide forma giyebilecek. 
     
     MUHTEMEL 11'LER 
     Ezeli rakiplerin derbi maça şu muhtemel 11'lerle çıkması bekleniyor 
     Beşiktaş Cordoba, İbrahim Toraman, Koray, Gökhan Çağdaş , Ali Güneş, Kleberson, Pancu, Ahmed Hassan, Tümer, Ahmet Dursun, Ailton. 
     Fenerbahçe Volkan, Serkan, Luciano, Önder, Ümit, Aurelio, Selçuk, Appiah Kemal , Tuncay, Alex, Anelka. 
     
</TEXT>
</DOC>
