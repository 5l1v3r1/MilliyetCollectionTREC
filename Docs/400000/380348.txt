<DOC>
<DOCNO> 380348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur14.html </URL>
<DATE> 2005/09/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Böylesi ilk kez... Bu da muzlu gaspçı 
</HEADLINE>
<TEXT>

     Neşet KARADAĞ DHA 

      ADANA’da hastane bahçelerinde tanıştığı kişilere şırıngayla uyuşturucu enjekte ettiği muzu ikram edip uyuttuktan sonra, cep telefonları ve paralarını aldığı iddia edilen 46 yaşındaki Yusuf Tekgül, 3 ayrı davadan toplam 13 yıl 4 ay ağır hapis cezasına mahkum edildi. Tekgül, aynı suçtan 4 ayrı davadan daha yargılanıyor. 
     Numune ve Çukurova Devlet Hastaneleri’nin bahçelerinde geçen yıl 7 kişiyi ilaçlı muzla uyutarak gasp ettiği iddiasıyla tutuklanan Yusuf Tekgül hakkında Adana 2’nci Ağır Ceza Mahkemesi’nde 3, diğer 4 ayrı ağır ceza mahkemesinde de birer olmak üzere toplam 7 ayrı dava açıldı. 49 yaşındaki Ahmet Kara’nın cep telefonunu, 36 yaşındaki Mehmet Ali Dündar’ın cep telefonu ve bin 500 YTL’sini, 31 yaşındaki Hüsnü Ünsül’ün de cep telefonu ve 300 YTL’sini gasp ettiği iddia edilen Tekgül, karar duruşmasında suçlamaları kabul etmedi. 
     Sabıkası bulunduğu için polislerin tüm gasp suçlarını üzerine yıktığını iddia eden Tekgül, Kalp ameliyatı olmuştum. Evimde bulunan şırınga ile kendime iğne yapıyordum. İlaçlar ve haplar da midem için. Ben cep telefonu alım satımı ile uğraşan bir kişiyim'' diye kendini savunarak beraatını istedi. 
     Mahkeme heyeti Tekgül’ü, Ünsül’ü gasp etmekten 4 yıl 2 ay, Kara’yı gasp etmekten 2 yıl 6 ay, Dündar’ı gasp etmekten ise 6 yıl 8 ay ağır hapis cezasına mahkum etti. Tutukluluk halinin sürdürülmesi de karara bağlandı. 
     Muzlu gasp zanlısı Yusuf Tekgül’ün, benzer 4 ayrı gasp davasından toplam 80 yıl ağır hapis cezası istemiyle değişik ağır ceza mahkemelerinde yargılaması ise sürüyor. 
     
</TEXT>
</DOC>
