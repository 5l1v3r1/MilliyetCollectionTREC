<DOC>
<DOCNO> 386553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo03.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz Aslan 
</HEADLINE>
<TEXT>


Galatasaray'da başkan adaylarının sayısı artıyor. Turgay Kıran'dan sonra sarı-kırmızılı camia içinden destek alan Adnan Öztürk'ün de mart ayındaki kongrede Özhan Canaydın'a karşı seçime gireceği bildirildi 

ERHAN TELLİ 


Cim Bom'da erken başlayan kongre rüzg rları hız kesmiyor. İdareciler arasındaki fikir ayrılıkları yönetim içinden yeni başkan adaylarının ortaya çıkmasına neden oluyor. Asbaşkan Turgay Kıran'ın, martta yapılacak genel kurulda başkanlığa adaylığını koyacağı konusu sıcaklığını korurken, geçtiğimiz aylarda yönetimden istifa eden Adnan Öztürk'ün de başkanlık görevine soyunmaya hazırlandığı ortaya çıktı. 
Ribery olayı ardından görevi bırakan Öztürk'ün, camia içinden büyük destek aldığı öğrenildi. Camianın önde gelen isimlerinin çağrıda bulunduğu Adnan Öztürk'ün, başkan adayı olmaya sıcak baktığı vurgulanırken, mevcut yönetim kurulu içindeki bazı üyeler tarafından da desteklendiği ifade edildi. 
Başkan Özhan Canaydın'ın da bu gelişmeler karşısında şimdiden listesini hazırlamaya başladığı ve yönetim içindeki bazı isimlerle yollarını ayıracağı vurgulandı. 

Antrenmanda çifte gerilim 

Sarı-kırmızılı takım, Kayseri Erciyesspor'la yarın deplasmanda oynayacağı zorlu maçın hazırlıklarını tek antrenmanla sürdürdü. Teknik Direktör Gerets yönetiminde, Florya Metin Oktay Tesisleri'nde yapılan çalışmaya Heinz, İliç ve Mondragon dışında milli takımlardan dönen oyuncular da katıldı. Tomas yarım saat gecikmeli olarak çalışmaya çıkarken kaleci Mondragon'un bugün İstanbul'da olacağı açıklandı. Sakatlıkları süren Hasan Şaş, Ayhan ve Sabri idmanda yer almadı. 
Çift kale maçta önce Volkan ile Saidou ardından da Ümit Karan ile Suat Usta arasında gerginlik yaşanırken, araya giren antrenör Erdal Keser, tartışmaları büyümeden önledi. Teknik Direktör Gerets daha sonra bu oyuncuları yanına çağırıp, uyarılarda bulundu. 
Sarı-Kırmızılı takım bugün öğleden sonra Kayseri'ye giderek kampa girecek. 

Yabancılar mutlu 

Galatasaray'ın milli yabancıları önceki akşam oynanan 2006 Dünya Kupası eleme grubu maçlarından mutlu ayrıldı. Sırbistan Karadağ, İliç'in 16 dakikada oynadığı maçta Bosna Hersek'i 1-0 yenip finallere doğrudan gitme hakkı kazandı. Daha önce Almanya vizesi alan Tomas'lı Hırvatistan, Macaristan'la golsüz berabere kalırken, Çek Cumhuriyeti, Heinz'ın 1 gol attığı maçta Finlandiya'yı deplasmanda 3-0 yenerek baraja kaldı. Mondragon'un yedek beklediği karşılaşmada ise Kolombiya, Paraguay'ı 1-0 yenerek Avustralya ile play-off oynama hakkını elde etti. 

Hisse operasyonu 

Sarı-kırmızılı kulübün Başkanı Özhan Canaydın, Ünal Aysal'ın elinde bulunan Galatasaray Sportif A.Ş. hisselerini satın almak için düğmeye bastı. Aysal'ın, AIG şirketinden satın aldığı hisseleri seçimler öncesi kulübe kazandırmak isteyen Canaydın'ın uygun faizli banka kredisi bulduğu öğrenildi. Ünal Aysal'la bir görüşme yapan Başkan Canaydın'ın, toplam değeri 23.5 milyon dolar olan hisselerin devir işlemini önümüzdeki günlerde bitirmeyi planladığı ifade edildi. Bu konudaki görüşmelerin halen sürdüğü vurgulandı. 


</TEXT>
</DOC>
