<DOC>
<DOCNO> 353598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun02.html </URL>
<DATE> 2005/06/20/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Irak'ta peş peşe intihar saldırıları 29 ölü 
</HEADLINE>
<TEXT>

     Bağdat’ın güneybatısındaki Baya polis karakoluna düzenlenen saldırıda ölü sayısı 9’a çıktı. 
     Yetkililer, ölenlerden 8’inin polis memuru olduğunu, saldırıda bir de bebeğin öldüğünü söylediler. 
     Iraklı polis yetkilisi Talip Tamir, bir grup direnişçinin, sabahın erken saatlerinde bomba yüklü 3 araç, bomba atar tüfek ve küçük çaplı silahlarla karakola saldırdığını belirtti. 
     Tamir, saldırıda 8 aylık bir bebeğin öldüğünü ve yaralananlar arasında bir tümgeneralin olduğunu kaydetti. 5 kadar askeri aracın harap olduğu ifade edildi. 
     
     ERBİL KANA BULANDI 20 ÖLÜ 

     Irak'ın kuzeyindeki Erbil kentinde düzenlenen saldırıda ölü sayısı 20'ye yükseldi. 
     Polis Albay Muhammed Salih, polis kılığındaki intihar bombacısının üzerindeki patlayıcıların pimini, trafik binası bahçesinde toplanan 200 kadar trafik polisinin arasında çektiğini, patlamada 20 kişinin öldüğünü ve 50 kişinin yaralandığını söyledi. 
     Saldırının, kentin güneyinde, kuzeydeki Kerkük kentine giden ana cadde üzerinde meydana geldiği belirtildi. 
     Saldırıyla ilgili daha önce verilen haberlerde, bir intihar komandosunun bomba yüklü kırmızı Toyota aracını stadyumda toplanan 200'den fazla asker adayının arasına sürdüğü bildirilmişti. 
     
     TELAFER'DE BİR AMERİKAN ASKERİ BOMBANIN HEDEFİ 

     Bu arada Amerikan ordusu, Irak'ın Suriye sınırının 150 kilometre doğusundaki Telafer kentinde, yola yerleştirilen bombanın patlaması sonucu bir Amerikan askerinin öldüğünü açıkladı. 
     Son kayıpla birlikte Amerikan ordusunun kayıpları, Irak savaşının başladığı Mart 2003'ten itibaren 1721'e yükseldi. 
     
</TEXT>
</DOC>
