<DOC>
<DOCNO> 398748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur19.html </URL>
<DATE> 2005/11/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sivas'ta öğrenci kavgası 
</HEADLINE>
<TEXT>

     Sivas’ta genellikle üniversite öğrencilerinin oturduğu bir sitede karşıt görüşlü iki öğrenci grubu arasında çıkan kavgada, bazı öğrencilerin evlerinin kapıları kırıldı. 
     AA muhabirinin aldığı bilgiye göre, daha çok Cumhuriyet Üniversitesi öğrencilerinin oturduğu Eğri Köprü mevkiindeki bir sitede, karşıt görüşlü oldukları bildirilen iki öğrenci grubu arasında henüz belirlenemeyen nedenle tartışma çıktı. 
     Tartışmanın kavgaya dönüşmesi üzerine çıkan arbedede bir apartmanın giriş kapısının camı ve bazı öğrencilerin evinin kapısı kırıldı, öğrenciler arasında hafif şekilde yaralananlar oldu. 
     Kavga nedeniyle bölgeye sevk edilen jandarma ekipleri sitenin giriş-çıkışlarında güvenlik önlemi aldı. 
     Gözaltına alınan 8 öğrenci, işlemlerinin ardından serbest bırakıldı. Yetkililer, soruşturmanın sürdürüldüğünü kaydettiler. 
     
</TEXT>
</DOC>
