<DOC>
<DOCNO> 394617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonyas06.html </URL>
<DATE> 2005/11/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bilinçsiz gebelik ölümle sonuçlanabiliyor... 
</HEADLINE>
<TEXT>

     Emziren Anneleri Destekleme ve Aile Sağlığını Koruma Derneği EMAS Başkanı Dr. Sema Soysal, 1997-2004 yılları arasında Konya genelinde ortalama anne ölüm oranının 100 binde 54.94 olarak gerçekleştiğini bildirdi. 
     Son yıllarda yapılan aile planlamasıyla ilgili çalışmalar sonucunda anne ölümlerinin azaldığını belirten Soysal, ancak bu konuda yeterli düzeye ulaşılamadığını söyledi. 
     Soysal, 1974-1975 yılları arasında 100 binde 208 düzeyinde olan anne ölüm oranının son yıllarda neredeyse dörtte bir seviyesine indiğini ifade ederek, ''1997-2004 yılları arasında Konya genelinde anne ölüm oranı 100 binde 54.94 olarak gerçekleşti. Ancak yine de bu rakam, gelişmiş ülkelere bakıldığında çok yüksek'' dedi. 
     Afrika ülkelerinde 16'da bir olan anne ölüm oranının gelişmiş ülkelerde en fazla 2bin 500'te bir seviyesinde gerçekleştiğini belirten Soysal, şöyle konuştu 
     ''Dünyada yaşam boyu anne ölüm riski ortalama 75'te bir, gelişmiş ülkelerde 2bin 500'te bir, gelişmekte olanlarda 60'ta bir ve az gelişmiş ülkelerde ise 16'da birdir. Konya rakamlarına göre Türkiye, 54.94 oranıyla anne ölümü açısından ilk 100 içinde bile değil. Yani gebe anne sağlığında adeta sınıfta kalıyoruz. Ölümle sonuçlanma dışında annelerde doğum sonrası bazı sorunlar da ortaya çıkabiliyor. Halen çok sayıda anne adayı, bilinçsiz gebelik döneminden sonra doğum yapıyor.'' Birçok annede sorunlu gebelik sonrasında sağlıklı doğum yapılsa da ölüm riskinin yüksek olduğunu ifade eden Soysal, sözlerini şöyle sürdürdü 
     ''Anne ölümlerinin en büyük nedenleri arasında kanama, gebelik zehirlenmeleri ve bakımsızlık gibi etkenler geliyor. Anne adayları, gebelik süresince düzenli beslenmiyor, hekim kontrolünden geçmiyor. Özellikle kırsal kesimde ağır işlerde çalışıyor.'' Soysal, son yıllarda 18 yaş altı anne adayı ölümlerinde ciddi bir artış yaşandığına dikkat çekerek, bunda da yasak ilişkilerden kaynaklanan gebeliklerde bilinçsizce düşük yapma yoluna gidilmesinin etkili olduğunu söyledi. 
     Doğumdan sonraki günlerde de anne ölümlerinin gerçekleştiğini belirten Soysal, şöyle dedi 
     ''Bu konuda babalara ve büyüklere büyük görev düşüyor. Birçok anne oldukça riskli saatleri olan doğumdan sonraki 2 saat içinde taburcu edilip hastaneden çıkarılmak isteniyor. Bu çok yanlış. Ayrıca evine gittiğinde de 3 gün bu risk sürüyor. Ancak anneye bu konuda yardım edilmeyince, bazen annenin taşıdığı risk, ölümle sonuçlanıyor.'' Soysal, doğum öncesi ve sonrası bakımın büyük önem taşıdığını, hekim kontrolünde sağlıklı bir şekilde geçirilen gebeliğin anne ve bebeğin ölüm riskinin düşük olmasını sağlayacağını bildirdi. 
     
</TEXT>
</DOC>
