<DOC>
<DOCNO> 358046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko31.html </URL>
<DATE> 2005/07/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TÜPRAŞ satışlarını artırdı, ihracatını katladı... 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ yılın ilk yarısında yurtiçi satışlarını artırırken, petrol ürünleri ihracatını da katladı. 
     TÜPRAŞ, Ocak-Haziran dönemindeki operasyonel faaliyet sonuçlarını Borsa'ya gönderdi. 
     Açıklanan verilere göre, TÜPRAŞ rafinerilerinde ilk altı ayda geçen yılın aynı dönemine göre yüzde 8,1, yani 926 bin ton daha fazla petrol işlendi. 
     Haziran 2005 sonu itibariyle 12.4 milyon ton hampetrol işlenmesi sonucunda yüzde 89,7 kapasite kullanımı sağlandı. 
     Yurtiçi satışlar, programın yüzde 9 üzerinde gerçekleşerek 9.6 milyon tonu aştı. Yurtiçi satışlar programın 795 bin ton üzerinde gerçekleşti. 
     Toplam satışlar programın yüzde 2,4 üzerinde, geçen yıldan 776 bin ton, yani yüzde 7 daha fazla oldu. 2004 yılında 11.1 milyon ton olan toplam satışlar 11.9 milyon tona yükseldi. 
     İlk altı ayda 2.3 milyon ton ürün ihracatından 845 milyon dolar ihracat geliri sağlandı. Geçen yılın ilk yarısından 412 milyon dolar daha fazla yani yüzde 97 artış sağlandı. 
     TÜPRAŞ'ın yurtiçi satışlarında ürün bazında artış oranları, kurşunsuz benzinde yüzde 20,9, toplam benzinde yüzde 6,2, jet yakıtında yüzde 12,5, motorinde yüzde 8,2, fuel oillerde yüzde 3,3, baz yağlarda yüzde 16,4, asfaltlarda yüzde 37,6, parafinlerde yüzde 72,1, otogazda yüzde 30, LPG'de yüzde 12,1 ve naftada yüzde 16,7 oldu. 
     Benzin ve motorin satışlarının artışında, ülkede görülen büyümenin etkileri, TÜPRAŞ'ın ithalat karşısında rekabet edebilmesi, ATAŞ rafinerisinin üretimini durdurması, kaçak ve düşük kaliteli malların ülkeye girişinde denetimlerin artması gibi nedenlerin etkili olduğu vurgulanan açıklamada, ''2005 yılı 6 aylık petrol faturası FOB bazda 11,76 milyon ton için yaklaşık 3.9 milyar dolar olmuştur'' denildi. 
     
</TEXT>
</DOC>
