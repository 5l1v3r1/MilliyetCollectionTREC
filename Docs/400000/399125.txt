<DOC>
<DOCNO> 399125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun07.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'yı atlatıp sahte belgeleri buldular 
</HEADLINE>
<TEXT>


Türk Tarih Kurumu Başkanı Prof. Halaçoğlu, 'Halep ve Trabzon'dan gönderildiği söylenen belgelerin aynı kalemle yazıldığını ortaya çıkardık' dedi 

TÜRKER KARAPINAR Ankara 

Politika Merkezi Derneği'nin Ermeni soykırımı iddialarıyla ilgili önceki gün düzenlediği konferansa katılan Türk Tarih Kurumu TTK Başkanı Prof. Dr. Yusuf Halaçoğlu, 1999'dan sonra kurdukları "Ermeni Masası"nda dört kişiyi görevlendirdiklerini belirtti. Halaçoğlu, "Konu siyasallaştırılmıştı ve bilimsel yanı yoktu. Biz bilimsel yanını araştırmak için tüm ülkelerin Ermeni arşivlerine baktırmaya başladık. Bu işi de gizli yürütme kararı aldık" diye konuştu. 

CIA görevlisi geldi 
Bu dört kişinin belgeleri toplayıp Türkiye'ye gelmesinin ardından, CIA'nın, bir görevlisinin "Ne zaman yaptınız bu araştırmayı " diye sorduğunu anlatan Halaçoğlu, şunları söyledi 
"Ben de 'Üç dört seneden bu yana yapıyoruz' dedim. 'Ne zaman gittiniz ' diye sordu. 'Sizin büyükelçilikten izin aldık, vize aldık, gittik' dedim. 'Farkında değiliz' dedi. Mail'leşmelerde bile 'Ermeni' kelimesi yerine 'arkadaş' kelimesini kullandık." 
Halaçoğlu, şöyle devam etti 
"Almanlar soykırımı kabul ettiler. Johannes Lepsius adında bir Protestan Alman papazı, soykırımı yazdı. Ama nasıl yazdı, Dışişleri Bakanlığı'nın görevlendirmesiyle yazdı. Elindeki belgeleri istediğimizde, bize belgeler yerine microfilmleri verdiler. Küçücük bir filmde tam 20 bin belge var. Biz de konsoloslukların yazdığı raporları karşılaştırdık. Çok ilginç bir şeye rastladık. Mesela, Halep Konsolosu'nun merkeze gönderdiği raporla, Trabzon Konsolosu'nun yazdığı rapor aynı kalemden, aynı mürekkepten ve aynı kişinin elinden çıkmış. Nasıl olabilir Arada bin 300 kilometre var. Uçak da yok o zaman. Bunları açıkladığımız zaman Ermeni soykırımını kabul eden Almanya'da yer yerinden oynayacak. Alman arşivlerini kimse kullanmayacak." 





</TEXT>
</DOC>
