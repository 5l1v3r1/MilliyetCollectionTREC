<DOC>
<DOCNO> 397941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko36.html </URL>
<DATE> 2005/11/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Babacan Türkiye'yi yıldırmak için pek çok girişim göreceğiz 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'nin AB'ye üyelik sürecinde Türkiye'yi yıldırmak ve bu süreçten koparmak için pek çok girişim olabileceğini belirterek, ''Ama biz bu değişim, dönüşüm sürecini Türkiye için istiyoruz'' dedi. 
     Babacan, 4. Sanayi Kongresi'nde yaptığı konuşmada, AB sürecinin siyasi, müktesebatın üstlenilmesi ve iletişim olmak üzere 3 ayaktan oluştuğunu, her biri çok önemli olan bu ayaklardan birindeki aksamanın bütün süreci tehlikeye sokabileceğini söyledi. 
     Bu süreçte Türkiye'nin kazanıp AB'nin kaybettiği veya Türkiye'nin kaybedip AB'nin kazandığı bir ''al-ver'' ilişkisi bulunmadığını vurgulayan Babacan, 35 müzakere faslının taramasına ilişkin çalışmaların 20 Ekim'de başladığını, 1 ay içinde 2 faslın tarama sürecinin sona erdiğini, bu yıl sonunda 6 faslın taramasının tamamen biteceğini kaydetti. 
     Babacan, taraması biten her fasıl için sivil toplum kuruluşlarının da katıldığı geniş katılımlı konferanslar düzenlediklerini ve bu çalışmaların internette yayınlandığını ifade etti. 
     Devlet Bakanı Babacan, ''Müzakereler bir al-ver süreci değil, müktesebatı Türkiye'nin nasıl ve hangi zaman diliminde üstleneceği sürecidir. Bu süreçte biz, hangi adım Türk insanının menfaatineyse hemen o adımı atacağız'' diye konuştu. 
     
     ''HEYECANIMIZI KIRMAYA YÖNELİK GİRİŞİMLER OLACAKTIR'' 
     Ali Babacan, AB'ye uyumda çevre gibi bazı alanlarda ekonomik ve sosyal maliyetin söz konusu olduğunu belirterek, ''Bu tür maliyetli konuları akşamdan sabaha çözmemiz mümkün değil. Belki bir arıtma tesisini fabrikaya eklemek maliyetli olacaktır ama Türkiye genelinde herkesin bunu yapmak zorunda olduğunu düşündüğümüzde daha temiz bir çevre Türkiye'nin daha değerli bir ülke olmasını getirecektir. Sizlerin de 10-20 yıl sonra çevreyle daha dost bir hale gelmenizi sağlayacaktır'' şeklinde konuştu. 
     AB'ye üyelik sürecinde gerek Türkiye gerekse AB tarafında zaman zaman eleştiriler ve yanlış anlamalar olabileceğine ve bunları doğal karşılamak, soğukkanlı olmak gerektiğine dikkat çeken Babacan, şöyle devam etti 
     ''Bugüne kadar kazandıklarımızdan asla geri adım atılmayacak. Türkiye'yi hiçkimse geçmiş dönemlerle karşılaştırmasın. Her konuda en idealin yakalanmasına çalışıyoruz. Heyecanımızı kırmaya yönelik içerde ve dışarda girişimler olacaktır. AB konusunda Türkiye'yi yıldırmak, Türkiye'yi bu süreçten koparmak ya da bu süreci yavaşlatmak için pekçok girişim göreceğiz. Psikolojik savaşlar başlatılacak içerden ve dışardan... Ama biz bu değişim, dönüşüm sürecini Türkiye için istiyoruz. Türkiye'yi her alanda yaşanabilir, daha demokratik, daha özgür ve kalkınmış bir ülke yapmak için bu hedefleri önümüze koyduk.'' 
     
     ''DESTEĞİNİZE VE KATKINIZA İHTİYACIMIZ VAR'' 
     Devlet Bakanı ve Başmüzakereci Babacan, fiili müzakere sürecinde iş dünyasına önemli görevler düştüğünü vurgulayarak, özellikle pozisyon belgeleri ve etki analizleri hazırlandığında iş dünyasının katkısına ihtiyaç duyulacağını söyledi. 
     Ali Babacan, müzakerelerde fasıllar ilerledikçe çok daha yoğun bir uyum ihtiyacı ortaya çıkacağına işaret ederek, ''Desteğinize ve katkınıza ihtiyacımız var. Sanayicilerimiz, işadamlarımız süreç içinde olmadıkça başarılı olma şansımız da yok. Sanayici bu sürece kendini hazırlamalıdır'' diye konuştu. 
     Sisli ve puslu havalarda başarıyla işini yürütebilmiş, işini büyütebilmiş sanayicilerin AB konusundaki zorlukları da rahatlıkla aşacağını dile getiren Babacan, sözlerini ''4. Sanayi Kongresi'nin başarıyla geçmesini diliyorum. Hepinize hayırlı günler, hayırlı Cuma'lar diliyorum'' diyerek tamamladı. 
     Başbakan Recep Tayyip Erdoğan da kongreye bir kutlama mesajı gönderdi. 
     
</TEXT>
</DOC>
