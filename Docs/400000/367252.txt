<DOC>
<DOCNO> 367252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yasam/yas03.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Otele haciz geldi, turistler sokakta kaldı 
</HEADLINE>
<TEXT>


Borçlarını ödeyemeyen Club Sun Marine Tatil Köyü'nün elektrik ve suyu kesildi. İcra memurları eşyaları haciz edince turistlere yatacak yer kalmadı 

MuĞla DHA 

GÜMÜŞLÜK'TE bulunan ve Cem Hakan ve Şerif Özgün kardeşlerin işlettiği Club Sun Marine Tatil Köyü, acentelerle esnafa borçları yüzünden icralık oldu. Borçlarını ödeyemeyen tatil köyünün 1 hafta önce elektrik ve suları kesildi, icra memurları demirbaşların bir çoğunu haczetti. 

Haber bile vermediler 
ANCAK işletme sahipleri durumu çalıştıkları acentelere ve tur şirketlerine bildirmeyince salıya kadar rezervasyonlara devam edildi, parası peşin alınıp turist gönderildi. Bu arada 3 aydır ücretlerini alamayan yaklaşık 45 işçi, iddiaya göre işi bırakıp bazı malzemeleri yağmaladı. 

Turistler şok oldu 
ÇEVRE esnafına yaklaşık 15 bin YTL borçlanan işletmeciler kayıplara karıştı. Tesise gelişmelerden habersiz olarak 350 turist geldi. Bir haftalık tatil için 1000-1500 YTL arasında para ödeyen turistler, yaşadıkları karşısında şoke oldu. Mağdur olan turistlerin sayısı 1500'ü aştı. 


</TEXT>
</DOC>
