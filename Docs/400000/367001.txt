<DOC>
<DOCNO> 367001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko12.html </URL>
<DATE> 2005/08/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özel bankaların kamu mevduatlarına verdiği promosyon endişelendiriyor 
</HEADLINE>
<TEXT>

     Devlet kuruluşlarının mevduatının kamu bankalarında tutulması zorunluluğunun kaldırılması ile birlikte, özellikle vadesiz mevduatta bir kayış olabileceği, ancak bunun tolere edilebileceği bildiriliyor. 
     Ziraat Bankası'ndan üst düzey bir yetkili, A.A muhabirinin, Hazine'nin Kamu Haznedarlığı Tebliği'nde değişiklik çalışmasının ardından, devlet kuruluşlarının kamu bankalarında mevduat tutması zorunluluğunun kaldırılacak olmasına ilişkin sorularını yanıtladı. 
     Ziraat Bankası'ndaki vadesiz mevduat yüzdesinin sektör ortalamasının bir puan altında olduğunu ifade eden yetkili, ancak Banka'nın ticari müşteri tabanı geniş olmadığı için vadesiz mevduatın ağırlıklı bölümünün kamu kuruluşlarının mevduatından oluştuğunu kaydetti. 
     Kamu kuruluşlarının mevduatının kamu bankalarında tutulması zorunluluğunun kaldırılmasının IMF'ye verilen taahhütler içinde yer aldığını hatırlatan yetkili, Uluslararası Para Fonu IMF ve Dünya Bankası'nın kamu özel ayrımı olmamasını istediğini söyledi. 
     
     KAMU ADINA YAPILAN İŞLEMLERİN FİYATLANDIRILMASI 

     Yetkili, bu durumda kamu bankalarının ise kamu adına yaptığı işlemlerin fiyatlandırılmasını talep edebileceğini vurguladı. 
     Niyet mektubunda yer alan taahhütler içinde olduğu için bunun gerçekleştirileceğini kaydeden yetkili, ''Ancak bugünden yarına bunu yapmak zor, bunun bir zaman içinde gerçekleştirilmesi gerekir'' ifadesini kullandı. 
     
     VADELİDE KAYIŞ BEKLENTİSİ YOK 

     Yetkili, kamu kuruluşlarının mevduatının kamu bankalarında tutulması zorunluluğunun kaldırılmasının ardından özellikle vadeli mevduatlarda bir kayış beklenmediğini vurguladı. 
     Bu kararın alınmasının kamu bankalarını mutlaka etkileyeceğini, özellikle vadesiz mevduatta bir kayış olacağını vurgulayan yetkili, ''Ancak onu tolere edemeyeceğiz diye bir kaygımız yok'' dedi. 
     Yetkili, böyle bir kararın çıkması durumunda yapılacak işlemlerden alınacak komisyonların karşılıklı belirleneceğini hatırlatarak, örneğin, vadesiz mevduatı kendisinde bulunan bir kuruluş için binde 5 komisyon uygulanırken, mevduat bulundurmayan bir kuruluş için bu oranın yüzde 1'e çekilebileceğini, dolayısıyla bir orta yol bulunacağını vurguladı. 
     
     PROMOSYON ENDİŞESİ 

     Bunun yanında kamu kuruluşlarının sahip olduğu mevduat için özel bankalar tarafından verilecek promosyonların kendileri için endişe yarattığını söyleyen yetkili, bu konuda Bankacılık Düzenleme ve Denetleme Kurumu'nun BDDK bankalara bir uyarı yazısı gönderdiğini de hatırlattı. 
     
</TEXT>
</DOC>
