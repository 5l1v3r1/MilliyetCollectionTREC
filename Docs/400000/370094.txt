<DOC>
<DOCNO> 370094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonyas07.html </URL>
<DATE> 2005/08/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sokaktan denizaltı geçti .. 
</HEADLINE>
<TEXT>

     AFP 

      İtalya'nın Milano kenti sokaklarında Soğuk Savaş yıllarından kalma bir 'hayalet' dolaştı. 31 yıl boyunca Akdeniz'in dibinde 'düşman' Sovyet denizaltılarını avlayan 46 metrelik 'Enrico Toti', 240 tekerlekli ikiz römorkların üzerinde Da Vinci Bilim ve Teknoloji Müzesi'ne doğru son yolculuğuna çıktı. 
     1968 yılında suya indirilen siyah renkli, balina biçimli Enrico Toti, 772 beygir gücündeki sessiz elektrikli motoru ve 250 metre dipte 180 derecelik dönüş yapabilme kapasitesiyle döneminin teknolojik harikasıydı. 
     1999'da emekliye ayrılan denizaltının Sicilya'da tutulduğu askeri üsten Po Irmağı vasıtasıyla Milano'ya getirilerek ikiz romörklar üzerinde Da Vinci Müzesi'ne teslim edilmesi de bir lojistik harikası oldu. 
     340 tonluk dev, saatte 6 kilometre hızla toplam 100 kilometre katederek şehre ulaştı. Cuma sabahı şehrin dışında bekletilen 'S-506 Enrico Toti'nin geçmesi için rotasının üzerindeki bazı yollar taşınabilir köprülerle desteklendi, sokak lambaları kaldırıldı, 20 takım trafik lambası ve yetişebileceği yükseklikteki kablolar söküldü. Binlerce kişinin fotoğrafını çekmek için sokaklara döküldüğü denizaltı, 7 Aralık tarihinde müzede sergilenmeye başlayacak. 
     
</TEXT>
</DOC>
