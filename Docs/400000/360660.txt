<DOC>
<DOCNO> 360660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun18.html </URL>
<DATE> 2005/07/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İsrail'in geri çekilme planı... Gazze'de kimse yerinden kıpırdamıyor... 
</HEADLINE>
<TEXT>

     Guş Katif'teki Yahudi yerleşimi Tel Katifa'da yaşayan Yael Longzam 32 , ''Kendi hükümetimizin bize yaptığından çok üzgünüm. Burası bizim, bize verildi Tevrat'ta da yazıyor. Hiçbir yere gitmek istemiyorum. Hiçbir yer de aramıyorum'' diyor. 
     İsrail hükümetinin, Gazze Şeridi'ndeki Yahudi yerleşimlerini boşaltmasına bir ay kala, bölgeden ayrılmamakta kararlı Guş Katif yerleşimlerinde yaşayan dindar-laik tüm Yahudiler, hiçbir şey olmayacakmışçasına normal hayatlarını sürdürmeye devam ediyor günlük işlerini yapıyor, evlerini temizliyor, bahçelerini buduyor hepsinden öte ''geri çekilmenin olmayacağına'' inanıyor. 
     Yerleşimciler, ''Peki, hükümet sizi zorla buradan çıkarmaya kalkarsa'' sorusuna ise ''Tanrı korusun, olursa o zaman düşünürüz'' diye cevap veriyor. 
     AA muhabiri, Gazze Şeridi'ndeki 6 önemli Yahudi yerleşiminden biri olan Guş Katif Yerleşim Bloku içinde bulunan Yahudi yerleşimleri sakinleriyle görüştü. Bu yerleşimlerden en büyüğü olan, Filistin'in Han Yunus kasabasının çok yakınlarındaki, yaklaşık 2 bin 500 kişinin yaşadığı Neve Dekalim'de, Katif Bölge Kalkındırma Fonu Direktörü Dror Vanunu, Başbakan Ariel Şaron'a seçimlerde iki kez oy verdiğini hatırlatıyor. Şaron'a verdiği destekten ötürü, geri çekilmeyle ilgili kararları nedeniyle kendisini ''ihanete uğramış'' hissettiğini söyleyen 29 yaşındaki Vanunu, hala hükümetin geri çekilmeden vazgeçebileceği umudunu da taşıyor. Vanunu, Şaron hükümetinin Gazze'ye yerleşimi yüreklendiren kararları nedeniyle, daha birkaç ay öncesine kadar Neve Dekalim'e gelenler olduğunu ve onlar için yeni evler inşa edildiğini de ifade ediyor. ''Yanlış adım üstüne yanlış adım atılıyor'' diyen Vanunu, şöyle devam ediyor 
     ''Şaron, referandum isteklerini hep geri çevirdi. Ama bu ulusal bir dava. Hala, bu konuda bir referandum yapılabilir, bu karardan geri çekilmeden dönülebilir. Neden olmasın Fransa'da da benzer şeyler oldu...'' İsraillilerin çoğunluğunun, geri çekilme planının karşısında olduğunu belirten Vanunu, ''geri çekilmenin, İsrail için bir felaket olacağını ve bölgedeki terörü de, teröristleri de teşvik edeceği inancında olduğunu'' kaydediyor. Arapları kastederek, ''Onlara planları veriyoruz, silah ve mühimmat da veriyoruz'' diyen Vanunu, ''İnanıyorum ve biliyorum, kendileri de söylüyorlar. Eğer biz buraları boşaltırsak, bu onları yüreklendirecek ve terör saldırılarını artırarak sürdürecekler'' diye konuşuyor. 
     Vanunu, Neve Dekalim'de yaşayan ailelerden sadece birkaçının bölgeyi terk ederek başka kentlere göç ettiğini de söylerken, ''Toplasanız, 10 aile bulamazsınız buradan giden'' diyor. 
     Evli ve 3 çocuk babası Vanunu, ''Kavuniçi Hareket'in geri çekilmeyi durduracağına inandığını'' vurgularken, gitmek zorunda kalınması halinde ise henüz yeni yapıp yerleştiği evinin anahtarlarını gideceği evde, yatak odasının kapısına asacağını ve her gün çocuklarına olanları tekrarlayarak, bunun unutulmamasını sağlayacağını da ifade ediyor. 
     Şaron hükümetinin, yolsuzlukları örtbas etmek için geri çekilme gibi bir plana sarıldığını da öne süren Vanunu, geri çekilme planını ''bir adamın çılgınlığı'' olarak niteliyor. 
     
     ''TANRI BUNU DURDURACAK'' 

     Gazze Şeridi'ndeki, Akdeniz'in sahil kumları üzerinde bulunan bir diğer küçük Yahudi yerleşimi Tel Katifa'da yaşayan dindar Yahudi ailelerden, 7 çocuklu Yael Longzam ise, son 5 yılı Tel Katifa'da olmak üzere, 10 yıldır Guş Katif'te yaşadıklarını söylüyor. 
     Şimdi yaşadıkları evin inşaatında Filistinlilerin çalıştığını, komşularının serasında çalışan işçilerin Filistinli olduğunu belirten Longzam, ''Bizim, burada yaşayan Filistinlilerle ilişkilerimiz iyi. Onlar da gitmemizi istemiyor. İsterseniz sorun. Biz gidersek, onlar da işsiz kalacak'' diye konuşuyor. 
     ''Kendi hükümetimizin bize yaptığından çok üzgünüz. Bizim en büyük problemimiz, hükümetimiz'' diyen Longzam, şöyle devam ediyor 
     ''Buraları bize Tanrı tarafından verildi. Tevrat'ta da böyle yazılı. Şimdi bizi buradan atmak istiyorlar. Ama hiçbir yere gitmeyi düşünmüyoruz. Ben de kocam da... Başka bir yer aramıyoruz.'' Tanrı'ya her gün dua ettiğini ve böyle bir uygulamayı ancak Tanrı'nın durduracağını söyleyen Yael Longzam, ''askerlerin zorlaması halinde ne yapacaklarının sorulması üzerine de, ''Bu olmaz, Tanrı korusun... Ama olursa, Petak Tikva'daki annem veya kayınvalidemin evine geçici bir süre taşınabiliriz'' diyor. 
     26 haneli Tel Katifa'da, bir odalı, karavan benzeri bir evde yaşayan 2 çocuklu Bat-El ise ''Burada yaşamak istiyorum. 4 yıldır buradayız ve gitmek istemiyoruz'' derken, geri çekilmenin olacağına da inanmadığını vurguluyor. 
     Karavan benzeri bir evde yaşamanın güç olup olmadığının sorulması üzerine Bat-El, yerleşimdeki evlerin eski olduğunu, ancak hükümetin burada ev yapmayı yasakladığını hatırlatıyor. 
     
     ''HAPSE GİRMEYE RAZIYIM'' 

     Gazze Şeridi'nde, deniz kıyısındaki Selav yerleşiminde, çocuk yuvasında öğretmenlik yapan ve aynı zamanda dans eğitmeni olan Yael Hannun 21 ise askerlik görevini yeni bitirdiğini anlatıyor. 
     18 yıldır Selav'da yaşadığını belirten Hannun, tüm ailesinin de Guş Katifli olduğunu belirterek, ''Ne ben, ne ailem buradan ayrılmaya niyetli. Sadece ben ve ailem değil, buradaki bütün aileler aynı düşünüyor. İsterlerse bizi hapse de atabilirler. Gitmeyeceğiz. Buradan ayrılmamak için hapse girmeye razıyım'' diyor. 
     Hannun, ''Tanrı'nın, geri çekilmenin gerçekleşmesine izin vermeyeceğine'' de inanıyor. 
     
     3 GÜNLÜK BÜYÜK PROTESTO 

     Gazze Şeridi ve Batı Şeria'daki Yahudi yerleşimlerini temsil eden Yeşa Konseyi, 18 Temmuz Pazartesi günü Gazze'den çekilmeyi protesto için 3 günlük yürüyüş yapacak. Ülke çapında binlerce kişinin katılması beklenen gösteride, katılımcılar Guş Katif'e doğru yürüyecek. 
     Katif Bölge Kalkındırma Direktörü Dror Vanunu, yurtdışında yaşayan Yahudileri de yürüyüşe katılmaya çağırırken, ''Bugüne kadar, dünyadaki pek çok sol görüşlü Filistin'i desteklemek, duvar veya askeri kontrol noktası karşıtı gösterilere katılmak için bölgeye geldi. Tüm dünya Yahudilerinin mücadelemize destek vermesi gerekiyor. Uyku tulumlarınızı da getirin. Biletlerinizin geri dönüşü açık olsun. Şimdi mücadele zamanı'' diyor. 
     
     İSRAİL ORDUSU GAZZE ŞERİDİ'NDEKİ YERLEŞİM BİRİMLERİNİ BURALARDA İKAMET ETMEYENLERE KAPATTI 

     İsrail ordusu, Gazze Şeridi'ndeki yerleşim birimlerini bu yerleşim birimlerinde ikamet etmeyenlere kapattı. 
     Görgü tanıkları, İsrail askerlerinin Gazze Şeridi'ndeki yerleşim birimlerinin girişini kapadığını ve bu birimlerde oturma izni olmadan girmeye çalışan kişileri geri çevirdiğini söylediler. 
     İsrail askerlerinin bu önlemi, Başbakan Ariel Şaron'un Gazze Şeridi'nden çekilme planına karşı çıkan sağcı muhaliflerin gelecek hafta pazartesi günü başlatacağı üç günlük gösteri öncesinde geçici olarak aldığı belirtiliyor. 
     İsrail ordusu ise konuya ilişkin açıklama yapmadı. 
     Maariv gazetesinin internet sitesindeki habere göre, Şaron gelecek ay ortasında boşaltılması için Gazze Şeridi'ndeki 21 yerleşim yerinin burada yaşamayanlara kapatılması talimatı verdi. 
     
</TEXT>
</DOC>
