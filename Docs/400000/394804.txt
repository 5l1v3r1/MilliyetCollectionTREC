<DOC>
<DOCNO> 394804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy06.html </URL>
<DATE> 2005/11/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çiçek İp olmasa çarşafla intihar ederdi 
</HEADLINE>
<TEXT>

     Adalet Bakanı Cemil Çiçek, Van Kapalı Cezaevi’nde intihar eden Yüzüncü Yıl Üniversitesi YYÜ Genel Sekreter Yardımcısı Enver Arpalı’nın cenazesinin adli tıp morguna kaldırıldığını ve otopsi yapılacağını bildirdi. 
     Çiçek, Ankara’dan uçakla geldiği Atatürk Havalimanı’nda, Arpalı’nın intihar olayında bir gelişme olup olmadığını soran gazetecilere, Enver Arpalı’nın cenazesinin adli tıp morguna gönderildiğini belirterek, "Otopsi yapılacak. Genel bulgular öyle, ama her halukarda bir ölüm olayı olduğu zaman adli tıp raporunu alıyoruz. Çünkü hukukçu diliyle konuşacaksak, o rapor geldikten sonra söylemek daha doğru olur. Ama şu ana kadar elde edilen şey, maalesef öyle gözüküyor" dedi. 
     Arpalı’nın iple intihar ettiği hatırlatılan Çiçek, "İp olmasa bile çarşaf var orada. Çarşafı kesiyor yine yapıyor. Çarşafsız da yatıracak halimiz yok" diye konuştu. 
     
     ARPALI'NIN AVUKATI PSİKOLOJİSİ BOZULMUŞTU 

     Tutuklu bulunduğu Van M Tipi Cezaevi’nde intihar eden YYÜ Genel Sekreter Yardımcısı Enver Arpalı’nın avukatı Hasan Akköprülü, "Davanın açılma süresinin uzaması, Arpalı’nın psikolojisini bozmuştu" dedi. 
     Akköprülü, AA muhabirine yaptığı açıklamada, Arpalı’nın onurlu ve haysiyetli bir kişiliğe sahip olduğunu ifade ederek, daha önce intihar girişiminde bulunmadığını, ancak son günlerde psikolojisinin bozulduğunu gözlediklerini belirtti. 
     Arpalı’nın tutuklandığı günden bu yana dava açılmadığına işaret eden Akköprülü, "Davanın açılma süresinin uzaması Arpalı’nın psikolojisini bozmuştu. Gerekli delillerin toplanması gerekçesiyle davanın açılma süreci uzadı. Gizlilik kararı dolayısıyla henüz dosyayı da inceleyememiştik" diye konuştu. 
     Otopside de Arpalı’nın iple intihar ettiğinin belirlendiğini belirten Akköprülü, "Bir cezaevinde intihara yol açacak malzemelerin bulundurulmasını sakıncalı görüyorum. Ancak cezaevi yetkilileri, mahkumların çamaşırlarını asması için zaman zaman ip verdiklerini belirttiler" dedi. 
     
</TEXT>
</DOC>
