<DOC>
<DOCNO> 396081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy13.html </URL>
<DATE> 2005/11/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hediyeler 'diplomatik geleneğe' takıldı 
</HEADLINE>
<TEXT>

     Mavi Akım Projesi'nin resmi açılışında konuk liderlere hediye edilmek üzere hazırlanan ''Matruşka'' benzeri ahşap sandıklar, ''diplomatik geleneğe'' takıldı. 
     Alınan bilgiye göre, ''açılış törenlerinde hediye alıp vermenin diplomatik geleneğe uygun olmaması'' ve diplomatik yazışma gerektirmesi nedeniyle sandıklar liderlere verilemedi. 
     Açılış için dün Samsun'a gelen Rusya Devlet Başkanı Vladimir Putin ve İtalya Başbakanı Silvio Berlusconi ile Başbakan Recep Tayyip Erdoğan'a verilmek üzere AK Parti Samsun İl Teşkilatı'nın siparişi üzerine Rusların ünlü ''Matruşka''sından esinlenerek seramik sanatçısı Temel Samangül tarafından hazırlanan iç içe geçmiş 7 sandıktan oluşan 3 setin liderlere ulaştırılmak üzere Başbakanlığa gönderileceği bildirildi. 
     AK Parti İl Başkanı Fuat Köktaş, yaptığı açıklamada, diplomatik gelenekler nedeniyle hediyelerin verilemediğini belirterek, ''Biz hediyeleri vermek istedik ama karşı ülke yetkilileri 'Bizim de bir hediye vermemiz gerekir, hazır değiliz' dedi. O nedenle hediyeleri Başbakanlığa göndereceğiz. Onlar da yazışmaları tamamladıktan sonra iki lidere verilmek üzere gönderecekler'' dedi. 
     
</TEXT>
</DOC>
