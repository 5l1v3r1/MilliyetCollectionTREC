<DOC>
<DOCNO> 359101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur36.html </URL>
<DATE> 2005/07/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Polislerin aşk kaçamağı kazayla bitti 
</HEADLINE>
<TEXT>

     Metin İLİKSOY NİZİP Gaziantep , DHA 

GAZİANTEP’in Nizip İlçesi yakınlarında, içinde 3 polis memuru ve 2 kadınının bulunduğu otomobil yol kenarında duran kamyonete çarptı. Kazada 3 polis ve 2 kadın yaralanırken otomobilin içinde çok sayıda bira şişesi bulundu. 
     Kaza, dün gece Gaziantep’in Nizip ilçesi ile Şanlıurfa’nın Birecik İlçesi arasında meydana geldi. Şanlıurfa’nın Suruç İlçesi Bölge Trafik Müdürlüğü’nde görevli 34 yaşındaki Can Yüksel yönetimindeki 11 AU 282 plakalı otomobil, yol kenarında kavun satmak için duran 27 NP 124 plakalı kamyonete arkadan çarptı. Kazada, sürücü Yüksel ile yanında bulunan meslektaşları 30 yaşındaki Orhan Seymen, 32 yaşındaki Özgün Esendağ ile çevrede telekız’ olarak tanındığı öne sürülen 35 yaşındaki S.S. ve kimliği belirlenemeyen bir başka kadın yaralandı. Yaralılar, olay yerindeki ilk müdahalelerinin ardından Gaziantep Devlet Hastanesi’ne götürüldü. 
     Hurdaya dönen otomobilin içinde çok sayıda bira şişesinin bulundu. Yaralı polislerin görüntülerinin çekilmesi, meslektaşları tarafından engellenmeye çalışılırken, yaralanan kadınlar ise kameramanlara küfür ve tehditler yağdırdı. 
     
</TEXT>
</DOC>
