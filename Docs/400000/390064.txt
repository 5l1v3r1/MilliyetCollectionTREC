<DOC>
<DOCNO> 390064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/uras.html </URL>
<DATE> 2005/10/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Polis, jandarma sigorta şirketlerine çalışıyor 
</HEADLINE>
<TEXT>


2918 Sayılı Karayolları Trafik Kanunu'nun 81'inci maddesine göre, "Yalnızca maddi hasar meydana gelen kazalarda, kazaya dahil kişiler polis veya jandarmanın gelmesine lüzum görmezler ise, bunu aralarında yazılı olarak saptamak suretiyle kaza yerinden ayrılabilirler." 
Her ülkede bu böyledir. Sigorta şirketleri de bu hasar tespit raporuna göre sigortalıya ödeme yapar. 
Şimdilerde sigorta şirketlerimiz bu tür yazılı belgeyi kabul etmiyor. Kazada araçların yerinden kıpırdatılmamasını, polis veya jandarmanın gelerek zabıt tutmasını istiyor. 
Bu yüzden şehirlerde yollar saatlerce kapalı kalıyor. Şehirlerarası yollarda kaza yapan araçlar saatlerce yollarda jandarma bekliyor. 

Polisin işi değil 
Telefon ile şehirlerde trafik polisi, karayollarında jandarma aranıyor. Polis ve jandarma esas görevini bırakarak, saatlerini bu işe veriyor. Sigorta şirketi için bir "kaza tespit tutanağı" düzenliyor. 
Dikkat buyurunuz, bu görev kamu görevi değildir. Tutanak kamu için düzenlenmiyor. Çünkü yalnızca maddi hasar ile sonuçlanan kazalarda polisi, mahkemeyi ilgilendiren bir şey yok. Polis veya jandarma sigorta şirketine iş yapmak için geliyor. Sigorta şirketi zarar etmesin, kaza için sigorta şirketi gereğinden fazla ödeme yapmasın diye vakit harcıyor. 
Sigorta şirketleri, "k r amacı güden, özel şirketler"dir. Polis ve jandarma ise devletin güvenlik görevlileridir. Devletin güvenlik görevlisi sigorta şirketine para kazandırmak için görevlendirilemez. 
Sigorta şirketleri 2918 Sayılı Karayolları Trafik Kanunu'na, polisi ve jandarmayı sigorta şirketinin görevlisi gibi kullanmalarına imk n verecek maddeler ekletti. Bu yanlıştır. 

Yanlış düzeltilmeli 
Sigorta şirketlerinin en büyük derdi, trafik sigortalarıdır. Mecburi trafik sigortaları ve ek trafik sigortaları bunlara kasko sigortası deniliyor , sigorta şirketlerinin en zararlı işleridir. Sigorta şirketleri zararı önlemek için polis ve jandarmadan medet umuyor. 
Yaralanmaya, can kaybına neden olan kazalarda tabii ki polisin, jandarmanın olay yerine gelerek kaza tespit tutanağı tanzim etmesi gerekir. Bu bir zorunluluktur. Ama polis ve jandarma görev ve sorumluluk alanı dışında kullanılamaz. 
2004 yılında polise ve jandarmaya intikal eden 494 bin trafik kazasının 3.082'si ölümlü, 109.681'i yaralanmalı kazadır. Demek ki, polis ve jandarma 382 bin kazada yaralanma veya ölüm olmadığı halde sadece sigorta şirketlerine hizmet etmek için kaza mahalline gitmek zorunda kalmış. 
Bu yanlış uygulamanın en kısa sürede düzeltilmesi gerekir. Bu da o kadar güç bir iş değildir. Emniyet Genel Müdürlüğü ile Hazine'nin Sigorta Murakebe Kurulu, halka açıklama yapar. Sigorta şirketlerine uyarı yapılır. Maddi hasarlı trafik kazalarında polis ve jandarmayı çağırma zorunluluğu sona erer. 



</TEXT>
</DOC>
