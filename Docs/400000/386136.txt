<DOC>
<DOCNO> 386136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo31.html </URL>
<DATE> 2005/10/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Blatter’in açıklamalarına Capello'dan tepki geldi... 
</HEADLINE>
<TEXT>

     Lütfullah Göktaş Bildiriyor 

''Futbolun para girdabında boğularak ölme riskiyle'' karşı karşıya olduğu konusunda Avrupa Futbol Federasyonları Birliği UEFA Başkanı Joseph Blatter'ın Financial Times Gazetesi'nde dile getirdiği görüşlere İtalyan teknik adam Fabio Capello'dan tepki geldi. 
     İtalya Birinci Futbol Ligi'nin Serie A ünlü takımlarından FC Juventus Teknik Direktörü Fabio Capello, Uluslararası Futbol Federasyonları Birliği FIFA ve UEFA yetkililerinin bu konuda kulüp ve oyunculara yüklenmeye hakkı olmadığını savunarak, ''FIFA ve UEFA da çok kazanmak için ellerinden geleni ardına koymuyor'' dedi. 
     Capello, bugün İtalya'daki La Repubblica Radyosu'ndaki canlı yayında yaptığı konuşmada, ''Elbette kimi oyuncular var ki çok para kazanıyorlar. Ama futbolun para girdabında boğularak ölme tehlikesiyle yüzyüze olması sadece kulüpler veya oyuncularla sınırlı değil. Müsabakalar söz konusu olduğunda, FIFA ve UEFA yetkilileri de 'az kazanalım' duygusuyla hareket etmiyorlar'' diye konuştu. 
     Fazla para kazanma isteğinin FIFA ve UEFA yetkilileri için de geçerli olduğunu savunan Capello, sözlerini şöyle sürdürdü 
     ''Milli takımları daha fazla oynatabilmek için lig maçlarını kırpma uğraşı içindeler. FIFA da, kendi kazancını artırabilmek için uluslararası turnuvalar icat etme uğraşında.'' Capello'nun tepkisine neden olan Blatter ise bugün Financial Times Gazetesi'nde yayımladığı bir eleştirel yazıda, kulüp ve oyuncuların aşırı para kazanma tutkularının futbolu öldürebileceğini ve bu olguyla mücadele etme zamanı geldiğini savundu. 
     Blatter, batı tarzı ''vahşi kapitalizmin'' para girdabına sürüklediği futbolun, adeta ölüm tehlikesiyle karşı karşıya olduğunu belirterek, şunları kaydetti 
     ''Futbolun kökenlerini kurtarabilmemiz için bu para tutkusuna artık dur deme zamanı geldi. Eğer bu başarılamazsa, büyük kulüpleri ellerine geçirerek dünya futbolunu kontrolleri altına almış durumdaki gruplar, bu para tutkuları yüzünden, dünyada 1 milyar 300 bin kişinin oynadığı futbolu da öldüreceklerdir.'' Blatter, genç yeteneklerin transfer işlemlerinin adeta ''köleliğin yeni bir türünü'' çağrıştırdığına değinerek, taraftarların 1 yılda elde edemedikleri gelirin bazı futbolcular tarafından 1 ayda kazanılması olgusunu da ağır bir dille eleştirdi. 
     
</TEXT>
</DOC>
