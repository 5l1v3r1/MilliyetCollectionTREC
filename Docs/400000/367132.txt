<DOC>
<DOCNO> 367132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur37.html </URL>
<DATE> 2005/08/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Üniversiteli kız öldürdüğü sevgilisine sahte gözyaşı dökmüş 
</HEADLINE>
<TEXT>

     Coşkun YAMAN DHA 

      BALIKESİR'de kaybolduktan iki gün sonra cesedi komşu apartmanda oturan kız arkadaşının evlerinde bulunan Sinan Akdeniz'i öldürdüğü iddiasıyla 21 yaşındaki üniversite öğrencisi F.A., annesi ve iki erkek kardeşi gözaltına alındı. Arama çalışmaları sırasında Akdeniz ailesiyle birlikte gözyaşı döken F.A., ifadesinde, yaklaşık bir yıldır çıktıkları Sinan'ı, kendisine zorla sahip olmaya çalıştığı için ekmek bıçağı ile öldürdüğünü söyledi. 
     Balıkesir Üniversitesi Meslek Yüksek Okulu Maden Bölümü'nü bitiren ve Aselsan ilaçlama firmasında çalışan 23 yaşındaki Sinan Akdeniz, geçen pazartesi günü iş elbiselerini giydikten sonra, Plevne Mahallesi Evren Sokak'taki evinden, bir apartman ilerde oturan kız arkadaşı F. A.'nın evine ilaçlama yapmaya gideceğini söyleyip ayrıldı. Cep telefonunu da evde bırakan Akdeniz gece gelmedi. Sabah, oğlunun eve dönmediğini gören baba Cevdet Akdeniz, F.A.'nın evine giderek oğlu Sinan'ı sordu. Genç kızdan Dün öğleyin saat 13.00'te ilaçlamayı bitirip gitti'' yanıtını alan baba, oğlunu aradığı işyeri, arkadaşları ve akrabalarından da olumsuz yanıt alınca Anafartalar Polis Merkezi'ne başvurdu, oğullarının kayıp olduğunu bildirdi. Bu arada Sinan'ın ailesini yalnız bırakmayan kız arkadaşı F.A. da onlarla birlikte gözyaşı döktü. Dün sabah ihbar üzerine harekete geçen polis, mahkemeden çıkarılan kararla, F.A.'nın ailesi ile birlikte oturduğu Plevne Mahallesi, Evren Sokak'ta bulunan Gül Apartmanı'nın zemin katındaki dairede arama yaptı. Bir kısım eşyaların toplandığı ve taşınma hazırlığı yapıldığı görülen evde yapılan aramada kayıp Sinan Akdeniz'in cesedi cuval içinde, kilime sarılı olarak salonda bulundu. Talihsiz gencin bıçaklanarak öldürüldüğü belirlendi. Suç aleti bıçak da evde bulundu. Balıkesir Devlet Hastanesi morguna kaldırılan ceset, incelemenin ardından otopsi için Bursa Adli Tıp Kurumu'na gönderildi. 
     
     CİNAYETİ ÜSTLENDİ 

     Olaydan sonra F.A., annesi A.A. 44 ile erkek kardeşleri Y.A. 25 ve Ü.A. 27 gözaltına alındı. Balıkesir Üniversitesi Fen-Edebiyat Fakültesi Edebiyat Bölümü Üçüncü Sınıf öğrencisi F.A.'nın verdiği ifadede, komşusu Sinan Akdeniz ile yaklaşık bir yıldır çıktıklarını, kendisine zorla sahip olmaya çalıştığı için ekmek bıçağı ile öldürdüğünü, daha sonra kilime sarıp evin bodrum katına sakladığını söyledi. Olayı soruşturan polisin talebi üzerine Savcılık 24 saatlik ek gözaltı süresi verdi. Zanlıların yarın adliyeye çıkarılacağı belirtildi. 
     
     CİNAYET PLANLI 

     Daha önce Plevne Mahallesi Kısa Sokak'ta oturduklarını ve 17 Temmuz'da yeni evlerine taşındıklarını belirten talihsiz gencin babası Cevat Akdeniz ise oğlunun planlı bir cinayete kurban gittiğini söyledi. Akdeniz, F.A.'nın ifadesi gerçeği yansıtmıyor. Oğlumu sözde ilaçlama için çağırmışlar. Ne olduysa öldürmüşler. Oğlumu anası, babası, kardeşleri ve kız birlikte öldürdü. Hepsinden davacıyım. Bıçaklamayı kızın yapması olanaksız. O kıza oğlumun ölüsü yeterdi. Bıçak da kesinlikle ekmek bıçağı değildi. Çok büyük bir bıçaktı. Oğlumun sol göğsüne, kalbinin altına 4-5 kez saplamışlar. Neden öldürdüklerini bilmiyorum ama oğlum kesinlikle böyle bir ölümü haketmedi'' dedi. 
     Amca Adil Akdeniz ise, F.A.'nın Bana zorla sahip olmak istedi'' sözlerinin gerçeği yansıtmadığını ileri sürdü. Amca Akdeniz, Kız zaten sürekli Sinan'ın yanına gelip gidiyordu. Sinan'ın böyle bir şey yapması için o eve gitmesi mantıksız'' diye konuştu. 
     
     KIZ BİZDEN ÇOK AĞLADI 

     Sinan Akdeniz'in sevgilisi olduğu öne sürülen üniversite öğrencisi F.A.'nın, genç kaybolduktan sonraki gün sürekli olarak evlerine geldiğini belirten baba Cevat Akdeniz, Kız, Sinan kayboldu’ diye bizden daha çok ağladı. Bizle birlikte Sinan'ı aradı. Yine de Sinan en son F.A.'nın evinde görüldüğü için şüphelerim orada yoğunlaştı. Akşam bazı arabaların gelip gittiğini, evden taşınmak için eşyalarını çıkardıklarını görünce polise haber verdim. Ne yazık ki o evden oğlumun cesedi çıktı'' dedi. 
     
     MUHTAR DA ÜZÜNTÜLÜ 

     Plevne Mahallesi Muhtarı Cemil Erdoğan ise, cinayete kurban giden Sinan'ın mahallenin örnek gençlerinden biri olduğunu belirtirken, Sinan benim de çok sevdiğim bir gençti. Bana sorarsanız mahalledeki gençler arasında ilk beşe koyardım. Bir oyuna kurban gitti. Sinan'a yazık oldu'' dedi. 
     
     YARIN TOPRAĞA VERİLECEK 

     Cesedi Bursa Adli Tıp Kurumu'na gönderilen Sinan Akdeniz'in, Ağrı Doğubeyazıt'ta askerlik yapan kardeşi Celil'in de katılacağı cenaze töreninden sonra Konakpınar Beldesi'ne bağlı Kılcılar Köyü'nde toprağa verileceği öğrenildi. 

     
</TEXT>
</DOC>
