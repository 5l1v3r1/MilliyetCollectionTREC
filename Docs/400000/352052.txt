<DOC>
<DOCNO> 352052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/siy02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Referanduma gideriz' 
</HEADLINE>
<TEXT>


Erdoğan ve Gül'den, AÜ'deki mezuniyet törenine türbanlı velinin alınmamasına sert tepki geldi. Erdoğan Gerekirse halka gideriz. Gül Bu manzara kalkacak 

ANKARA Milliyet 


Erzurum Atatürk Üniversitesi'nde AÜ önceki gün yapılan mezuniyet törenine türbanlı velilerin alınmamasına Başbakan Recep Tayyip Erdoğan ve Dışişleri Bakanı Abdullah Gül sert tepki gösterdi. 
NTV'de soruları yanıtlayan Erdoğan, Erzurum'daki olayla ilgili şunları söyledi "O anneyi üniversiteye almayan kimse, bu milletin değerlerine saygısızlık yapmıştır. Bu olaylar kasıtlı yapılıyor. Hani anne ve velilere bu uygulama yoktu." 
Türban konusunun toplumsal mutabakatla, sabırla aşılacağını yineleyen Erdoğan, 'Türbanla ilgili referanduma gidecek misiniz ' sorusuna da şu yanıtı verdi "Bugüne kadar bunun gündemimizde olduğuna dair bir şey söylemedim. Medyadan zaman zaman böyle talepler geliyor. Değerlendirmesini yaparız. Halka gitmek gerekiyorsa, referanduma gideriz." 
Erdoğan, cumhurbaşkanı eşinin türbanlı olması tartışmaları için de, "Yasalar ne koymuşsa ortaya o olur. Demokratik parlamenter sistemde yasaların koyduğu her şeye tüm millet uymak zorunda. Olay bu kadar basittir" dedi. 
Gül de, Erzurum'daki olayla ilgili, "Bu olay Türkiye'deki ayıbı teşhir ediyor. İnsafı olmayan insanların, buna bakması gerekir ve Türkiye'de ne kadar utanılacak bir manzara olduğunu görmesi gerekir. İnanıyorum ki, ilkel toplumlarda karşılaşılabilecek bu olay, bazılarının gözünü açmasına, bazılarının da vicdanlarının sesini bir kez daha dinlemesine yol açar. Hükümet olarak eninde sonunda bu tip utanılacak manzaraları kaldıracağız" dedi. 

Halk değerlendiriyor 
AKP Genel Başkan Yardımcısı Mehmet Mir Dengir Fırat da, "Halk değerlendiriyor. Halkın tasvip etmediği bir şeyi kimsenin yapma hakkı yok Türkiye'de" değerlendirmesini yaptı. AKP Grup Başkan Vekili Salih Kapusuz ise, "Bunu Türk milletinin en güzel şekilde değerlendireceğine inanıyorum" diye konuştu. TBMM İnsan Haklarını İnceleme Komisyonu Üyesi Cavit Torun da, "Laik dincilik adına yapılan bu eylemleri kınıyorum. Acı verici bir olay" dedi. 

Türbanlı veliler alınmadı 

Erzurum Atatürk Üniversitesi'nde mezuniyet töreninin yapıldığı salona türbanlı velilerin katılmasına izin verilmemesi güvenlik görevlileri ile öğrenci velileri arasında tartışmalara neden oldu. 

TBMM Başkanı Almayan utansın 

AÜ'deki mezuniyet törenine alınmayan Sabire Karşı, "TBMM Başkanı Arınç telefonla arayarak, üzüntümüzü paylaştığını bildirdi" dedi. Karşı, Arınç'ın, "İnşallah bundan sonra böyle bir olay olmaz. Seni içeri almayanlar utansın. Acınızı paylaşıyoruz. Bu olay, hem şehit annesine yapılan haksızlık, hem de oğlunun başarısını görmek isteyen anneye yapılmış bir haksızlıktır" dediğini belirtti. AÜ Rektörü Prof. Dr. Yaşar Sütbeyaz da, "Bu münferit olay, art niyetli çevrelerce duygu istismarcılığına dönüştürülmüştür" dedi. 


</TEXT>
</DOC>
