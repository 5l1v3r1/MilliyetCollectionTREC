<DOC>
<DOCNO> 378282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yazar/kohen.html </URL>
<DATE> 2005/09/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bölgesel rol fırsatı 
</HEADLINE>
<TEXT>


İsrail'in Gazze Şeridi'nden yerleşimcilerin ardından askerlerini de çekmesi ile ortaya çıkan yeni durum, Türkiye'nin bölgede daha aktif bir rol oynama şansını artırıyor. 
38 yıllık İsrail işgalinden sonra Gazze bölgesi şimdi Filistin yönetimi altında, bir siyasal ve ekonomik yapılanma sürecine giriyor. Gazze'de siyasal istikrarın kurulması ve ekonomik kalkınmanın gerçekleşmesi, barış için "yol haritası"na dönülmesinin -ve bağımsız Filistin devletinin kurulmasının da- yolunu açacaktır. 
İşte bu süreçte Türkiye'nin, hem siyasal, hem ekonomik alanda, önemli rolü ve katkıları olabilir. Ankara bir süreden beri bu yönde çalışmalar yapıyor. İsrail ve Filistin liderleri ile sürekli temas halinde bulunan Türk hükümeti, Gazze'nin boşaltılmasından sonraki müsait havadan yararlanıp, İsrail-Filistin uzlaşması için gereken yeni adımların atılmasına yardımcı olabilir. İsrail ile Pakistan'ı yakınlaştıran Ankara, böyle bir misyonu da yerine getirebilecek yeteneğe sahiptir... 

Ama kısa vadede Türkiye'nin asıl rolü ve katkısı, ekonomik alanda olacak gibi görünüyor. 
Ankara geçenlerde, Gazze'nin ekonomik kalkınması için neler yapılabileceği, Türkiye'nin buna nasıl katkıda bulunabileceği konusunda üçlü Filistin-İsrail-Türkiye bir toplantıya ev sahipliği yaptı. Bu, ilk adımdı. Şimdi bazı önemli projelerin olgunlaştırılması ve hayata geçirilmesi aşamasına giriliyor. 
Bunlardan biri Gazze'de "Erez Sanayi Bölgesi"nin kurulması ile ilgili projedir ki, bu daha önce Ankara'daki toplantıda alınan karara göre "Türkiye Odalar ve Borsalar Birliği TOBB yönetimine verilmiştir. Halen TOBB Başkanı Rıfat Hisarcıklıoğlu, ABD'deki temaslarında bu büyük proje için, destek arıyor. 
Türkiye'nin böyle bir projenin gerçekleşmesine önayak olması, hem Filistin halkının ekonomik gelişmesine ve dolayısı ile siyasal istikrara kavuşmasına katkıda bulunacak, hem de Türk firmalarının bölgede iş olanaklarına sahip olmasına yol açacaktır... 

İsrail'in Gazze Şeridi'nden çekilmesi, barış sürecinin geleceği açısından, bazı umutlar yaratmış bulunuyor. Bu, Şaron'un cesur bir atılımı idi. Her ne kadar Gazze -havada ve denizde, ayrıca sınırlarında- İsrail denetiminden tam kurtulamıyorsa da, eğer her şey yolunda giderse, bu süreçte yeni olumlu gelişmeler olabilir örneğin Gazze Şeridi'nden İsrail kontrolünün kalkması, Batı Şeria üzerinde de müzakerelerin başlaması sağlanabilir. 
"Her şey yolunda giderse" derken kastedilen iki şey var Filistin tarafında Abbas yönetiminin otoritesini tam kurması ve güvenliği sağlaması... İsrail tarafında da, Şaron hükümetinin Gazze'den sonra Batı Şeria'nın da Filistin yönetimine devri konusunda kararlılığını ortaya koyması ve bu yönde adımlar atmaya başlaması... 
Kuşkusuz her iki taraf için de bu şartları yerine getirmenin büyük zorlukları var. Ama önemli olan şimdi, yıllardan beri kazanılan bu yeni ivmeyi sürdürmektir. 
İşte Türkiye'nin bölgesel rolü için bir fırsat... 



</TEXT>
</DOC>
