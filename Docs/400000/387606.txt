<DOC>
<DOCNO> 387606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun41.html </URL>
<DATE> 2005/10/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Yakış Rumları tanımadan da limanları açabiliriz 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, Türkiye'nin Kıbrıs Rum kesimine limanları açmasının tanıma anlamına gelmediğini belirterek, ''Limanlar açıldığı zaman, bu, dünyanın sonu değil aslında. Çünkü limanları ve havaalanlarını açmak asla tanıma anlamına gelmiyor. Güney Kıbrıs'ı tanımadan da limanları açmak mümkün'' dedi. 
     KKTC'de yayımlanan Kıbrıs gazetesine demeç veren Yakış, Tayvan'ı örnek göstererek, ''Mesela Tayvan dünyada birçok ülke tarafından tanınmadığı halde, dış dünyayla ticaret yapıyor. Dolayısıyla Türkiye'nin limanları açmakla Güney Kıbrıs'ı tanımasını birbirinden ayrı değerlendirmek lazım'' diye konuştu. 
     Türkiye'deki hiçbir hükümetin, Kuzey Kıbrıs'ın kabul edeceği bir zemin üzerinde çözüme ulaşılmadan Güney Kıbrıs'ı tanımasının mümkün olmayacağını vurgulayan Yakış, ''Türkiye bu konuda çok kararlıdır. Öyle gözüküyor ki, Ek Protokolün yürürlüğe girmesi için AB'nin Türkiye'ye bastıracağı anlaşılıyor. Ancak Kuzey Kıbrıs'ın çıkarlarını olumsuz yönde etkileyecek ve adadaki çözümü daha da zorlaştıracak tavizlere Türkiye'nin sıcak bakması mümkün değildir. Bunun için yaratıcı şeyler bulmak için hükümetimiz ve AB karşılıklı olarak çalışıyor. Çıkış yolu bulmaya çalışıyoruz'' dedi. 
     Rum yönetimi lideri Tasos Papadopulos'un katı tutumunu eleştiren ve Güney Kıbrıs'taki genel havanın bu tutuma yüzde yüz uymadığını ifade eden Yakış, şunları kaydetti 
     ''Bakalım Papadopulos yalnız başına savaşan savaşçı tavrını ne kadar sürdürebilecek. Bunu zaman gösterecek. Bakın 3 Ekim'de İngiltere tavrını net bir şekilde ortaya koyarak, 'Eğer bu tutumunuz devam ederse Kuzey Kıbrıs'ın şu andaki durumu ebedi hale gelebilir' dedi. Aynı şekilde Kuzey Kıbrıs üzerindeki ambargoların hafifletilmesi için bazı ülkeler adım atmaya çalışıyor. Zaten bu gerçekleşirse adadaki sorunun büyük bir bölümü çözülecek.'' Başbakan Recep Tayyip Erdoğan'ın, ''İzolasyonlar kalkmadan, limanları açmayız'' sözüne tam destek veren Yakış, Güney Kıbrıs'a, ''Karşılıklı olarak izolasyonları kaldıralım. Siz Kuzey Kıbrıs'ın limanlarını açın, biz de limanlarımızı size açalım'' çağrısı yaptı. 
     
     'YENİ BİR PLAN, AB YOLUNU TIKAYABİLİR' 
     Adadaki çözümün Annan Planı zemininde yapılabilecek değişiklerle mümkün olacağına inandığı kaydeden Yakış, aksi takdirde yeni bir plan için yapılacak egzersizlerin AB ile ilgili gelişmelerde Türkiye'nin önünü tıkayabileceğini söyledi. 
     Yakış, ''Şimdi de KKTC Annan Planı'nda daha az önem verdiği hususlarda biraz yumuşak davranıp, Güney Kıbrıs da kendisi için yeterince önem taşımayan konularda Kuzey'e taviz verebilir. Yani ana temel haklardan vazgeçmemek koşuluyla plan üzerinde oynanabilir'' dedi. 
     ''Türkiye'nin AB ile müzakere yolunda Kıbrıs konusunda nasıl bir tavır takınacağı'' sorusuna ise Yakış şu yanıtı verdi 
     ''AB ile başlık başlık müzakere edeceğiz. Önümüzde 35 tane başlık var. Kıbrıs meselesinde ortaya çıkacak başlıkları sona bırakarak, öncelikle öteki yükümlülüklerimizi yerine getireceğiz. Kıbrıs konusuna sıra gelince ise tanımayı çağrıştırmayan yerlerde katı davranmaya gerek yok. Siyasi tanımanın belli bir formu vardır. Belirli şeylerin yerine getirilmesi ile dolaylı yönden tanımayı kabul edemez Türkiye. Tanıma, ben bu ülkeyi resmen tanıdım diye bir açıklama yapılmadığı sürece ne olursa olsun gerçekleşmez. Onun için biz, Kıbrıs dışındaki konularda mesafe kaydederken, bu sorunun da çözülmesini bekliyoruz. Kıbrıs sorununu Türkiye'nin AB yolundaki engeli olarak göstermemek lazım.'' 
     
</TEXT>
</DOC>
