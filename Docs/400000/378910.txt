<DOC>
<DOCNO> 378910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun32.html </URL>
<DATE> 2005/09/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Lupi Türkiye'nin AB pasaportu din özgürlüğüdür 
</HEADLINE>
<TEXT>

     İtalya meclisindeki şapelin Başpapazı Rino Fisichello rehberliğinde geçen haftalarda İstanbul ve Kapadokya yöresini ziyaret eden 40 İtalyan parlamenterden biri olan Maurizio Lupi, Türkiye'de Hıristiyan azınlıklara gerçek anlamda bir din özgürlüğü tanınmadığını, Türkiye'nin AB'ye girişinin pasaportunun din özgürlüğü olduğunu ileri sürdü. 
     İtalya Başbakanı Silvio Berlusconi'nin Forza İtalya Partisi'ne mensup milletvekili Lupi, bugün İtalya Katolik Piskoposlar Kurulu'nun resmi yayın organı Avvenire gazetesinde yayımladığı, ''Türkiye'nin AB'ye girişinin pasaportu din özgürlüğüdür'' başlıklı yazısında, ''gerçek anlamda bir din özgürlüğünün, Türkiye'de Katolik Kilisesi'ne özel bir hukuki statü tanınarak gerçekleşeceğini'' iddia etti. 
     ''Türkiye'de 1927'de 900 bin olan Hıristiyan sayısının bugün 33 bine düşmüş olmasının azınlıklara karşı ayrımcılığın göstergesi olduğunu'' savunan Lupi, ''Türkiye'nin din özgürlüğü konusundaki eleştirileri kabul etmemesinden'' yakındı. 
     Lupi, Türkiye'deki Hıristiyan azınlıkların, Ankara'nın AB üyeliği konusunda verdiği desteğin, ''pek çok şayet ve ama'' içerdiğini öne sürerek, ''Her şeyden önce, Hıristiyan azınlığın hukuki statüsü tanınarak, din özgürlüğünün sadece sözde kalmadığı, gerçekten uygulamaya konulduğu gösterilmeli'' dedi. 
     Lupi, ''Avrupa'nın Yahudi-Hıristiyan kökenlerine'' de vurgu yaptığı yazısında, Türkiye'nin AB üyeliği konusundaki yaklaşımını ise şu sözlerle özetledi 
     ''Türkiye'nin AB'ye girişi bir fırsattır. Bu fırsat, bizim kimliğimizi tanıması koşuluyla değerlendirilmek durumundadır. Bizi birleştiren konular üzerinde ciddi bir tartışma olmazsa, Türkiye'nin AB'ye girişi, bölünmüşlüğü daha da artırmaktan başka işe yaramama riskiyle karşı karşıyadır. Bizi birleştirebilecek olan tek şey de ortak kökenlerimiz, yani Yahudi-Hıristiyan kökenlerimizdir.'' 
     
</TEXT>
</DOC>
