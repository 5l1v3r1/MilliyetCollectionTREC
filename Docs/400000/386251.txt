<DOC>
<DOCNO> 386251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/axspo02.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega'nın laneti 
</HEADLINE>
<TEXT>


Fenerbahçe'yi maddi zarara uğratarak kaçan yıldız futbolcu, Newell's Old Boys'u da yaktı. Sarı - lacivertlilere olan 3.5 milyon dolarlık borcunu ödeyemeyen Arjantin kulübüne haciz geldi 

ÖZEL HABER MEHMET ÇİFTÇİ 


Ariel Ortega, Newell's Old Boys Kulübü'nün başına da bela oldu. Yaklaşık iki sene önce Fenerbahçe'den kaçarken kulübü büyük maddi zarara uğratan Arjantinli futbolcunun forma giydiği Newell's Old Boys, sarı - lacivertlilere olan 3.5 milyon dolar bonservis borcunu ödeyemediği için haciz şokuyla sarsıldı. Arjantin ekibinin, Ortega'yı Fenerbahçe'ye geri göndermeyi planladığı ileri sürüldü. 
Haciz kararı sonrası Newells's Teknik Direktörü Juvenal Olmos da istifa etti. Görevi bırakma kararını Ariel Ortega'nın transferine bağlayan Olmos, "Kulüp, Ortega'yı transfer ederken ödeyemeyeceği bir borcun altına girdi. Kasada para yoktu ama 3.5 milyon dolarlık teminat verildi ve ardından haciz geldi. Birçok futbolcu aylardır maaşlarını alamıyor. Bu durumda istifa etmekten başka çarem yoktu" açıklamasını yaptı. 

River Plate'e dönüyor 
Arjantin medyası ise Ortega'nın eski kulübü River Plate'e dönebileceğini yazdı. Fenerbahçe'nin Ortega konusunda FIFA ile olan anlaşmasına değinen Clarin gazetesi, sarı - lacivertli kulübün Newells's Old Boys'dan tüm parasını alamadığına dikkat çekerek FIFA'nın yeniden devreye girebileceğinin altını çizdi. Bu durumun kendisini ilgilendirmediğini ifade eden Ortega ise futbol kariyerine River Plate'de son vereceğini açıkladı. 

Tuncay müjdesi 

Sarı - lacivertli takım, Tuncay Şanlı'ya kavuşuyor. Kayserispor ile Kadıköy'de oynanan maçta kasığından ciddi şekilde sakatlanıp, PSV Eindhoven ve Konyaspor karşılaşmalarında forma giyemeyen yıldız futbolcu bugünden itibaren takımla çalışmalara başlayacak. Sarı - lacivertli kulübün internet sitesinden yapılan açıklamada uzun süredir doktor kontrolünde çalışan genç oyuncunun bugün takıma dahil olacağı bildirildi. 

'Formamı özledim' 
Dünkü antrenmanda yine takımdan ayrı koşu yapmakla yetinen milli futbolcu, formasını çok özlediğini söyledi. Fenerbahçe'nin yıldızı, "Şanssız bir sakatlık geçirdim ama gün geçtikçe daha iyi oluyorum. Ankaragücü maçında oynamayı isterim. Ancak bu teknik direktörümüzün ve kulüp doktorumuzun takdiridir. Ben en kısa zamanda sahalara dönmek istiyorum" dedi. Teknik Direktör Christoph Daum'un yaklaşık 3 haftadır sahalardan uzak olan Tuncay'ı, Schalke maçı nedeniyle riske etmeyeceği bildirildi. 

Volkan Ballı da kaçamadı 

YUSUF KOBAL 

Fenerbahçe, Ankaragücü maçı hazırlıklarına tek çalışmayla devam ederken Brezilya usulü doğum günü kutlamalarının son kurbanı İdari Menajer Volkan Ballı oldu. İdmanın başında FBTV muhabirinin kandırarak sahaya getirdiği, 47 yaşına giren Ballı, futbolcular tarafından yumurta ve una bulandı. Yardımcı antrenör Murat Kuş da kutlamadan nasibini aldı. Oyuncular bir süre kovaladıkları Kuş'un üzerine de yumurta ve un döktü. Gribi çabuk atlatan Anelka takımla birlikte çalışırken, Teknik Direktör Daum ilk 1 saat dolduktan sonra Başbakan Tayyip Erdoğan'ın, İstanbul'a gelen Almanya Başbakanı Schröder'e verdiği iftar yemeğine katılmak üzere Samandıra Tesisleri'nden ayrıldı. 

UEFA heyeti yine geliyor 

Şükrü Saracoğlu Stadı, Fenerbahçe'nin, Avrupa Şampiyonlar Ligi'nde Almanya'nın Schalke takımı ile 19 Ekim Çarşamba günü oynayacağı maç öncesi bir kez daha kontrolden geçecek. İstanbul'a gelecek olan UEFA heyeti, özellikle yapımı yeni tamamlanan tribünleri gözden geçirecek. 


</TEXT>
</DOC>
