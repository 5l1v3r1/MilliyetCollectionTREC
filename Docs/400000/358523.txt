<DOC>
<DOCNO> 358523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/siy06.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Koç'tan Bakan Koç'a 'uyanmatik' 
</HEADLINE>
<TEXT>


ANKARA Milliyet 


CHP Grup Başkan Vekili Haluk Koç, sürekli uyuklamasıyla gündemden düşmeyen Kültür ve Turizm Bakanı Atilla Koç'u, uykuya dalıp başı önüne düştüğü anda sesli sinyalle uyaran bir cihazı basına tanıttı. Koç, cihazın adını soran gazetecilere, "Uyanmatik olsun" dedi. 
Koç, cihazı dün TBMM'de düzenlediği basın toplantısında Zaman gazetesi muhabiri Ömer Şahin'in üzerinde deneyerek tanıttı. Haluk Koç, "İktidar bizi yıkıcı muhalefet yapmakla suçluyor. Hep yıkıcı muhalefet yapacak değiliz ya, bu kez de yapıcı, çözüm bulucu bir muhalefet örneği sergileyelim" diye konuştu. Cihazı yanına oturttuğu muhabirin kulağına takan Koç, "Şimdi sessiz olalım, arkadaşımız uyku moduna geçsin. Uyuyup da başı düştüğü an uyandırılacak" şeklinde konuştu. 

Sesli sinyal 
Kulağında Koç'un getirdiği cihazla uyur gibi yapıp başını öne düşüren muhabir, o anda kulaklığın sesli sinyal vermesi üzerine sıçradı. Koç, tanıttığı cihazın Koç'un başı öne düşmeden uyuklaması durumunda işe yarayıp yaramayacağı sorusuna da, "Sayın Bakan, gördüğümüz fotoğraflarda hep başı düşerek uyuyor" karşılığını verdi. Koç, cihazın fiyatı ve üreticisi konusunda ise "reklama girer" diyerek bilgi vermedi. 


</TEXT>
</DOC>
