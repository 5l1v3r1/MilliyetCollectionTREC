<DOC>
<DOCNO> 377598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur30.html </URL>
<DATE> 2005/09/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Asansörlü musalla taşı, yer sıkıntısını çözdü... 
</HEADLINE>
<TEXT>

     Kocaeli'nin Körfez İlçesi'nde, avlusu dar olan bir caminin musalla taşı sorunu, hidrolik asansör yapılarak çözüldü. 
     Körfez Çarşı Camii İmamı Muzaffer Çağman, caminin etrafında cenaze namazı kılmak için müsait yer olmaması ve avluda musalla taşı için yer bulunmaması nedeniyle farklı bir uygulamayla bu sorunu çözdüklerini belirtti. 
     Cemaat caminin dışına çıkmadan, cenazenin terastaki cemaat hizasına gelebilmesi için bir asansör sistemi kurduklarını ifade eden Çağman, şunları kaydetti 
     ''Asansörü musalla taşı işlevi görecek şekilde yaptık. Cenaze geldiği zaman caddeden asansöre koyuyoruz, yukarı teras hizasına kadar yükseltiyoruz ve cenaze namazını terasta kılıyoruz. 
     Bu sistemi kurmadan önce cemaat caminin terasına sığmadığı için cenaze namazlarını caddede kılmak zorunda kalıyordu. Bu da trafiğin aksaması gibi birtakım olumsuzluklara yol açıyordu.'' Körfez Çarşı Camii Yaptırma Yaşatma Derneği Başkanı İsmail Şahinkaya da cenaze namazlarında yer darlığı nedeniyle birtakım problemler ortaya çıktığını ifade ederek, şöyle dedi 
     ''Biz de dernekteki arkadaşlarımla gittik araştırdık. En iyi çözümün bu olduğunu gördük. Daha önceden yaşadığımız sorunlar ortadan kalktı. Sistem 7 bin YTL'ye mal oldu. Yer sıkıntısı yaşayan camilere de bu sistemi öneriyoruz.'' 

     
</TEXT>
</DOC>
