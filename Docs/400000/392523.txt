<DOC>
<DOCNO> 392523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/guclu.html </URL>
<DATE> 2005/11/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kar yağıyor, yaşasın tatil 
</HEADLINE>
<TEXT>


Bayram ziyaretine gittiğimiz bir ortamda aniden kar bastırdı. Bir anda her taraf bembeyaz oldu. Biz nasıl döneceğiz telaşına düşerken, çevrede ne kadar çocuk varsa, hemen hepsi yaşasın tatil havasına girdi. Birkaç saat sonra, yağmurla birlikte karlar eriyince de büyük bir hayal kırıklığı yaşadılar... 
Öğrencileri bu noktaya getiren biz yetişkinleriz. Her vesileyle okulları tatil edip, sonra da neden dersleri sevmiyorlar diye hesap soran yine bizleriz. 
Dünyada en kısa öğretim süresi bizde. Avrupa ortalaması 220 gün civarında. Japonya'da ise 240 iş günü. Türkiye'de ise k ğıt üzerinde 180 gün ama fiiliyatta 160-170 gün. İlk bir hafta ile son birkaç hafta da zaten ders ve yoklama yok. Aradaki kar kış tatilleri ile bayram öncesi ve sonrasına eklenen ekstra tatilleri de eklediğinizde geriye fazla bir şey kalmıyor. 
Okula gidilmeyen gün sayımız, gidilen günlerden çok daha fazla. Üstelik Batılı ülkelerde tam gün eğitim yapılırken, bizde okulların çoğunda ikili öğretim, yani yarım gün eğitim yapılıyor. Durum böyle olunca da uluslararası değerlendirmelerde nal toplamak kaçınılmaz oluyor. 
İlk ve ortaöğretimde reform adı altında çok sayıda değişiklik yapılıyor. Oysa asıl değişiklik akademik takvimde gerçekleşmeli. Öğretim süresi uzatılmalı, iki yarı yıllı sistemden dört yarı yıllı sisteme geçilmeli, uzun yaz tatilinden vazgeçilmeli ve her bölgeye göre esnek akademik takvim getirilmelidir. 
Yazın sıcak, kışın soğuk diye eğitim yapmazsak ne zaman yapacağız Hiç olmazsa bu konuda popülizmden uzak durulmalıdır. 
Bu akşam saat 20.00'de CNN Türk'te Pozitif Eğitim'de bu konuyu ele alacağız. Eminim öğrencilerden bir bölümü bize kızacak. Ama büyüdüklerinde onlar da hak vereceklerdir. 

Kalkınmada Kars modeli 
Milliyet'in başlattığı Baba Beni Okulu Gönder kampanyası çerçevesinde Kars'a çok gidip geldik. Aramızda bir gönül bağı oluştu. Toplantılarına artık bizi de çağırıyorlar. Bayram öncesinde Kars'ın 85. kurtuluş yıldönümü kutlandı. Bu çerçevede, İstanbul Üniversitesi İktisat Fakültesi'nin eski dekanlarından Esfender Hoca'nın başkanlığında kurulan Kars, Ardahan, Iğdır Kalkınma Vakfı'nın düzenlediği panelde Kars'ın geleceğini konuştuk. 
İlk söz Kars'ı düşmandan kurtaran Kazım Karabekir Paşa'nın kızı Timsal Karabekir'indi. Babasını anlatırken Çanakkale'den Sakarya'ya, ilk Meclis'ten günümüze, son 100 yıllık tarihimizde çarpıcı bir yolculuk yaptı. Görsel argümanlarla da desteklenen bu tarihi konferans, Çılgın Türkler'i okuyup da daha fazlasını arayanlar için bulunmaz bir fırsat. Atatürk'ün en yakın silah arkadaşı, en büyük destekçisi, yetim çocukların hamisi ve 1950 öncesinin uzun süreli TBMM Başkanı. Müthiş anekdotlarla dolu bu konferans için okullar, üniversiteler, randevu yarışına girmeli... 
Kars çok şanslı. Çünkü, Metin Sözen ve Oktay Ekinci gibi çok değerli iki kent bilimcimiz de Kars'ın kalkınması için kollarını sıvayan ve bu konuda çok mesafe alan isimler arasında yer alıyor. Her ikisi de Doğu'nun en batısındaki Kars'ı, yeniden, Kafkasya'nın kültür merkezi haline getirmek istiyor. Bu amaçla, Kafkas Üniversitesi bünyesinde Kafkas Dilleri Filolojisi, Kafkas Müzikleri Konservatuvarı ve Kafkas Kültür Akademisi ya da Enstitüsü kurmanın peşindeler. Epeyce de yol kat etmişler. 
Kars deyip de Kars rokforu dedikleri delikli kaşar peynirinden ve balından söz etmemek eksiklik olur. Peynircilik henüz babadan kalma usullerle yapılıyor. Ama balcılık vakıf sayesinde önemli bir kimlik kazanmış. Koruma altına alınan Kafkas arı ırkının Ardahan'da ürettiği Anatolia markalı süzme çiçek balı da tıpkı Timsal Karabekir'in konferansı gibi hazların en büyüğünü yaşatıyor. 
Özetin özeti Kars'taki sivil toplum destekli bu kalkınma heyecanı, umarız diğer kentlerimize de örnek olur... 



</TEXT>
</DOC>
