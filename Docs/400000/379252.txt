<DOC>
<DOCNO> 379252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo18.html </URL>
<DATE> 2005/09/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Aziz Yıldırım, Deniz'den FIFA'ya başvurmasını istedi... 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın, Futbol Federasyonu Tahkim Kurulu kararıyla lisansına verilen vize işlemi askıya alınan futbolcu Deniz Barış'dan FIFA'ya başvurmasını ve takımla birlikte idmanlara çıkmaya devam etmesini istediği açıklandı. 
     Sarı-lacivertli kulüpten yapılan açıklamada, bugünkü bir gazetede konuyla ilgili yazılan haberin gerçeği yansıtmadığı vurgulanarak, ''Başkanımız Aziz Yıldırım, oyuncumuz Deniz ile Fenerbahçe Şükrü Saracoğlu Stadı'nda özel bir görüşme yapmış, kendisinin FIFA'ya başvurmasını ve takım ile antrenmanlara çıkmaya devam etmesi gerektiğini söylemiştir'' denildi. 
     Gençlerbirliği Kulübü, Fenerbahçe'ye transfer olan Deniz Barış'tan, sözleşmesindeki özel maddeye uymaması nedeniyle şikayetçi olmuş, Futbol Federasyonu da bu oyuncunun Gençlerbirliği'ne 1 milyon Avro ödemesi kararını almış, itiraz üzerine konu Tahkim Kurulu'na taşınmıştı. Futbol Federasyonu Tahkim Kurulu, perşembe günü yaptığı toplantıda, Deniz Barış'ın lisansına verilen vize işlemini askıya aldığını açıklamıştı. 

     
</TEXT>
</DOC>
