<DOC>
<DOCNO> 387665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy11.html </URL>
<DATE> 2005/10/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Erdoğan Bütçe açığı yüzde 60 küçüldü 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, bu yılın bütçe açığının, geçen yıla göre yüzde 60 küçülerek 8.1 milyar YTL’ye gerilediğini bütçe açığının, AB’nin 
     Maastricht Kriterleri’ne uygun bir düzeye geldiğini söyledi. 
     Erdoğan, partisinin TBMM grup toplantısında yaptığı konuşmada, yeni bütçenin, Türkiye’nin imkanlarıyla kaynaklarını buluşturacak, üretimi, kalkınmayı, rekabeti, sosyal adaleti ve Türkiye’nin öncelikli ihtiyaçlarını hedefleyen bir bütçe olacağını bildirdi. 
     AK Parti iktidarı olarak bütçe konusunda yeni bir reform getirdiklerini kaydeden Erdoğan, Cumhuriyet tarihinde ilk defa çok yıllı 3 yıllık , gelecek 3 yılı öngören bir bütçe hazırladıklarını belirtti. Bunun, Türkiye’de ekonominin istikrarlı, güvenilir, sağlıklı gerçekleşip, kökleştiği anlamına geldiğini ifade eden Erdoğan, şunları söyledi 
     "Bu realite, AK Parti iktidarının gerçekleştirebileceği bir devrimdir. Bütün sektörler için yeni bir dönemin başlangıcı olacaktır. 
     Hükümet olarak bizler de bu hedeflerle kendimizi bağladık. 
     Bütçe açığı yüzde 60 küçülmeyle 8.1 milyar YTL düzeyine gerilemiştir. Bu açık, geçen yıl 21 milyar YTL olarak gerçekleşmişti. 
     Aradaki 12 milyar YTL açık kapanmıştır. Türkiye’nin 30 yıl konuştuğu, Türkiye’nin en büyük meselesi olan bütçe açığı, AB’nin Maastricht Kriterleri’ne uygun bir düzeye artık geliyor. 
     Bütçe, kamu kesiminde mali disiplini sağlamak, kamu kaynaklarının etkinliği ve verimliliğini artırmak yönünde attığımız reform adımlarının ruhuna da uygun olacaktır. 
     Bu bütçe ile 2006 yılında, 2005’e göre ciddi manada bir artış da yatırımlarda olacak. Yatırımlar 2006’da bir önceki yıla göre hız kazanacak." Köylere, yol, su ve elektrik götürülmesini sağlayan projenin de hız kazanacağını bildiren Erdoğan, bu projelerin büyük bölümünü 2006 sonunda bitirme arzusunda olduklarını söyledi. Erdoğan, bu konuda milletvekillerine çok önemli görevler düştüğünü belirterek, valiler, belediye başkanları ve muhtarların da süreci önemle takip etmelerini istedi. 
     Erdoğan, Başbakanlık Türkiye Acil Durum Yönetimi Genel Müdürlüğü’nün koordinasyonunda Pakistan’a insani yardım kampanyası başlatıldığını bildirdi. 
     Başbakan Erdoğan, "Başbakanlıkça görevlendirilen 9 nakliye uçağı, 173 arama-kurtarma sağlık ve Kızılay personeli, 7 adet araç, 3 
     ambülans, 1 adet 20 tonluk sahra hastanesi, 3 arama köpeği ve 22 ton gıda ile 17 ton ilaç ve tıbbı malzeme bölgeye gönderildi" dedi. Partisinin TBMM grup toplantısında konuşan Erdoğan, dar çıkar gruplarının zannettiği gibi, günü kurtarmaya çalışan bir siyaset yerine, ülkenin gittiği istikameti, aldığı mesafeyi bilerek her adımını hesap ederek çalışan bir siyasi kadro olduklarını söyledi. "Şartlar ne olursa olsun biz gözümüzü, önümüze koyduğumuz hedeflerden Türkiye için tasarladığımız o büyük resimden ayırmadık" diyen Erdoğan, yolun başında kalpleri ülke için birleştirdiklerini yolun sonuna kadar da bu ruhla yollarına devam edeceklerini kaydetti. Erdoğan, "millete hizmet için bir araya gelen bu kadro, sağlam iradesi ve derin siyasi bilinci ile engin sağduyusu ile yol kesenlerin o karamsarlık tohumları ekenlerin, niyetlerini bugüne kadar olduğu gibi bundan sonra da inşallah boşa çıkarmaya muktedirdir" dedi. 
     
     GERİDE KALAN TARTIŞMALAR 
     Türk Milleti’nin, geride kalan tartışmalardan nasıl alnının akıyla çıktıysa bundan sonra da büyüklüğünü, vakarını olgunluğunu aynı şekilde göstereceğini dile getiren Erdoğan, şöyle konuştu 
     "Bizim siyaset anlayışımızın temelinde bu inanç vardır. Devam etmekte olan tartışmalar da saman alevi gibi sönüp gidecek, oyun kuranların elinde bunlardan geriye hiçbir şey kalmayacaktır. Onlar kesinlikle hüsrana uğrayacaklardır. İnşallah milletimizin umutları ekmeği, aşı, dayanışma ruhu her geçen gün daha çok büyüyecektir. 
     Önemli olan da zaten budur. 
     Önemli olan boş tartışmalarla oyalanmadan işimize bakmak, bu millete olan borcumuzu vadesinde ödemektir. Ramazan ayı milletimizin karakterini, asaletini, ruh yüceliğini daha çok ortaya çıkarıyor. 
     Yurdumuzun her tarafında, her şehrinde aynı dayanışma seferberliğini görüyoruz. Belediyelerimiz, medyamız, sivil toplum örgütlerimiz, vakıflarımız, derneklerimiz, yoksullarla dayanışma için büyük bir yarış içindeler. Bu vesileyle herkesten ricam şudur Lütfen, bu milletin maneviyatını kırmayalım. Bu yüce gönüllü insanların heyecanlarını söndürme gayretine girmeyelim. Tam aksine gelin bu milletin önünü açalım, potansiyelini ortaya çıkaralım. Bu mukaddes kardeşlik iklimi, dayanışma ruhu en büyük hazinemiz, en büyük sermayemiz, en büyük servetimizdir. Bu iklimi sulandırmakla bu atmosferi magazin haber haline getirmekle halkımızın ruh kökünü, değerlerini istihza alay konusu yapmakla kültürümüzü ayakta tutamayız. Sonra başka kültürler karşısında sığınacak bir liman da bulamayız. Bize düşen sevgiye, kardeşliğe, barış ve dayanışmaya yürekten inanmak, bu aziz milleti bir arada tutan değerleri yüceltmektir." Geçen hafta vefat eden şair Attila İlhan’ın "Memleket Havası" şiirinde, "Bu bizim gökler gibisi hiç bir dağda çatılmamıştır. 
     Yıldızlarımızın titremesi yüreğine deprem indirir. Hiç bir yerde bu denize bu acı tuz katılmamıştır. Topraktan sağdığımız pekmez, güneşin başını döndürür" dediğini kaydetti. 
     
     PAKİSTAN’DAKİ DEPREM 
     Başbakan Erdoğan, Pakistan’ın bugün zorlu bir aşamadan geçtiğini ifade ederek, Türk Milleti’nin bu depremle asil karakterini ortaya koyduğunu ve zor günlerinde Pakistan halkını yalnız bırakmadığını söyledi. 
     Türk Milleti’nin Tsunami felaketinde mağdurlara yaklaşık 50 milyon dolarlık yardım ulaştırdığını hatırlatan Erdoğan, Pakistan için daha büyük bir seferberlik yürütüldüğünü söyledi. 
     Dolmabahçe Sarayı’nda 15 Ekim’de verdiği iftar yemeği sonrasında, yemeğe katılan işadamlarının bugüne kadar 20 milyon dolarlık yardım yaptıklarına işaret eden Erdoğan, Başbakanlık Türkiye Acil Durum Yönetimi Genel Müdürlüğü’nün koordinasyonunda, Pakistan’a geniş kapsamlı insani bir yardım kampanyası başlatıldığını belirtti. 
     Başbakan Erdoğan, Pakistan’a, 9 nakliye uçağı ile 173 arama-kurtarma sağlık ve Kızılay personeli, 7 adet araç, 3 ambulans, 1 adet 20 tonluk sahra hastanesi, 3 arama köpeği ve 22 ton gıda ile 17 ton ilaç ve tıbbı malzeme gönderildiğini söyledi. 
     Bölgeye bugün ayrıca TSK’ya ait bir nakliye uçağı ile 22 medikal destek personeli ve 1.5 trilyon lira tutarında 10 ton ilaç ve tıbbı malzeme gönderildiğini ifade etti. 
     BM Mülteciler Yüksek Komiserliği’ne ait İskenderun’daki depolarda bulunan 700 ton ağırlığındaki 104 bin adet battaniye ile 10 bin adet çadır ve yaklaşık 20 ısınma araçlarının da afet bölgesine nakledildiğini anlatan Erdoğan, bu nakil işinin İncirlik ile İslamabad arasında kurulan hava köprüsü ile yapılacağını bildirdi. 
     Başbakan Erdoğan, TSK’ya ait 2 nakliye uçağının NATO’nun kullanıma verildiğini belirterek, bugün, NATO’nun sağladığı 6 uçağın Pakistan’a gidişi ile ilk nakliye işinin gerçekleştirilmiş olacağını söyledi. 
     3 kargo uçağı ile Kızılay’a ait 300 adet çadırın da 
     gönderilmesinin planlandığını dile getiren Erdoğan, Pakistan’a 70 arama-kurtarma personeli, 49 sağlık personeli, 54 Kızılay personeli, 10 araç ve ambulans gönderildiğini kaydetti. Erdoğan, deprem bölgesindeki sağlık ekiplerinin 20 bin 500 kişiye aşı yaptığını, 2 bin 564 kişiye de cerrahi müdahalede bulunduğunu da kaydetti. Başbakan Erdoğan, bölgedeki Türk ekiplerinin 1 milyon ton suyu klorlamayı planladığını da söyledi. Bazı bakanlar ile perşembe günü Pakistan’a giderek yardım çalışmalarını bizzat yerinde inceleme fırsatı bulacaklarını bildiren Erdoğan, bu ziyarette Pakistan Cumhurbaşkanı Pervez Müşerref ve Başbakan Şevket Azizi ile görüşeceğini söyledi. 
     
</TEXT>
</DOC>
