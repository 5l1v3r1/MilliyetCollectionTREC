<DOC>
<DOCNO> 355822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun35.html </URL>
<DATE> 2005/06/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Talabani 'Bağımsız Kürdistan' gerçekçi değil 
</HEADLINE>
<TEXT>

     Irak Devlet Başkanı Celal Talabani, ''bağımsız Kürdistan''ı gerçekçi görmediğini söyledi. 
     Talabani, Alman Der Spiegel dergisine verdiği demeçte, ''Bağımsız bir Kürdistan hayalini kuruyor musunuz '' şeklindeki soruya karşılık, ''Hayır. Ben refah içinde yaşayan, gelişmiş ve medeni bir Kürdistan hayal ediyorum. Diğer hayali şairler kurabilir. Politikacı olarak gerçekçi olmalıyız. Bir düşünün biz Kürtler olarak bağımsızlığımızı ilan ediyoruz. Irak, İran, Türkiye ve Suriye de bize ambargo koyuyor. O zaman devletimize nasıl girip çıkarız'' dedi. 
     Talabani, ''ABD'nin Irak'ta hata yapıp yapmadığının'' sorulması üzerine, ''ABD bizi diktatörlükten kurtardı. Artık güvenebileceğimiz dostlarımız var. Ancak ABD tabii ki hatalar yaptı. Örneğin, iyi bir insan olan ve benim savunduğum İslam Partisi Başkanı Muhsin Abdülhamid'i tutukladı'' diye konuştu. 
     Amerikalılara karşı adaletsiz davranılmaması gerektiğini savunan Talabani, ''Biz Iraklılar da hatalar yaptık. Savaştan kısa süre sonra General Jay Garner bize, 'Bir hükümet kurun, hemen yarın tanıyacağız' dedi. Ancak biz birleşmeyi sağlayamadık'' diye konuştu. 
     Talabani ayrıca, ülkede teröre bir an önce son verilmesi gerektiğini söyledi. 
     Celal Talabani, Suriye basının da kendilerini ''ABD'nin kuklası'' olarak göstermeye çalışmasına rağmen, Suriye Devlet Başkanı Beşşar Esad ile çok iyi ilişkileri olduğunu kaydetti. 
     
</TEXT>
</DOC>
