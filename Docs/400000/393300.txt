<DOC>
<DOCNO> 393300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun01.html </URL>
<DATE> 2005/11/09/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Belçika'da kundaklama olayları artıyor 
</HEADLINE>
<TEXT>

     Belçika'nın çeşitli bölgelerinde, bu gece, çok sayıda araba kundaklandığı bildirildi. 
     Fransa'da yaşanan olayların geçen haftasonundan itibaren Belçika'ya sıçramaya başlamasından sonra oluşturulan ''Kriz Masası'' tarafından yapılan açıklamaya göre, Brüksel, Gand ve Anvers gibi kentlerde, akşam saatlerinden itibaren çeşitli taşıtlar ateşe verildi. 
     Olay sayısı hakkında bilgi vermeyen yetkililer, yaralanan olmadığını, çatışma yaşanmadığını, olayların faillerinin arandığını bildirmekle yetindiler. 
     Brüksel'in merkezinde ve Molenbeek bölgesinde iki kamyonet ve bir arabanın kundaklandığı, Anvers'te bir, Gand'da iki taşıtın molotof kokteylleri ile yakıldığı, gece boyunca gerginliğin ve kundaklama eylemlerinin çeşitli bölgelerde devam ettiği bildiriliyor. 
     Yetkililer, son 4 gün içinde ''onlarca taşıtın'' kundaklandığını, olay sayısının arttığını, molotof kokteylli saldırıların bazı binaları da hedef aldığını ifade ettiler. 
     
</TEXT>
</DOC>
