<DOC>
<DOCNO> 375467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/guncel/axgun02.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
33 saat boyunca aç ve susuzlar 
</HEADLINE>
<TEXT>


Erzurum'dan İstanbul'a 33 saatte giden Doğu Ekspresi'ndeki yemekli vagonlar kaldırıldı 

TURGAY İPEK DHA 

Devlet DemirYolları Genel Müdürlüğü'nün 2 yıl önce özelleştirdiği Doğu Ekspresi'nin restoranını işleten firmanın 6 ay önce çekilmesi üzerine, karşılıklı Kars-Haydarpaşa seferi yapan trende yemekli vagonlar kaldırıldı. Yolcular, "Erzurum'dan İstanbul'a 33 saatte gidiyoruz. Aç ve susuz yolculuk yapılır mı " derken, TCDD yetkilileri, demiryolu ağında hizmet veren 64 ekspres trenden 16'sında restoran vagonunu iptal etmek zorunda kaldıklarını söyledi. 
TCDD yetkilileri, yemekli vagonların 2003'te Altay Yemekçilik ve Turizm Şirketi'ne ihaleyle verildiğini, firmanın başarısız olması sonucu hizmeti Sofra AŞ'nin yürüttüğünü belirtti. Yetkililer, "Firmalar, 6 ay önce vazgeçtiler. Personelin bir kısmı emekli olurken, diğerleri değişik iş kollarında görevlendirildi" dedi. 
Yolcular, "Yiyecek-içecek alarak yola çıkıyoruz. Su sıkıntısı yüzünden, trenin durduğu istasyonların çeşme başlarında kuyruklar oluyor. Trene binmek istemiyoruz" diye konuştu. 


</TEXT>
</DOC>
