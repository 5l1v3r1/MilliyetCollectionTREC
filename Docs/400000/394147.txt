<DOC>
<DOCNO> 394147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo20.html </URL>
<DATE> 2005/11/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Efes Pilsen'de yüzler gülüyor... 
</HEADLINE>
<TEXT>

     Basketbolda ULEB Erkekler Avrupa Ligi B Grubu'nda İspanya'nın Winterthur FC Barcelona takımını yenerek liderliğe oturan Efes Pilsen'de yüzler gülüyor. 
     Armani Jeans Milano'yu İtalya'da yendikten sonra, grubun iddialı takımlarından Winterthur FC Barcelona'yı da yenen lacivert-beyazlılar, iddialarını ortaya koydu. 
     Efes Pilsen Kulübü Genel Menajeri Engin Özerhun, Winterthur FC Barcelona gibi güçlü bir takımı yenmenin mutluluğunu yaşadıklarını söyledi. 
     İspanyol takımının oluşturduğu güçlü kadroyla bu sezon ''dörtlü final''in de önemli adaylarından birisi olduğunu savunan Özerhun, ''Rakibimizi, avantajlı olduğumuz savunmamızla durdurduk. İstanbul'da maç kaybetmeme özelliğimizi sürdürmemiz çok önemli. İyi bir başlangıç yaptık, ama esas önemli olan sonunu iyi getirmek'' dedi. 
     Armani Jeans Milano'nun ardından Winterthur FC Barcelona'yı da yenerek, grubun 2 önemli ekibini ilk maçlarda geride bıraktıklarının altını çizen Özerhun, gelecek hafta Yunanistan deplasmanında Pire Olympiakos önünde de galibiyeti hedeflediklerini, en önemli silahlarının yine başarılı savunmaları olduğunu kaydetti. 
     
</TEXT>
</DOC>
