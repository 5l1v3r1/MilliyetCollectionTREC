<DOC>
<DOCNO> 375752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko36.html </URL>
<DATE> 2005/09/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İş Bankası POAŞ hisseleri için libor artı 1 faiz uygulanacak 
</HEADLINE>
<TEXT>

     Türkiye İş Bankası'nın sahip olduğu Petrol Ofisi POAŞ hisselerinin Doğan Şirketler Grubu Holding'e satışında, taksit tutarlarına hisse devir tarihi ile ödeme tarihi arasındaki dönemler için yıllık libor artı yüzde 1 faiz oranı üzerinden bileşik usulde faiz uygulanacağı bildirildi. 
     Türkiye İş Bankası'ndan Borsa'ya gönderilen açıklamada, POAŞ hisselerinin Doğan Şirketler Grubu Holding A.Ş'ye satışında, hisse satış fiyatının, 2005 yılı İMKB fiyat gelişimi esas alınarak pazarlık usulüyle belirlendiği belirtildi. 
     Açıklamaya göre, Petrol Ofisi hisselerinin toplam 616 milyon dolar tutarındaki satış bedelinin tahsili, peşinat 2 Eylül 2005'te 316 milyon dolar, 1. taksit 2 Eylül 2006'da 25 milyon dolar, 2. taksit 2 Eylül 2007'de 25 milyon dolar, 3. taksit 2 Eylül 2008'de 50 milyon dolar, 4. taksit 2 Eylül 2009'da 100 milyon dolar, 5. taksit 2 Eylül 2010'da 100 milyon dolar olarak yapılacak. 
     Peşinat ve taksit tutarlarının banka ve iştirakleri arasında satılan hisseler oranında dağıtılacağı kaydedilen açıklamada, taksit tutarlarına, hisse devir tarihi ile ödeme tarihi arasındaki dönemler için yıllık libor artı yüzde 1 faiz oranı üzerinden bileşik usulde faiz uygulanacak. Faizler taksit tutarları ile birlikte tahsil edilecek. 
     Satışın vadeli bölümünün teminatı olarak satışa konu hisselerin tümü üzerine rehin ve intifa hakkı tesis edilecek. 
     
     DİĞER ŞARTLAR 
     Alıcı, satış sözleşmesinin imzalanmasından sonraki 180 gün boyunca, sahip olduğu Petrol Ofisi hisse senetlerini, Petrol Ofisi'nin Türkiye Petrol Rafinerileri A.Ş. ihalesine katılmak üzere oluşturduğu konsorsiyumda yer alan, ihaleye katılma yeterliliğine sahip kuruluşlar haricinde üçüncü şahıslara devretmeyecek. 
     180 gün içinde yukarıda belirtilen konsorsiyum üyesine üyelerine yapılacak satışlarda birim satış fiyatının alıcıya yapılan birim satış fiyatından daha yüksek olması halinde satış bedeli yüksek olan fiyata göre revize edilecek. 
     180 gün içinde yapılan toplam satışların 316 milyon dolarlık peşinat tutarından daha fazla olması halinde aradaki fark ilk taksitlerden başlamak üzere bakiye taksit tutarlarına mahsup edilmek üzere banka ve iştiraklerine ödenecek. 
     180 günden sonraki dönemde alıcının çağrı yoluyla edinecekleri hariç sahip olduğu Petrol Ofisi hisselerini satması halinde satış bedelinin en az yüzde 50'si bakiye borca mahsup edilmek üzere banka ve iştiraklerine ödenecek. 
     Açıklamada, bankaya ait Petrol Ofisi hisselerinin satışından 180 milyon 899 bin 28 YTL kar doğduğu belirtilerek, karın kullanımına ilişkin olarak henüz alınmış bir Yönetim Kurulu kararı bulunmadığı bildirildi. 
     Bu arada, gelen açıklamanın duyurulması amacıyla kapatılan Türkiye İş Bankası hisselerinin Borsa'daki işlem sırası, açıklamanın ardından yeniden açıldı. 
     
</TEXT>
</DOC>
