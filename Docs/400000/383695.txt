<DOC>
<DOCNO> 383695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas12.html </URL>
<DATE> 2005/10/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan Ramazan'da beslenme uyarıları... 
</HEADLINE>
<TEXT>

     Sağlık Bakanlığı, sahura kalkmadan oruç tutulmasının aç kalma süresini artırdığı için halsizlik, baş ağrısı, yorgunluk ve tansiyon ile kan şekeri sorunlarına yol açabileceği uyarısında bulundu. 
     Sağlık Bakanlığı’ndan yapılan yazılı açıklamada, Ramazan ayı nedeniyle beslenme konusunda bazı uyarı ve önerilerde bulunuldu. 
     Oruç tutan kişilerin yeterli ve dengeli beslenme konusunda dikkatli olmaları gerektiği kaydedilen açıklamada, "yetersiz, bilinçsiz ve dengesiz beslenmenin çeşitli sağlık sorunlarına yol açabileceği" vurgulandı. Açıklamada yer alan uyarı ve öneriler şöyle 
     "-İftar veya sahurda gereğinden fazla ve hızlı yemek yemek hazımsızlık, mide ağrısı, kabızlık, kan şekeri ve tansiyonda ani yükselmelere neden oluyor. Bu tür sağlık sorunlarından uzak kalabilmek için iftar ve sahurda yavaş yavaş ve az miktarda yemek yenilmeli, yemekler ağızda iyi çiğnenmelidir. 
     -İftar yemeğine çok sıcak veya çok soğuk olmayan hafif bir çorbayla başlanılmalı, çorbanın ardından etli veya etsiz, fazla yağlı olmayan bir sebze yemeği, yoğurt, meyve veya tatlı tüketilmeli. 
     -Sütlaç, keşkül, güllaç gibi tatlılar tercih edilmeli. 
     -Ramazan ayında 3 öğün beslenme düzeni 2 öğün olarak değişmekte, sabah kahvaltısının yerini sahur, akşam yemeğinin yerini iftar almaktadır. Bu nedenle iftar ve sahur arasına konulan ara öğünler ile dengeli beslenme sağlanmalı. 
     -Aşırı yağlı kızartma ve kavurmalar ile hamur tatlıları, şekerleme ve aşırı tatlı besinlerden uzak durulmalı. Kolay hazmedilen, mide-bağırsak sisteminde uzun süre kalabilen sebze, meyve ve kepekli ekmek gibi posalı besinler ile besin değeri yüksek gıdalar tercih edilmeli. 
     -Sahura kalkmadan oruç tutulması, aç kalma süresini artırdığı için halsizlik, baş ağrısı, yorgunluk, tansiyon ve kan şekerinin düşmesine verimsizlik, depresyon, konsantrasyon güçlüğü ve dikkatte azalmaya neden olur. 
     -Sahur yemeğinde midenin boşalma süresini uzatarak acıkmayı geciktiren yumurta, süt, yoğurt, peynir ve kuru fasulye, nohut, mercimek yemekleri tüketilmeli. 
     -Sahurda aşırı yağlı, tuzlu ve ağır yemeklerle unlu gıdalardan uzak durulmalı. Zeytin, meyve, çiğ sebze, reçel gibi gıdalar tüketilmeli. 
     -Ramazan ayında sıvı alımına önem verilmeli ve iftar ile sahur arasında 10 su bardağı su içilmeli. Aşırı çay, kahve ve asitli içecekler yerine, taze sıkılmış meyve suyu ve komposto tüketilmeli." 
     
</TEXT>
</DOC>
