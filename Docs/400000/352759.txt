<DOC>
<DOCNO> 352759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/gun01.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'ya 20 yıl hapis istemi 
</HEADLINE>
<TEXT>


ESRA ALUS İstanbul 

Borsa danışmanı Adil Öngen'i tasarlayarak öldürmeye teşebbüs suçunun azmettiricisi olduğu gerekçesiyle yargılanan Alaattin Çakıcı'nın 20 yıla kadar hapsi istendi. 
İstanbul 3. Ağır Ceza Mahkemesi'nde dün yapılan duruşmaya getirilmeyen Çakıcı'yı avukatları temsil etti. Esas hakkındaki görüşünü açıklayan Savcı Rasim Işıkaltın, Erol Evcil'in olay tarihinde Türk Ticaret Bankası'ndan 3 milyon YTL kredi kullandığını, ardından da bankayı satın almak istediğini anlattı. Teftişten sorumlu Genel Müdür Yardımcısı Nurhan Ünlüata'nın bu satışa karşı çıkması üzerine, Çakıcı'nın devreye girdiğini kaydetti. Ünlüata'nın muhalefetini kaldırması için, yakın arkadaşı Öngen'i birçok kez telefonla arayarak tehdit ettiğini, buna rağmen satıştaki engellerin ortadan kalkmadığını bildirdi. 
Bunun üzerine Çakıcı'nın talimatıyla harekete geçen iki tetikçinin, 12 Mart 1997'de Beşiktaş'ta zırhlı aracına binen Öngen'e çapraz ateş açtıklarını belirten Işıkaltın, borsacının yara almadan kurtulduğunu anımsattı. Çakıcı hakkında lehine olan ve eylemine uyan yeni TCK hükümlerinin uygulanması gerektiğini belirten Savcı Işıkaltın, 13-20 yıl hapis öngören maddenin uygulanmasını istedi. 
Çakıcı'nın tutukluluk halinin devamına karar veren mahkeme, avukatlarının esas hakkındaki savunmalarını hazırlamaları için duruşmayı erteledi. 



</TEXT>
</DOC>
