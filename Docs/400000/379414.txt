<DOC>
<DOCNO> 379414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun30.html </URL>
<DATE> 2005/09/18/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Almanya'da genel seçimlerde, Deligöz ve Keskin milletvekili seçildi... 
</HEADLINE>
<TEXT>

     Almanya’daki genel seçimlerde Lale Akgün, Ekin Deligöz ve Hakkı Keskin, Federal Meclis Bundestag milletvekilli seçildi. 
     Köln kentinden Sosyal Demokrat Parti SPD milletvekili adayı olan Lale Akgün, en yakın rakibi Hıristiyan Demokrat Birlik Partili CDU 
     aday Rolf Birtman’a yüzde 15 oranında fark atarak yeniden Federal Meclis milletvekili oldu. Akgün, Köln’de A.A muhabirine yaptığı açıklamada, kendisine destek veren tüm seçmenlere ve oy kullanan Türk kökenli Alman vatandaşlarına teşekkür etti. Birlik partilerinin CDU CSU , halka yönelik inandırıcı politika izlemediklerini, özellikle CDU Genel Başkanı Angela Merkel’in birçok konuda gaf yaptığını ifade eden Akgün, çok yoğun bir seçim mücadelesi geçirdiğini kaydetti. Türkiye’nin AB politikasına da değinen Akgün, "Türkiye AB’nin tarım politikasını iyileştirecek. Çünkü AB’nin iyi bir tarım politikası yok. 3 ekimde müzakereler başlayacak. Türkiye, kendi üzerine düşeni yaptı" dedi. Akgün, Türk ve Alman basınından da, federal hükümetin giderek düzelen yabancılar politikasını desteklemelerini istedi. Federal Meclis milletvekilliğine Neu-Ulm kentinden seçilen Birlik 90 Yeşiller Partisi Milletvekili adayı Ekin Deligöz de, "Çok zor bir seçim oldu. Parti olarak kaybolmadık, oy oranımızı koruduk. Yeniden seçildiğime sevindim. Şimdi koalisyonu kurmak büyük partilere düşüyor" dedi. Sol Parti’nin Berlin eyalet listesinin 4. sırasından Federal Meclis’e giren Hakkı Keskin de meclise girmekten büyük mutluluk duyduğunu söyledi. 
     
</TEXT>
</DOC>
