<DOC>
<DOCNO> 396233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/aspo.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavgacılar sabıkalı 
</HEADLINE>
<TEXT>


İsviçre maçı sonrası koridorlarda yaşanan arbedeye Rüştü'nün dövülme olayına da karışan kişilerin neden olduğu iddia edildi. Milli Takımlar Sorumlusu Davut Dişli'nin yönetime haber vermeden Yaşar A. ile Ali K.'yı karşılaşmaya akredite ettiği ortaya çıktı 


Türkiye - İsviçre maçının ardından soyunma odalarına giden koridorlarda yaşanan arbedeye, Milli Takımlar Sorumlusu Davut Dişli tarafından akredite ettirilen Yaşar A. ve Ali K. isimli şahısların neden olduğu ileri sürüldü. 
Fenerbahçe ve Milli takım kalecisi Rüştü'nün tesislerdeki dövülme olayında da adı geçen bu iki ismi milli maça kendisinin akredite ettirdiğini doğrulayan Dişli, "Tribün liderlerini yakından tanıdıkları için koordinasyonu sağlamaları ve çıkabilecek olası olaylarla sahaya yabancı madde atılmasını engellemeleri için uygun gördüm" şeklinde bir açıklama yaptı. 
Futbol Federasyonu'nun bilgisi doğrultusunda yapılan 1400 kişilik akreditasyon listesinde bu isimler yer almıyor. 

Pendik sabıkalıları 
Fenerbahçe kalecisi Rüştü Reçber, 1999 yılında Türkiye Kupası'nda ikinci lig temsilcisi Pendikspor'a elenmelerinin ardından Dereağzı Tesisleri'nde bir grup taraftarın saldırısına uğramıştı. Milli kaleci arabasının içinde dövülmüş, uzun süren soruşturmaların ardından Yaşar A. ile Ali K.'nın olaylara karıştığı belirlenmişti. 

Huggel Ben de ceza alabilirim 

İsviçreli oyuncu, karşılaşma sonu panik yaşadığını, misilleme yapmak amacıyla tekme attığını söyledi 

İsviçre Milli Takımı'nın orta sahasında görev yapan Benjamin Huggel, sonunda baklayı ağzından çıkardı, "Tekme attığım için ben de ceza alabilirim" dedi. 
Huggel, Türkiye ile oynanan maçın sonunda Türk Milli Takımı Yardımcı Antrenörü Mehmet Özdilek'e tekme attığını, bu nedenle çıkan olaylar için verilen cezalara kendinin de dahil olabileceğini söyledi. 
Alman Ligi'nde Eintracht Frankfurt takımında forma giyen Huggel, Bild gazetesine verdiği demeçte, her iki tarafın da karıştığı kargaşada panik ve korkuya kapıldığını, misilleme yapmak amacıyla da Mehmet Özdilek'e tekme attığını belirtti. Özdilek'in, İsviçreli futbolcuya çelme takarken göründüğü bir fotoğrafa yer verilen haberde ayrıca, Huggel'in, "Ben sadece olaylardan canlı çıkabildiğim için mutluyum" ifadesi yer aldı. 

Konuşmaları yasaklandı 

Futbol Federasyonu, FIFA tarafından açılan soruşturma nedeniyle Teknik Direktör Fatih Terim ile yardımcılarına konuşma yasağı getirdi. İsviçre maçı sonrası ağır eleştiriler alan Terim'in yapacağı açıklamaların yanlış değerlendirilmesinden çekinen federasyonun, soruşturma bitine kadar böyle bir uygulamaya gitme kararı verdiği öğrenildi. Ancak buna rağmen Fatih Terim'in gelecek hafta içinde bir basın toplantısı düzenlemeyi planladığı belirtildi. Bu arada Terim ve kurmayları dün İsviçre maçını videodan bir kez daha izledikten sonra federasyona çıkan olaylarla ilgili ayrıntılı bir rapor sundular. 

Telefonları kilitlediler 

FIFA Başkanı Sepp Blatter'in yaptığı açıklamayı protesto için İsviçre'nin Zürich kentinde bulunan FIFA, faks, mail ve telefon yağmuruna tutuldu. 
Gerek Türk vatandaşları, gerekse gurbetçiler, taslak halinde İngilizce hazırlanmış bir metni FIFA'ya geçtiler. Protestolar nedeniyle FIFA'nın faks ve mail adresi, kilitlenme noktasına geldi. Almanya ve Avusturya'daki gurbetçilerin de FIFA'yı gün boyu telefonla arayarak tepkilerini dile getirdikleri bildirildi. 
Bu arada Fransız L'Equipe gazetesi, FIFA Başkanı Sepp Blatter'in Türkiye'nin cezalandırılması yönündeki açıklamalarına tepki gösterdi. Avrupa ülkelerinde daha önceki spor karşılaşmalarında meydana gelen diğer şiddet olaylarının da hatırlatıldığı yazıda, verileceği ifade edilen cezaların, en çok genç kuşakları etkileyeceğine dikkat çekildi, "Blatter'in çifte kızgınlığını ve onun başında bulunduğu komisyonun bir disiplin soruşturması başlatmasını çok iyi anlıyoruz. Fakat bu durum kendisini haklı çıkarmıyor" denildi. 

Kanlı idrar 

Bayer Leverkusenli Tranquillo Barnetta maç sonrası üç Türk yetkilinin kendisini tekmelemeye çalıştığını savundu. Kaleci antrenörü Erich Burgener ise "Yüzüme ve kalçama yumruk yedim. Gördüğüm kadarıyla 5-6 kişi beni dövdü, çok korktum" dedi. Borrussia Dortmund'da forma giyen İsviçreli Philipp Degen, "Cehennem gibiydi. Daha önce hiç böyle vahşi bir deneyim yaşamamıştım. Hastaneye kaldırılan takım arkadaşımız Stephane Grichting, olaydan 1 gün sonra, idrarını kanlı ve acılı yapmaya başladı. Bu korkunç" diye konuştu. 

Terim ve nefretin sonu 

İsviçre basını, Türkiye - İsviçre maçında yaşanan olaylarla ilgili yayınını dün de sürdürdü. 
Blick gazetesi, "Çocuklar siz kahramansınız. Milli takım çılgınca karşılandı. Soyunma odamız karnaval yeri gibiydi. Türk antrenörünün çirkin yüzü. Terim ve nefretin sonu. Türkler'in gözünü sanki kan bürümüştü. Olaylara kim başladı Pazartesi günkü özel karşılamadan söz etmiyoruz, ama tünele girerken yaşanan olayları film şeklinde yayınlıyoruz. Kararı siz verin" diye yazdı. 
Basler Zeitung gazetesi, "Futbol kahramanları geri döndü" manşetiyle verdiği haberde, "Sevinecekleri yerden apar topar kaçtılar. Türk gazeteleri kendi kendilerini eleştireceği yerde, hakemi eleştiriyor. İnsanlık için Dünya Kupası'na katılmak her şey değil, bunu bilmek gerek. Utanç koridorları" ifadelerini kullandı. 


</TEXT>
</DOC>
