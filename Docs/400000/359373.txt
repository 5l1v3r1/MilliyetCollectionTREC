<DOC>
<DOCNO> 359373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy17.html </URL>
<DATE> 2005/07/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Başesgioğlu Sosyal Güvenlik Reformu'nu IMF istedi diye yapmıyoruz 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, "Sosyal güvenlik reformunu, IMF böyle istedi diye mütalaa etmeyin. Biz başladığımız zaman IMF ile ne anlaşma vardı, ne bir şey vardı. Bu bizim kendi ihtiyacımızdır ve hala ihtiyaç noktasında önemini muhafaza etmektedir" dedi. 
     Çalışma ve Sosyal Güvenlik Bakanlığı Kuruluşları Merkez ve Taşra Teşkilatı 2005 Yılı Toplantısı, Sürmeli Oteli’nde başladı. 
     Toplantının açılışında konuşan Başesgioğlu, Çalışma ve Sosyal Güvenlik Bakanlığı’nın toplum hayatındaki öneminin giderek arttığını, merkez ve taşra teşkilatında çalışanların gelişen şartlara göre kendilerini geliştirmeleri gerektiğini kaydetti. Sosyal güvenlik sisteminin tek çatı altında toplanmasının hiç kimsede endişe yaratmaması gerektiğini belirten Başesgioğlu, Bağ-Kur, Emekli Sandığı ve SSK’da çalışanların mağdur olmayacağı söyledi. 
     Bakanlığının, işçi ve işveren kesimlerine eşit mesafede olduğunu anlatan Başesgioğlu, her sosyal kesim ve vatandaşın alın terinin karşılığının verilmesi gerektiğini kaydetti. Başesgioğlu, hukuksuzluk ve yolsuzluğa karşı mücadelelerinin devam edeceğini belirterek, şöyle konuştu 
     "Bizim olduğumuz yerde hukuksuzluk olmayacak, olmaması lazım. 
     Bugüne kadar olmaması için elimizden geleni gayreti gösterdik. Bundan sonra da birlikte savaşacağız. Yolsuzluğa, rüşvete karşı, her türlü gayri ahlaki duruma karşı, bugüne kadar sürdürdüğümüz dik tavrı sergileyeceğiz. Sizden, bugüne kadar gösterdiğiniz hassasiyeti devam ettirmenizi rica ediyorum." Bakan Başesgioğlu, taşra teşkilatında çalışanların rahat görev yapabilmeleri için gayret gösterdiklerini söyledi. 
     Çalışma ve Sosyal Güvenlik Bakanlığı ve kuruluşlarına ilişkin yasal ve idari çalışmaları yaptıklarını, önlerinde birkaç yasal düzenleme kaldığını ifade eden Başesgioğlu, "artık mutfaktaki çalışmaların tamamlandığını, sahaya inme zamanının geldiğini" kaydetti. 
     Son zamanlarda, dünyada devam edip etmeyeceği yönünde tartışmalar olan sosyal devlet kavramının ortaya çıkışı ve gelişimi hakkında bilgi veren Başesgioğlu, Türkiye’nin, sosyal devletinin bütün enstrümanlarının hayata geçmesini talep bir ülke olduğunu söyledi. 
     
     "SOSYAL GÜVENLİK REFORMU, BİZİM İHTİYACIMIZ" 
     Başesgioğlu, sosyal güvenlik sistemine ilişkin düzenlemelere herkesin duyarlı olması gerektiğini, bu konunun sosyal devletin geleceği açısından son derece önemli olduğunu belirterek, Türkiye’de, uygulanabilir en uygun sosyal güvenlik modelini yaratmak için 2.5 yıldır çalıştıklarını bildirdi. Başesgioğlu, şöyle devam etti 
     "Bunu, IMF böyle istedi diye mütalaa etmeyin. Biz başladığımız zaman IMF ile ne anlaşma vardı, ne bir şey vardı. Bu bizim kendi ihtiyacımızdır ve hala ihtiyaç noktasında önemini muhafaza etmektedir. 
     Bu bizim toplumumuz geleceğine yönelik yapacağımız bir reformdur, çalışmadır. Onun için IMF ya da başka uluslararası kuruluşların müdahalesini, ben bundan olabildiğince uzak tutuyorum." 
     
     "ESNEK GEÇİŞ ÖNGÖRÜLDÜ" 
     Sosyal güvenlik reformu çalışmaları yaparken sistemde bulunan kişilerin kazanılmış haklarının korunmasına gayret ettiklerini ve esnek bir geçiş öngördüklerini anlatan Başesgioğlu, emeklilik yaşının 68’e çıkarılması konusundaki eleştirilerin haksız olduğunu savundu. 
     Emeklilik yaşının yükseltilmesi konusunda, 2036 yılına kadar bir öngörü olmadığını ifade eden Başesgioğlu, 2036 yılından itibaren Türkiye’deki hayatta kalma beklentisine paralel olarak, emeklilik yaşının yükseltilmesinin öngörüldüğünü anlattı. Başesgioğlu, "2075 yılında, emeklilik yaşının 68’e çıkarılması öngörülüyor, sanki bugünden 68 yaşa çıkmış gibi bir algılama var, bu yanlış" diye konuştu. 
     Bakan Başesgioğlu, yoksulluk ve kayıtdışı istihdam ile mücadele etmeleri gerektiğini ifade etti. 
     
     İŞSİZLİK KONUSUNDA ÇALIŞMA 
     Murat Başesgioğlu, işsizlik ve istihdam konusunda bakanlık bürokratlarının çalıştığını ifade ederek, işsizlikle mücadelenin stratejik bir planını yapacaklarını söyledi. Başesgioğlu, yaptıkları çalışmayı Bakanlar Kurulu’na sunduktan sonra, işçi ve işveren kesimleri ile paylaşacaklarını söyledi. 
     Türk-İş Başkanı Salih Kılıç da yaptığı konuşmada, Londra’daki terör olayını kınadı. Çalışma hayatının sorunlarının ele alınması ve çalışma barışının sağlanması açısından toplantının önemli olduğuna işaret eden Kılıç, yasal düzenlemelerle çalışanların kazanılmış hakların geriye götürülmemesi gerektiğini söyledi. 
     Hizmet-İş Sendikası Onursal Başkanı, AK Parti Manisa Milletvekili Hüseyin Tanrıverdi ise sosyal güvenlik reformunun "IMF istediği için yapılmadığını" ifade ederek, düzenlemenin, sosyal devlet açısından son derece önemli olduğunu kaydetti. Düzenlemenin ufak tefek sarsıntılara neden olacağını ancak bugünkü hak sahiplerine hiçbir mağduriyet getirmeyeceğini anlatan Tanrıverdi, "İnsanımızı mağdur etmeyen, gelecekte de sıkmayacak bir yasa olacak. Artık anasından doğmuş bir çocuk 18 yaşına kadar devletin korumasında, genel sağlık sigortası kapsamında olacaktır" diye konuştu. 
     
     KAYITDIŞI İSTİHDAM TARTIŞILMALI 
     Ankara Sanayi Odası Başkanı Zafer Çağlayan da Başesgioğlu ve ekibinin yaptığı çalışmalardan duydukları memnuniyeti dile getirdi. 
     Çağlayan, Türkiye’de 3 yıldır siyasi ve ekonomik istikrar sağlanmış olmasına rağmen, kayıt dışı istihdam konusunun sağlıklı bir şekilde tartışılması gerektiğini söyledi. 
     İşsizlik ve kayıtmışı istihdamın nedeninin, sosyal güvenlik sisteminin işverene getirdiği yük olduğunu anlatan Çağlayan, dünyanın hiçbir yerinde istihdam yaratanları cezalandıran bir sistem bulunmadığını belirtti. Çağlayan, işverene, zorunlu istihdamın kanunlarla dayatılmasının kabul edilemeyeceğini ifade etti. 
     Devletin, özürlü, terör mağduru ve eski hükümlülere yönelik sosyal politikalar üretmesi gerektiğini anlatan Çağlayan, Türkiye’de kimsenin kendi uzmanlık alanında çalışmadığına da işaret etti. 
     Hak-İş Genel Başkan Yardımcısı Yusuf Engin de Çalışma ve Sosyal Güvenlik Bakanlığı’nın güzel çalışmalar yaptığını, ancak bunların yeterli olmadığını söyledi. Engin, kaçak istihdamın arttığını, bu konuda yapılan denetimlerin verimsiz olduğunu savunarak, "Kayıtdışı ekonomi ülkemizin geleceğini tehlikeye atıyor" diye konuştu. Engin, sendikal örgütlenmenin önündeki engellerinin kaldırılmasını istedi. 
     Türkiye Esnaf ve Sanatkarları Konfederasyonu Genel Başkan Danışması Ali Paşa Aksu, ekonomide bir duraklama olduğunu ancak bunun vatandaşın alım gücünün olmamasından değil, alma ihtiyacının kalmamasından kaynaklandığını öne sürdü. Aksu, tek çatı altında toplanması öngörülen sosyal güvenlik kurumlarının çalışanlarında panik olduğunu ileri sürdü. 
     Türkiye İşveren Sendikaları Genel Sekreter Yardımcısı Ferhat İlter de Çalışma ve Sosyal Güvenlik Bakanlığı’nın, AB’ye uyum çalışmaları çerçevesinde öneminin arttığına işaret etti. 
     
     "IMF İLE GERGİNLİK BEKLEMİYORUZ" 
     Başesgioğlu, toplantıdan sonra gazetecilerin sorularını yanıtladı. 
     Sosyal güvenlik reformuna ilişkin yasal düzenlemenin yasalaşmamasının IMF ile ilişkilerde bir gerginlik yaratıp yaratmayacağına ilişkin soru üzerine Başesgioğlu, "IMF ile bir gerginlik beklemiyoruz, olacağına da ihtimal vermiyorum. Türk hükümeti bu konudaki kararlığını, iradesini ortaya koymuştur" diye konuştu. 
     Kendilerinin planlamış olmasına rağmen, Meclis’in düzenlemeyi çalışma takvimi içinde yetiştiremediğini belirten Başesgioğlu, "Meclis’in bu çalışma prosedürünü saygıyla karşılamak lazım" dedi. 
     Sosyal güvenlik reformuna ilişkin düzenleme için Meclis’in olağanüstü bir toplantıya çağrılıp çağrılmayacağına ilişkin başka bir soruyu yanıtlayan Başesgioğlu, "Benim bildiğim kadarıyla şu anda öyle bir öngörü yok" dedi. 
     
</TEXT>
</DOC>
