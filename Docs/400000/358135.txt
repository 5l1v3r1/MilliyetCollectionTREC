<DOC>
<DOCNO> 358135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur25.html </URL>
<DATE> 2005/07/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Diyanet Hac kayıtları 22 Temmuz 2005’e kadar devam edecek 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, başkanlığın ve şirketlerin planlamalarını yapabilmeleri için erkene alınan hac kayıtlarının bugünden itibaren 22 Temmuz 2005’e kadar süreceğini bildirdi. 
     Bardakoğlu, bu yıl önceliği geçen yıl hac kurasına girip, hacca gidemeyenlere vereceklerini, kuraların bu yıl ilk defa bilgisayar ortamında çekileceğini belirtti. 
     Prof. Dr. Bardakoğlu, Diyanet İşleri Başkanlığı’nın yeni konferans salonunda ilk defa düzenlenen basın toplantısında, bugün açılan 2006 Hac Sezonu ve diğer çalışmalar hakkında bilgi verdi. 
     Hac işinin önceden planlanması gereken büyük bir organizasyon olduğunu belirten Bardakoğlu, hem başkanlığın hem de şirketlerin planlamalarını yapabilmeleri ve hacı adaylarına hac öncesi eğitimin daha sağlıklı verilebilmesi için erkene alınan 2006 kayıtlarının bugünden itibaren 22 Temmuz 2005 tarihine kadar süreceğini kaydetti. 
     Hac organizasyonunu 5-10 yıl ilerisinin planlandığı bir sisteme oturtmayı amaçladıklarını anlatan Bardakoğlu, Bakanlıklararası Hac ve Umre Kurulu ile Türkiye Seyahat Acentaları Birliği’nin TÜRSAB kimin ne kadar hacı götüreceğini, nasıl ağırlayacağını önceden belirlenmesinin önemine işaret etti. 
     
     YEMEKLİ VE MÜSTAKİL ODALI HAC TİPİ 
     Bazı ülkelerin hac döneminin hemen ardından Mekke ve Medine’de iyi durumdaki evleri tuttuklarını ifade eden Bardakoğlu, başkanlığın da bu yıl benzer bir uygulamaya gittiğini, kiralama mevsiminin başında en uygun evleri tuttuğunu belirtti. Bardakoğlu, evlerin ibadet yerlerine yürüme mesafesinde olmasına özen gösterdiklerini, uzak evlerin de ibadet yerlerine araçla ulaşıma uygun olmasına dikkat ettiklerini anlattı. Prof. Dr. Bardakoğlu, "Gelecek yıllarda ağırlıklı olarak yemekli ve müstakil odalı hac tipini gerçekleştirmek istiyoruz" diye konuştu. 
     Her yıl 2,5-3 milyon hacıyı ağırlayan Suudi Arabistan’ın Türkiye’ye bu yıl 70 bin kişilik kontenjan ayırdığını, bu rakamın 100 bine çıkarılması yönünde Suudi Arabistanlı yetkililerle görüştüklerini ifade eden Bardakoğlu, "Suudi Arabistan, ibadet mekanları imkan vermediği için 7-8 milyon hacıyı ağırlayarak insanların birbirlerini çiğnediği bir manzaranın müsebbibi olmak istemiyorlar. Ümit ediyoruz ki geçen yıllarda olduğu gibi bu yıl da en az 100 bin kardeşimiz hac görevini ifa edecektir" dedi. 
     
     GEÇEN YIL KURAYA GİRENLERE ÖNCELİK 
     Hac kayıtları hakkında da bilgi veren Bardakoğlu, "Bu yıl, geçen sene hac kurasına girip, hacca gidemeyenlere kayıt parası almadan öncelik vereceğiz" diye konuştu. 
     Hac kontenjanının dağılımında hassas davrandıklarını belirten Bardakoğlu, "Birinci öncelik ilk defa hacca gitmek için geçen sene başvuran ancak gidemeyenler, ikinci öncelik bu sene ilk defa gitmek için başvuranlar olacak. Refakatçi olarak gitmek isteyenler ise birinci ve ikinci grubun devamını bekleyecekler. Bunun daha adaletli olduğunu düşünüyoruz" dedi. 
     Refakatçiler grubunun daha önce hac görevini yerine getirmiş, şimdiyse eşi veya bakmakla yükümlü olduğu bir yakınıyla tekrar gitmek isteyenlerden oluştuğuna belirten Bardakoğlu, "Bundan böyle hacca gitmek isteyenler bir kaç sene sonra tekrar eşiyle gitmek yerine ilk seferinde eşini götürecek" diye konuştu. 
     Bardakoğlu, haccın yemekli ve müstakil odalı hale getirilmesinin özellikle kadın hacıların yemek ve temizlik gibi işlerle uğraşmasının önüne geçeceğini, bu sistemin kadın hacıların ibadetlerini daha rahat yapmalarını sağlayacağını anlattı. 
     
     KURALAR BİLGİSAYAR ORTAMINDA ÇEKİLECEK 
     Prof. Dr. Bardakoğlu, hac kuraların ilk defa bu yıl noter huzurunda, bilgisayar ortamında, Başkanlık merkezinde 30-31 Temmuz’da çekileceğini bildirerek, "Eskiden camilerde çekilen ve gece 2’ye 3’e kadar süren kuraların da ayrı bir heyecanı oluyordu, ama Ankara, İstanbul gibi şehirlerde kura işlemi giderek bir eziyete dönüştü" dedi. 
     Engelli vatandaşlara da öncelik tanıdıklarını ifade eden Bardakoğlu, engellilerin refakatçileriyle hacca gidebilmeleri için gerekli önlemleri alacaklarını kaydetti. 
     Başkanlık personelinin de hacda görev almak için yoğun talepte bulunduğunu ifade eden Bardakoğlu, hac organizasyonunun iyi sevk edilebilmesi için personelin yüzde 40’ını tecrübeli, yüzde 60’ını da ilk defa gidecekler arasından seçtiklerini, ilk defa gidecek personeli de mülakat yerine ciddi bir sınava tabi tuttuklarını ve en yüksek puan alanları seçtiklerini kaydetti. Bardakoğlu, bu yıl emeklilik yaşı gelmiş ve hacda görev almamış personele de belli bir oranda hacca gitme olanağı tanıyacaklarını belirtti. 
     Türk halkının genellikle ileri yaşlarda hacca gitmeyi tercih ettiğini ifade eden Bardakoğlu, "Erken yaşta ve eşli olarak hacca gidilmesini arzuluyoruz" dedi. 
     
     FİYATLAR GEÇEN YILI GEÇECEK 
     Prof. Dr. Bardakoğlu, hac fiyatlarının henüz netleşmediğini belirterek, organizasyonda yapılan iyileştirmelere paralel olarak standart hac tipinin geçen yılki 1800 doların biraz üzerinde gerçekleşmesini beklediklerini söyledi. Her hacı adayına 3,5 metrekare düşecek şekilde oda planlaması yaptıklarını dile getiren Bardakoğlu, standardı her yıl geliştireceklerini, şirketlerin vadettiklerinin tersini yapmamaları için de denetimleri artırdıklarını anlattı. 
     Bardakoğlu, 2-3 kişilik ailelerin kaldığı müstakil odaların geçen yıl 3500 dolar civarında olduğunu ifade ederek, lüks tipte hacı olacakların ise 4-5 yıldızlı otellerde çok sınırlı sayıda konaklayabileceklerini kaydetti. 
     Bu yıl hac mevsimi 12 Kasım 2005-14 Şubat 2006 tarihleri arası olarak tespit edilirken, hac çıkışları 1 Aralık 2005-4 Ocak 2006, dönüşler ise 13 Ocak-14 Şubat 2006 tarihleri arasında yapılacak. Türk hacılar bu yıl deneyimli bir otobüs firmasıyla taşınacak. 
     
</TEXT>
</DOC>
