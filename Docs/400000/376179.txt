<DOC>
<DOCNO> 376179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur32.html </URL>
<DATE> 2005/09/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İHD Toplumda ayrımcılık ve düşmanlık körükleniyor 
</HEADLINE>
<TEXT>

     İnsan Hakları Derneği İHD Başkanı Yusuf Alataş, "ülke barışına daha fazla zarar verecek eylem ve davranışlardan uzak durulması gerektiğini" söyledi. 
     Alataş, Mazlum-Der Genel Başkan Yardımcısı Ayhan Bilgen ile İHD Genel merkezinde düzenlediği ortak basın toplantısında, Türkiye’de giderek artan bir gerginlik ve husumet ortamının ülkenin her tarafını sarmaya başladığını ifade etti. 
     Ülkenin, sıradan olayları bile etnik çatışmaya dönüştürme girişimlerine sahne olduğunu öne süren Alataş, Bozüyük, Eskişehir ve diğer illerde yaşananların kaygılarını daha da güçlendirdiğini ifade etti. 
     Mazlum-Der Genel Başkan Yardımcısı Ayhan Bilgen de bugüne kadar devam eden çatışmalara rağmen toplumlar arası bir kaosun doğmamış olmasının, Türkiye için büyük bir şans olduğunu söyledi. 
     
     ORTAK BASIN AÇIKLAMASI 
     Daha sonra Mazlum-Der ile birlikte hazırladıkları basın açıklamasını okuyan Alataş, toplumda ayrımcılık ve düşmanlığın körüklendiğini, etnik çatışmaların gündeme getirilmek istendiğini öne sürdü. 
     Demokratik haklarını kullanan kişi ve grupların da kesinlikle şiddete başvurmaması, taleplerini barışçıl bir söylem ve eylemle kamuoyuna duyurmaya çalışmasının son derece önemli olduğunu ifade eden Alataş, ülke barışına daha fazla zarar verecek, eylem ve davranışlardan uzak durulması gerektiğini kaydetti. 
     Yusuf Alataş, hükümetin olaylar karşısındaki tavrının endişe verici olduğunu ileri sürerek, "Hükümet, il ve ilçe yöneticileri ile güvenlik güçlerini görevlerini etkin ve tarafsız bir şekilde yapmaları konusunda uyarmalıdır. Bugüne kadar ihmal ve kusurları olan kamu görevlileri hakkında da derhal idari ve yargısal soruşturma başlatmalıdır" diye konuştu. 
     
</TEXT>
</DOC>
