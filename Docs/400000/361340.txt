<DOC>
<DOCNO> 361340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun54.html </URL>
<DATE> 2005/07/15/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
İntihar bombacısı Hasib Hüseyin'in ailesi "Mahvolduk" 
</HEADLINE>
<TEXT>

     İngiltere’nin başkenti Londra’da geçen haftaki bombalı saldırıları düzenleyen 4 intihar bombacısından 18 yaşındaki Hasib Hüseyin’in ailesi, oğullarının saldırıya karışmış olmasından ailece "mahvolduklarını" söyledi. 
     Hüseyin’in ailesi yaptığı açıklamada, "Onun bu saldırılara girişebileceğini düşünmedik. Onun ne yaptığı konusunda bilgimiz yoktu ve bilseydik onu durdurmak için elimizden geleni yapardık. Bu olaylar ya da onları bu işe yönlendirenler hakkında bilgisi olan herkesi yetkililerle tam işbirliği yapmaya davet ediyoruz" dedi. 
     Açıklamada, "Biz, Hasib Mir Hüseyin’in ailesi, geçen birkaç günde olan olaylardan mahvolduk. Hasib müşfik ve hiçbir zaman bizi huzursuz etmemiş normal genç bir insandı ve bunu anlamakta çok zorlanıyoruz" denildi. 
     Hüseyin’in ailesi, 7 Temmuz’daki saldırılarda yakınlarını kaybedenlerin acılarını paylaştığını da belirtti. 
     İngiliz polisine göre Hüseyin, üç metro istasyonunda yapılan saldırılardan yaklaşık bir saat sonra 14 kişinin öldüğü 30 nolu çift katlı otobüsteki saldırıyı düzenledi. 
     Patlamalarla ilgili soruşturmayı yürüten görevliler, Hüseyin’in bu bir saat içinde ne yaptığını ya da ne zaman otobüse bindiğini şimdiye kadar belirleyemediler. 
     Hüseyin’in otobüs saldırısından yaklaşık iki saat önce Londra dışındaki Luton tren istasyonunda kameralar tarafından tespit edilen görüntüleri İngiliz gazeteleri ve televizyonlarında yayınlanmıştı. 
     Öte yandan saldırılarda hayatını kaybedenlerden ilkinin cenazesi toprağa verildi. 
     Bangladeşli Müslüman Sahara İslam 20 adlı kızın ailesi, banka memuru olan İslam’ın, Londra’nın doğusundaki Plaistow’da küçük bir törenle toprağa verildiğini açıkladı. 
     Londra’daki saldırılarda 54 kişi ölürken, şimdiye kadar ölenlerden 35 kişinin kimliği tespit edildi. 
     
</TEXT>
</DOC>
