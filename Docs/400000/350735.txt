<DOC>
<DOCNO> 350735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy20.html </URL>
<DATE> 2005/06/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bakan Koç 'Uyanık bakan' olmaya başladım 
</HEADLINE>
<TEXT>

     Kültür ve Turizm Bakanı Atilla Koç, "Ege’nin, Akdeniz’in, Şile’nin turizmi için Bayındırlık ve İskan Bakanlığı’na 23 trilyon lira aktardım" dedi. 
     Bakan Koç, Kuzguncuk’ta, Beylerbeyi Sarayı Gazhanesi’nin bulunduğu alanda aslına uygun olarak yapılan, ancak inşaatı yarım kalan Mülkiyeliler Birliği Kültür ve Sosyal Tesisleri’ni gezerek bilgi aldı. 
     Mülkiyeliler Birliği İstanbul Şubesi eski Başkanı Önol Akalın, 1862 yılında Beylerbeyi Sarayı’nın gaz ihtiyacını karşılamak amacıyla 
     yapılan gazhanenin sosyal tesis için inşaatına 2.7 milyon dolar kaynak harcanarak başlandığını, ancak 1999 depremleri ve ardından yaşanan ekonomik krizler nedeniyle yarım kaldığını anlattı. Akalın, tesisin 6 ayda tamamlanabilmesi için 1 milyon dolarlık kaynağa ihtiyaç olduğunu belirterek, Mülkiye mezunu Bakan Koç’tan binanın tamamlanması için destek istedi. Kültür ve Turizm Bakanı Koç, Üsküdar Belediye Başkanı Mehmet Çakır ve beraberindekiler, daha sonra yarım kalan inşaat alanını gezdiler. Koç, gazetecilerin "İnşaatın yapımına destek verecek misiniz " sorusu üzerine, "Projeyi bildiğini ve böyle ayaküstü söz vermeyeceğini" söyledi. Buraya bir Mülkiyeli olarak değil, Kültür ve Turizm Bakanı olarak sıcak baktığını ifade eden Koç, tesislerin halka açık bir yer olacağını kaydetti. 
     
     HAKKINDAKİ BAZI HABERLERİ ELEŞTİRDİ 
     Bakan Koç, bazı basın-yayın organlarında hakkındaki haberlerde "Uyanık Bakan" şeklindeki ifadeleri de eleştirerek, şöyle konuştu 
     "Ege’nin, Akdeniz’in, Şile’nin turizmi için Bayındırlık ve İskan Bakanlığı’na 23 trilyon lira aktardım. Ama eksik olmayın zannetmişsiniz ki, hep memleketime ayırdım o 23 trilyonu. Keşke ayırabilsem. Keşke memleketime ayırsam. Bu çok önemli bir hizmet. 
     Güney Menderes turizm yolu, o sayede Kuşadası’ndan çıkan insan Koçarlı, Yeni Pazar, Dalaman, Afrodisyas, Hierapolis ve Efes’e rahat gidecek. Bu sayede kruvaziyer turizmle gelen insan 4 saat değil, 24 saat kalacak. Keşke bütün paralarımı o yola verebilsem. Biz Adalet ve Kalkınma Partisi’yiz. O paranın içinde Trabzon’un da, Edirne’nin de hakkı var. Neyse, ben ’Uyanık Bakan’ olmaya başladım..." Atilla Koç, kendisini izleyen gazetecilere, "Siz beni hep böyle çekiyorsunuz" diyerek, elini yanağına koyup poz verdi. Bu sırada Bakan’ın yanında bulunanlar, "Bu sefer de ’ayakta uyudu’ diyecekler" şeklinde espri yaptılar. 
     Kültür ve Turizm Bakanı Koç’a, Mülkiyeliler Birliği İstanbul Şubesi Başkanı Serdar Eser tarafından, üzerinde Atatürk’ün Mülkiyeliler’e hitabının yer aldığı plaket sunuldu. 
     Koç da, plaketin üzerinde yazılanları basın mensuplarına okudu. 
     Bu arada, Bakan Koç’un programında yer alan sabah saatlerindeki Pera Müzesi ziyaretinin ertelendiği bildirildi. 
     
</TEXT>
</DOC>
