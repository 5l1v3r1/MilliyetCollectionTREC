<DOC>
<DOCNO> 376170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur23.html </URL>
<DATE> 2005/09/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
M V Ulla gemisi deniz altında 1 yılını doldurdu 
</HEADLINE>
<TEXT>

     İskenderun Körfezi’nde 2 bin 200 ton toksik atık yüküyle batan M V Ulla gemisi, deniz altında bir yılını doldurdu. 
     Yaklaşık 3 ay önce başlatılan çalışmalar sırasında, 6 Eylül 2004 tarihinde batan gemiden bugüne kadar atığın, yaşanan çeşitli sorunlar nedeniyle ancak yarısının çıkarılabildiği bildirildi. 
     AA muhabirinin edindiği bilgilere göre, 2000 yılının Mart ayında giriş yaptığı İskenderun Limanı’nda, "Termik santral baca kurumlarının oluşturduğu tehlikeli toksik atık" yüklü olduğu tespit edilen gemi mühürlenmiş, daha sonra hukuki süreç ve Bakanlığın girişimleri sonucu Türk karasularından çıkarılması ve İspanya’ya gönderilmesi yönünde rapor hazırlanmış, yazışmalar gerçekleştirmişti. 
     Deniz altında bir yılını dolduran M V Ulla gemisindeki yükün çıkarılması için açılan ihaleyi kazanan Omur Gemi Kurtarma ve İnşaat Firması, çalışmalara yaklaşık 94 gün önce başladı. 
     2 Haziran 2005 tarihinde başlanan çalışmalarda, Ulla gemisindeki 
     granül halde olduğu düşünülen yükün mermer sertliğine ulaştığı anlaşılınca, çalışmalarda aksaklıklar yaşandı. Uygulanan emme yöntemi yük, sertlik nedeniyle yapılamayınca, çalışmalarda yükün küçük parçacıklara ayrılması kararlaştırıldı. Küçük parçacıklara ayrılarak çıkartılan atığın, daha sonra körfezde bekletilen Liberya bandıralı Amorito adlı gemiye yüklenmesi yöntemi uygulandı. Yaklaşık 3 ay önce başlatılan çalışmalarda, bugüne kadar gemideki 2 bin 200 ton toksik atığın ancak yarısına yakın bölümünün çıkarılabildiği belirtildi. İskenderun Deniz Ticaret Odası Başkanı Bülent Kavsak, yükün belirtildiği gibi 2 bin 200 ton değil 3 bin ton civarında olduğunun görüldüğünü belirterek, çalışmaların, yükteki sertleşme nedeniyle aksadığını söyledi. Ulla gemisi 2000 yılının Mart ayında İskenderun Körfezi’ne demirlemiş ve geminin tüm personeli zaman içerisinde gemiyi terk etmişti. Toksik atıkla terk edilen gemi 6 Eylül 2004 tarihinde yan yatarak İskenderun Körfezi’nde batmıştı. 
     
     EN ÇOK BALIKÇILAR ETKİLENDİ 
     Ulla gemisinin batışından sonra tartışmalar, zehirli toksik atıklar üzerine yoğunlaştı. Çevre örgütleri, özellikle Greenpeace, ilçeye gelerek çok sayıda eylem gerçekleştirdi. Buna karşın Hıfzıssıhha Enstitüsü, Çukurova Üniversitesi, Mustafa Kemal Üniversitesi tarafından yapılan tahlillerde, Krom-6 oranının, normal düzeyin üstüne çıkmadığı belirtildi. 
     Hatay Valisi Abdulkadir Sarı, sorunun olmadığını göstermek için "Ben İskenderun Körfezi’nden balık yiyorum, herkes yiyebilir" ifadesini kullandı ve atıkların çıkarılma aşamasında "Katılaştığı için parçalanamayan bu atıklar, deniz suyuna nasıl zarar verebilir" diyerek, denizde sorun olmadığına işaret etti. 
     Körfezdeki balıkçılar, geminin batımını takip eden ilk 2-3 ay yeni başlayan sezonda yeterli balık satamamaktan şikayetçi oldular. 
     İlerleyen aylarda bir nebze sorunu gideren balıkçılar, yine de halk üzerindeki psikolojik etkinin sürmesi nedeniyle kötü bir yıl geçirdiklerini belirttiler. 
     Balıkçılar, gemi atıklarını çıkarma işleminin tamamlanmaması durumunda, bu sezon da sorun yaşayacaklarına kaydettiler. 
     
</TEXT>
</DOC>
