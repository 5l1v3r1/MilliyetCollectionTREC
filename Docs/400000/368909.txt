<DOC>
<DOCNO> 368909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko05.html </URL>
<DATE> 2005/08/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Halka açık şirketlerin piyasa değeri tarihi zirvede... 
</HEADLINE>
<TEXT>

     Halka açık şirketlerin piyasa değeri, 121.4 milyar dolarla tarihi düzeye yükseldi. Şirketlerin değerinde yılbaşından bu yanaki dönemde yüzde 25’e yakın büyüme gözlendi. 
     ANKA’nın İstanbul Menkul Kıymetler Borsası İMKB 
     verilerinden yaptığı belirlemeye göre, hisse senetleri Borsa’da işlem gören 300 şirketin toplam piyasa değeri, 5 Ağustos itibariyle 121 milyar 382 milyon dolara kadar çıktı. Şirketlerin değeri, bugüne kadarki en yüksek düzeyinde bulunuyor. 
     
     YILBAŞINDAN BU YANA YÜZDE 24 BÜYÜDÜ 
     Borsa şirketlerinin piyasa değerinin, yılbaşından bu yanaki dönemde yüzde 23.8 oranında 23 milyar 309 milyon dolar arttığı belirlendi. 2004 yılı sonunda halka açık şirketlerin değeri 98 milyar 73 milyon dolar olmuştu. 
     Halka açık şirketlerin piyasa değerinde nisan sonundan bu yanaki dönemde gözlenen toplam büyüme ise yüzde 35.6’yı buldu. Bu yıl ocakta 108 milyar 472 milyon dolar olan şirketlerin piyasa değeri, şubat sonunda 116 milyar 312 milyon dolara çıkmıştı. İzleyen dönemde azalarak nisan sonunda 89 milyar 504 milyon dolara gerileyen halka açık şirketlerin değeri, daha sonra hızla artarak mayıs sonunda 98 milyar 308 milyon dolara, haziran sonunda 106 milyar 38 
     milyon dolara, temmuzda 118 milyar 349 milyon dolara çıktı. 
     
     İMKB PAZARLARI 
     Hisse senetleri İMKB Ulusal Pazar’da işlem gören 280 şirketin toplam piyasa değeri, 5 Ağustos’ta 120 milyar 523 milyon dolar, İkinci Ulusal Pazar’daki 15 şirketin piyasa değeri 779 milyon dolar, Yeni Ekonomi Pazarı’ndaki 1 şirketin piyasa değeri 49 milyon dolar oldu. 
     Gözaltı pazarında işlem gören 4 şirketin piyasa değeri ise 30 milyon dolar düzeyinde kaldı. 
     
     ORTALAMA DEĞER DE REKOR KIRDI 
     Şirket başına ortalama değer de rekor düzeye yükseldi. 
     5 Ağustos itibariyle İMKB şirketlerinin ortalama değeri 
     404.6 milyon dolar olarak hesaplandı. Ortalama değer, bundan 
     önceki en yüksek düzeyine 401 milyon dolarla 1999 yılında yükselmişti. 
     
</TEXT>
</DOC>
