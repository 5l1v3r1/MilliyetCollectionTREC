<DOC>
<DOCNO> 384937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/dunya/axdun01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Barış Ödülü El Baradei'nin 
</HEADLINE>
<TEXT>


Mısırlı diplomatın ödüle, nükleer enerjinin askeri amaçlarla kullanımının engellenmesi yönündeki çalışmaları nedeniyle layık görüldüğü açıklandı 

DIŞ HABERLER SERVİSİ 


2005 Nobel Barış Ödülü, Uluslararası Atom Enerjisi Kurumu'na UAEK ve UAEK Başkanı Muhammed El Baradei'ye verildi. Norveç Nobel Komitesi, ödülü, nükleer enerjinin askeri amaçlı kullanımının engellenmesi ve barışçı kullanımı için harcanan çabalar nedeniyle bu kuruma ve kurumun Mısırlı Başkanı Baradei'ye layık gördüğünü açıkladı. Kurum ve Baradei, ödül olan 10 milyon İsveç kronunu yaklaşık 1.75 milyon YTL paylaşacak. Nobel Barış Ödülü için, bu yıl rekor sayıda, 199 aday vardı. 
Nobel Komitesi'nin açıklamasında, nükleer silah tehdidinin yeniden arttığı dönemde, bu tehdidin geniş uluslararası işbirliğiyle aşılması gerektiği belirtilerek, "bu ilkenin de en açık ifadesini, UAEK ile UAEK Başkanı Baradei'in çalışmalarında bulduğu" ifade edildi. 
UAEK'in 1997'den bu yana başkanlığını yapan Muhammed El Baradei, dünya çapında nükleer silahların yayılması eğilimine karşı sürdürdüğü mücadeleyle biliniyor. Kurumun başkanlığına geçen ay üçüncü kez seçilen 63 yaşındaki diplomat, ABD'nin Irak'a karşı başlattığı saldırı öncesi, Irak'ın nükleer kapasitesi hakkındaki raporları nedeniyle ABD yönetiminin tepkisini çekmişti. Baradei, Irak'ın nükleer silah kapasitesi olmadığını yazmıştı. 

TV'den öğrendi 
Ödülün UAEK ve Baradei'ye verilmesi, UAEK'da büyük sevinç yarattı. Ödülün kendisine verilmeyeceğinden emin olduğunu söyleyen Baradei, haberi televizyondan duyduğunu açıkladı. Baradei, Viyana'da, "Ödül çok güçlü bir mesaj taşıyor Yaptığınızı sürdürün... Tarafsız olun, bütünlük içinde hareket edin. Bizim de niyetimiz bu" dedi. 2005 Nobel Barış Ödülü'nün diğer adayları arasında Balkanlar'dan Namibya'ya kadar birçok alanda barış için çaba harcayan eski Finlandiya Devlet Başkanı Martti Ahtisaari, açlığa karşı mücadele eden rock yıldızları Bono ve Bob Geldof ile Nagazaki bombardımanı kurbanı Sengi Yamaguçi bulunuyordu. 

199 aday arasından seçildi 
Kahire Üniversitesi mezunu olan 63 yaşındaki Baradei, 1964 yılında New York'ta uluslararası hukuk alanında doktora derecesi elde etti ve aynı yıl BM'de diplomat olarak göreve başladı. 1984'te UAEK'ya giren Baradei, 1987 - 1991 yılları arasında müşavir, daha sonra da hukuk servisi direktörü olarak görev yapmıştı, 1991'deyse dış ilişkiler genel direktörlüğüne getirilmişti. 1997'den beri kurumun başkanlığını yürüten Baradei'nin bir kızı, bir de oğlu var. 


</TEXT>
</DOC>
