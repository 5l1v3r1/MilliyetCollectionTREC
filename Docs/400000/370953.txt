<DOC>
<DOCNO> 370953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo25.html </URL>
<DATE> 2005/08/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Vestel Manisaspor, Denilson ile kiralık olarak anlaştı 
</HEADLINE>
<TEXT>

     Turkcell Süper Ligi ekibi Vestel Manisaspor'un, Real Betis forması giyen Brezilyalı ünlü forvet oyuncusu Denilson ile anlaşma sağladığı bildirildi. 
     Kulüp basın sözcüsü Kenan Yaralı, AA muhabirine yaptığı açıklamada, bir süredir Denilson ve kulübü Real Betis ile yürütülen görüşmelerin olumlu sonuçlandığını söyledi. 
     Dünyaca tanınan bir oyuncunun Vestel Manisaspor forması giyecek olmasından mutluluk duyduklarını belirten Yaralı, şöyle devam etti 
     ''Denilson, onursal başkanımız sayın Ahmet Nazif Zorlu'nun bize bir hediyesi oldu. Profesyonel şube sorumlusu Semih Vardarer, Denilson'un transfer görüşmelerini yürüttü ve 1 yıl kiralık olarak anlaşmaya varıldı. Ayrıca 1 yıl da opsiyonu var. Denilson, kısa süre içinde Manisa'ya gelecek.'' Vestel Manisaspor'un anlaşma sağladığı Portekizli Mendes'in bu hafta yapılacak Gaziantepspor maçında forma giyebileceği bildirildi. 
     Diğer yandan, AK Parti Manisa İl teşkilatı yöneticileri, Tarık Almış Tesisleri'ne gelerek futbolculara baklava ikram etti. 
     
</TEXT>
</DOC>
