<DOC>
<DOCNO> 375591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur21.html </URL>
<DATE> 2005/09/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Satiye’nin erkeklik savaşı 
</HEADLINE>
<TEXT>

     Şenol ÇAKIR DHA 

Çift cinsiyetli olarak dünyaya gelen, ancak kız olduğu sanılarak ailesi tarafından kız adı verilerek pembe nüfus cüzdanı çıkartılan 26 yaşındaki Satiye A., 17 yıldır erkek olmak için mücadele veriyor. 1 santimetrelik cinsel organı kol kasları kullanılarak 10 santimetreye çıkarıldıktan sonra iki yıl önce evlenen Satiye A., resmi nikah kıyamamaktan ve vatani görevini yapamamaktan yakındı. 
     Ailenin 5 çocuğundan ortancası olarak, çift cinsiyetli dünyaya gelen Satiye A., büyük bir dram yaşıyor. Ailesi, kız olduğunu sandıkları çocuklarına babaannesi Satiye'nin adını verdi ve pembe nüfus cüzdanı çıkardı. Satiye A. 11 yaşına kadar kız olarak yetiştirildi. Kız çocuklarıyla oynayarak büyüyen Satiye, vücudundaki değişimlere önce bir anlam veremedi. 15 yaşına geldiğinde ise sakalları çıkmaya başladı. Bunun üzerine doktora götürülen Satiye A.'ya her iki cinsel organı da gelişmediği için çift cinsiyetli tanısı kondu. 
     Kendisini kadından çok erkek hisseden Satiye'nin 1 santimetre uzunluğundaki penisi 1997 yılında geçirdiği ameliyatla koldan alınan kaslarla 10 santimetreye çıkarıldı. 
     İdrarını atabilmesi için gerekli olan ikinci ameliyat ise maddi imkansızlıklara takıldı. 
     Tarım işleriyle uğraşan ancak geçinemeyen Satiye A., bulduğu yeni işlerde de nüfus cüzdanı pembe olduğu için çalışamadı. Satiye Akgül, Pembe nüfus kağıdımı gören, beni çalıştırmaktan vazgeçiyor. Askere de bu yüzden alınmadım. Bu yüzden psikolojim bozuldu. 2 yıl önce evlendiğim ancak pembe nüfus cüzdanlı olduğum için resmi nikah yapamadım. Ne yapacağımı şaşırmış durumdayım'' dedi. 
     Kendisine ikinci ameliyatı için yardım eli uzatılmasını isteyen Satiye, Eğer ameliyat olursam aldığım raporla cinsiyetimi resmen değiştirip mavi nüfus cüzdanı alabileceğim. Adımı da Ahmet Savaş olarak değiştireceğim. Savaş adını erkeklik savaşı verdiğim için koymayı düşündüm'' diye konuştu. 
     Satiye, yeni nüfus cüzdanını aldıktan sonra ilk olarak nikah işlemlerini yaptıracağını, ardından vatani görevi için başvuracağını sözledine ekledi. 
     
</TEXT>
</DOC>
