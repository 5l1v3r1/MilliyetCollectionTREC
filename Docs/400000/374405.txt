<DOC>
<DOCNO> 374405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy07.html </URL>
<DATE> 2005/08/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Başbakan Erdoğan yarın İtalya'ya gidecek 
</HEADLINE>
<TEXT>

     Başbakan Recep Tayyip Erdoğan, yarın İtalya’ya gidecek. 
     Başbakan Erdoğan ve beraberindeki heyet, yarın akşam saatlerinde İtalya’nın Napoli kentine hareket edecek. Erdoğan, 2 Eylül Cuma günü ilk olarak Akdeniz Laboratuvarı Vakfı’nın Laboratorio Mediterraneo 
     merkezi olan Maison de la Mediterranee’de İstanbul Salonu’nun açılışına katılacak. Erdoğan, açılışın ardından, 1994’de kurulan ve AB Komisyonu ile bazı uluslararası kuruluşlarla işbirliği içinde, Akdeniz ülkeleri arasındaki kültürel işbirliği ve ilişkilerin geliştirilmesine yönelik faaliyetlerde bulunan Akdeniz Laboratuvarı Vakfı’nın geleneksel ödül törenine katılacak. Başbakan Erdoğan’a törende, "Avrupa Kurumlar Ödülü" verilecek. Erdoğan, törenin ardından bir basın toplantısı düzenleyecek ve Napoli’den ayrılacak. Beraberindeki heyetle Napoli’den Milano’ya geçecek olan Başbakan Erdoğan, Como Gölü kıyısındaki Villa d’este’de yapılacak Ambrosetti Forumu’na katılacak. Bu yıl 31’incisi yapılan ve üç bölümden oluşan Ambrosetti Forumu’nun ilk bölümünde jeopolitik, ekonomik, bilimsel ve önemli güncel akımlar açısından yaşanan gelişmeler üzerinde durulacak. Başbakan Erdoğan, forumun bu bölümünde "Dünyadaki Güncel Sorunlar" kapsamında gerçekleştirilecek olan dünya enerji sorunlarına ilişkin oturumda bir konuşma yapacak. Başbakan Erdoğan ve beraberindeki heyet, toplantının ardından Türkiye’ye hareket edecek. 
     
</TEXT>
</DOC>
