<DOC>
<DOCNO> 386562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo20.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadar basit mi 
</HEADLINE>
<TEXT>


YAKAN TOP Nilay YILMAZ 


Konyaspor-Fenerbahçe maçında Anelka'nın Konyaspor kalecisi Özden'e faul yaparak attığı golden sonra ortalık karıştı. "4 takımın zirve mücadelesi için bol figüranlı olarak düzenlenmiş ligimizde", geri kalan 3 "büyük" takım da kendilerine böyle ayrıcalıklar yapılmamış gibi aynı pankartla çıktılar sahaya. Bu konu üzerine yazacak değiliz, çok yazıldı-çizildi. Yazmak, aynı şeyleri tekrar etmek anlamına gelir. Bizim lafımız, Fenerbahçe'nin sembol ismi Aykut Kocaman'ı sesini çıkardığı için bir kalemde silen, hatta konu üzerine basın açıklaması yapan bazı Fenerbahçelilere... Ne diyorlar 
"Sözünde Dur Aykut Kocaman 
... Eski Fenerbahçeliler, başta Aykut Kocaman olmak üzere 73. dakikada, öyle ya da böyle yenen bir golden sonra neden dağıldıklarını, üzerine neden 3 gol yediklerini Konya kamuoyuna izah etsinler. Adamların gözlerini nasıl bir hırs bürüdüyse kimi kırmızı kart gördü, kimi teknik adamlığı bıraktı. 
Burada Aykut Kocaman'a sesleniyoruz. Bu işler çocuk oyuncağı değil. Bırakıyorum dediysen bırakacaksın, sözünün arkasında dur... Kimse senin bu blöflerini yemedi, yemeyecek de. Bu sözü bu aralar çok kullanıyoruz ama "laf ağızdan bir kere çıkar"..." 
Oysa, 
Hiçbir rakibine kasti tekme atmamış, kendisine tekme atanın elinden tutmuş, hakeme küfretmemiş, 
seyirciyi tahrik etmemiş bir adam o... 
Herkesin bildiği gibi, 95-96 sezonunda şampiyonu belirleyen Trabzonspor-Fenerbahçe maçından söyledikleri nedeniyle, "her şey kazanmak için" anlayışının sonucunda lanetlenmiş ve Ali Şen tarafından takımdan kovulmuş "Kocaman Bir Adam" o. 
Antrenörlük döneminde de, Trabzon maçından sonra söylediklerinin tesadüf olmadığını kanıtladığı Türkiye futbol ortamında meslek ahlakıyla, kişiliğiyle temiz kalmayı başardığı ve Fenerbahçe maçından sonra dahi sesini yükseltebildiği için Aykut Kocaman o. 
"Yıldız" kavramını yeşil sahanın biraz dışına taşıdığımızda ve futbolcuların elinden çaldığımız bu kelimeyi teslim edecek birini aradığımızda, güvenebileceğimiz isimlerin başında gelir Aykut Kocaman" diyor Barış Tut onun için. 
Aykutlar çok mu 
Kendisi de son yaşananlarla ilgili olarak, "Bunun Fenerbahçe maçına denk gelmesi kötü bir tesadüf sadece. Benim itirazım bu maçla ilgili değil, teknik direktörlük yapmaya başladığımdan beri yaşadıklarımın birikimiydi. Evet, benim de futbolculuk yaşantımda yaptığım hatalar oldu. İnsan gelişen ve dönüşen bir varlık, ben de yaptığım yanlışların rakip takım taraftar, futbolcu ve teknik heyetini ne kadar üzdüğünü gördüm ve bunlardan dersler çıkardım. Hiçbir zaman bu şekilde galip gelmek istemiyorum" diyor. 
Fenerbahçeliler ise, futbolun sadece kazanmak olmadığını kanıtlamak için Aykut Kocaman'a daha çok sahip çıkmaları gerekirken, kolay yolu tercih ediyor. Sanki Aykutlar çok varmış gibi... Ama bazıları istifasını istese de biz futbolseverler, bu topraklarda başka bir futbolun daha olduğunu bizlere gösterdiği için, onun kıymetini biliyoruz ve onu istifadan vazgeçirenlere teşekkür ediyoruz. 

Yenilgiye uğrayınca umutsuzluğa kapılma, her başarısızlıkta bir zafer isteği yatar. 
Germain Martin 


Haberiniz var mı 

Takım tutkusu, fanatiklere akla hayale gelmeyecek işler yaptırır. Real Madrid'in bir grup taraftarının da ölümden sonra ilginç bir vasiyeti var. İspanya'da 300'den fazla kişi, öldükten sonra küllerinin, Real Madrid takımının maçlarını oynadığı Santiago Bernabeu Stadı'na saçılması için başvuruda bulundu. Real Madrid Kulübü, küllerin stada saçılmasıyla ilgili talebe ilk aşamada olumsuz bakmasına rağmen, Real hayranlarını hayal kırıklığına uğratmamak amacıyla küllerin bir stada saçılmasını dini veya yasal açıdan engelleyen bir yasa olup olmadığını öğrenmek amacıyla belediyeye danıştı. Belediye yetkilileri ise kendilerinin bu konuda yapabileceği hiçbir şey olmadığını belirtip, sorumluluğun Santiago Bernabeu Stadı yetkililerine ait olduğunu ifade etti. Ölülerinin küllerinin stada saçılmasına İspanya'da ilk izin Sevilla'da verilirken, bir Real Betis taraftarının külleri Manuel Ruiz de Lopera Stadı'na dökülmüştü. İngiltere'nin Liverpool kulübü de hayranlarına bu hakkı veriyor. 

Maçın Kare Ası 

Ulusal Takım, önceki gün Arnavutluk karşısında alınan galibiyetle, haftalardır hatta aylardır yapılan puan hesaplarının tutmasıyla Play-off oynamaya hak kazandı. Maçla ilgili değerlendirmelerden Maçın Kare Asını yaptık 
Kazım Kanat Kalemim kırılsın - Sabah MESAJ Ulusal Takım'daki harika futbolunun hatırına Beşiktaş'ta kötü de oynasa, Tümer Metin hakkında tek kelime olumsuz yazmam... Yazarsam kalemim kırılsın 
Onur Belge Almanya yolunda istediğimizi aldık - Fanatik Ümit uzattı, Halil tavuk göğsü yaptı, son maçların 'Milli golcüsü' Tümer, üzerine kremasını koyup golü attı. Bizlere de bu güzel ve lezzetli 'Ulusal tatlımızı' yemek kaldı. 
Gürcan Bilgiç Düğmesine basınız - Sabah Fatih Terim, Tümer'i Milli takımımızın görünen bir yerine koymuş altına da "acil anlarda düğmesine basınız" diye yazmış sanki. Soluğumuzun kesildiği anda meydana çıkıp kaderimizle oynuyor. Böylesine sorumlu ve konsantre bir oyuncuyu Beşiktaş'tan önce Milli takımın kazanması ilginç açıkcası. 
Attila Gökçe Ayaklarınıza sağlık - Milliyet Günlerden beri neredeyse "çantada keklik" konumuna gelen Arnavutluk-Türkiye maçı bizim açımızdan hiç de kolay olmadı. Çanta açıldığı zaman gördük ki bizi bekleyen keklik değil, yırtıcı bir kuş... 



Memnun olduk 
Biri Kaiserslautern'de oynuyor, diğeri Borussia Dortmund'da. Birinin adı Halil, diğerininki Nuri. 
Gökhan Telkenar - Türkiye-Almanya maçı, Kanal D 

Süper yorum Gülmeyin lütfen 
Anelka'ya minnet borçluyuz. Profesyonelce nasıl gol atılır örnek biçimde gösterdi. 
Ömer Çavuşoğlu - Futbolmania, CNN Türk 

Neden Abi 
Ergun, Türkiye'de doğruyu konuşmayacaksın. 
Turgay Şeren - Akşam 

Yoooo 
Milli Takım'ın sahadaki durumunu anlamak için önce televizyon başında kendi durumunuzu hatırlayın. Avuçlarınızın içi terlemedi mi Dudaklarınız kurumadı mı Maçı kimlerle izlediyseniz, elli türlü uğur yapılmadı mı 
Şansal Büyüka - Akşam 

Oruç başına mı vurdu 
Son Arnavutluk maçı için, 'Artık dananın kuyruğu kopacak' deniyor. Halbuki bizim kuyrukla, kuyruk sokumu ile bir işimiz yok... Kuyruğun kıllarını kısa kesip, yüzüne pudra sürmek için mi kullanacaksın 
Ali Sami Alkış - Star 

Kaç bayağı aydır 
Emre aşağı yukarı bayağı aydır oynamıyor. 
Fatih Terim - Santra, ATV 

Hı hı, ne dersen oluyor 
Her şeye rağmen, bu Milli Takım, Arnavutluk'u deplasmanda yenecek. Hatta size bir de skor vereyim Maçı 2-1 alırız .. Bu da nereden çıktı diyeceksiniz... Biz ne diyorsak oluyor da onun için çıktı 
Adnan Menderes Aybaba-Star 

Sağol, fena halde bilinçlendik 
Adı konmasa da, Galatasaray, Beşiktaş, Fenerbahçe hep Başkanlık sistemiyle yönetilirler... Başkanlık sistemi demek, esasen Başkan'ın ne istediğinin ve ne dediğinin yapıldığı sistem demektir... 
Reha Muhtar - Sabah 

O yüzden mi ayak topu diyoruz 
El, futbolun ruhunda var... 
Ömer Çavuşoğlu - Futbolmania, CNN Türk 


</TEXT>
</DOC>
