<DOC>
<DOCNO> 367077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo29.html </URL>
<DATE> 2005/08/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gençlerbirliği, Fenerbahçe maçında taraftardan destek bekliyor... 
</HEADLINE>
<TEXT>

     Gençlerbirliği, yarın Fenerbahçe ile yapacağı yeni sezonun ilk karşılaşmasında seyirci desteği bekliyor. 
     Kırmızı-siyahlı kulüpten yapılan yazılı açıklamada, Fenerbahçe'nin bu sezon şampiyonluğun en büyük adaylarından biri olduğu belirtilerek, Gençlerbirliği'nin de yeni transferleriyle lige heyecan verecek bir takım oluşturduğu ifade edildi. Açıklamada, şöyle denildi 
     ''Fenerbahçe, geçen sezonun şampiyonu, tabi ki bu sezonun da en büyük adaylarından biri. Gençlerbirliği olarak biz ise geçen seneki oturmuş kadromuzdan en önemli 5-6 futbolcumuzu gönderip onların yerini yeni futbolcularla takviye edip, hem daha genişleşmiş bir kadro hem de dünya futbolunda ileri gitmiş değişik ülkelerden transfer ettiğimiz yabancı oyuncularla lige renk ve heyecan getirecek bir kadro kurduk. 
     Türkiye'nin en iyi hocalarından birine sahip olduğumuz da göz önüne alındığında maçın çok çekişmeli ve heyecanlı geçeceğini söyleyebiliriz. Geçen sezon maalesef büyük hakem hataları yüzünden Fenerbahçe'ye yenilmiştik. Bu sezon, yeni Merkez Hakem Kurulu ve yeni bir hakem vizyonu ile hakem hatalarının çok daha aza ineceğini tahmin ve temenni ediyoruz. 
     Gençlerbirliği olarak teknik direktörümüz ile futbolcularımıza inanıyor ve güveniyoruz. Sezonun bu ilk maçından mutlaka 3 puanla çıkacağımızı biliyoruz. 
     Sezonun bu önemli maçında tüm taraftarlarımızı takımını desteklemek üzere 19 Mayıs Stadı'na bekliyoruz.'' 
     
</TEXT>
</DOC>
