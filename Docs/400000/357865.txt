<DOC>
<DOCNO> 357865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur07.html </URL>
<DATE> 2005/07/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kanlı infaz... Gazinocuya pusu 3 ölü, 1 yaralı 
</HEADLINE>
<TEXT>

     DHA 

ADANA’nın Ceyhan İlçesi’nde 37 yaşındaki gazinocu Mehmet Ozan ile korumalığını yapan yeğeni 24 yaşındaki Hakan Akkuş ile 29 yaşındaki Halil Yılmaz uğradıkları silahlı saldırı sonucu öldürülürken, beraberlerindeki arkadaşı emekli astsubay 50 yaşındaki Mehmet Akıllı yaralandı. Saldırganların kullandığı otomobil, Tarsus-Adana-Gaziantep TAG otoyolunun Adana’nın Seyhan Viyadüğü yakınlarında plakasız halde yakılırken, bu bölgeden geçen Seyhan Nehri'ne atılan bir Kalaşnikof tüfek ile bir tabanca bulundu. 
     Mehmet Ozan, kendisine ait gazinodan saat 04.30 sıralarında çıkarak, korumaları eşliğinde 01 VF 011 plakalı otomobil ile evine gitmek için üzere yola çıktı. Mehmet Ozan ile beraberindekiler İnönü Bulvarı’ndaki evinin önüne geldiği sırada, pusu kuran kimliği belirlenemeyen saldırganlar tarafından uzun namlulu silah ve tabancalarla tarandı. Saldırganlar plakası belirlenemeyen otomobil ile kaçarken, ağır yaralanan Mehmet Ozan, koruması olan Halil Yılmaz ile ablasının oğlu olan Hakan Akkuş ile beraberlerindeki Mehmet Akıllı, Ceyhan Devlet Hastanesi’ne götürüldü. Ozan ile korumaları buradaki tüm müdahalelere rağmen kurtarılamazken, ağır yaralı Mehmet Akıllı, Çukurova Üniversitesi Tıp Fakültesi Balcalı Hastanesi’ne sevk edildi. Akıllı, Beyin Cerrahi Servisi’ne yoğun bakıma alındı. 
     
     KİMSEYİ YAKLAŞTIRMADILAR 

     Mehmet Ozan’ın öldürüldüğü haberini alan yüzlerce kişi, Ceyhan Devlet Hastanesi’ne akın etti. Çevrede toplanan bu kişiler, gazetecileri hastaneye yaklaştırmadı. Çok sayıda kişi de Mehmet Ozan’ın evinin çevresinde toplanırken, polis olay yeri ve hastanede geniş güvenlik önlemi aldı. Olay yerinde yapılan incelemede uzun namlulu silah ve tabancalara ait 31 boş kovan bulundu. Mehmet Ozan ile 2 kormasının cesedi, hastaneden arka kapısından gizlilik içinde çıkartılarak, otopsi için Adana Adli Tıp Kurumu’na götürüldü. 
     Ozan’ın koruması Halil Yılmaz’ın cinayet suçundan yattığı cezaevinden 3 gün önce tahliye edildiği belirlendi. Mehmet Ozan ile adamlarının saldırıya uğramasının, geçen ocak ayında otomobilinde silahlı saldırı sonucunda 45 yaşındaki Ramazan Gezici’nin öldürülmesi, müteahhit 42 yaşındaki Atilla Can ve 35 yaşındaki Hasan Kav’ın yaralanması olayıyla bağlantısı olabileceği de iddia edildi. 
     
     OTOMOBİL OTOYOLDA YAKILDI 

     Ceyhan’daki saldırıdan 1.5 saat sonra Tarsus-Adana-Gaziantep TAG otoyolunun Adana’nın Seyhan Viyadüğü yakınlarında plakasız halde yanarken bulunan otomobilin olayda kullanıldığı belirlendi. 
     Ceyhan yönünden Adana’ya gelen plakası sökülmüş ve sahipsiz Nissan’ marka otomobil yanarken küçük çaplı patlamalar oldu. Otoyolunda trafiğin yanmasına neden olan otomobili Büyükşehir Belediyesi İtfaiye ekipleri söndürdü. 
     Polis ekipleri, görgü tanıklarının da verdiği ifadelerle tamamen yanan otomobilin çalıntı ve Mehmet Ozan ile adamlarının öldürülmesi sırasında kullanılmış olduğunu belirledi. Otomobilin yakıldığı bölgede bulunan köprünün altından geçen Seyhan Nehri'nde polis ekiplerinin yaptığı aramada 1 Kalaşnikof tüfek ile 1 tabanca bulundu. İki silahın saldırıda kullanılıp kullanılmadığı balistik inceleme sonunda belli olacak. 

     
</TEXT>
</DOC>
