<DOC>
<DOCNO> 397719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur14.html </URL>
<DATE> 2005/11/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kamuran Çörtük, ağır cezada yargılanacak 
</HEADLINE>
<TEXT>

     Yargıtay, Bayındırbank’ın eski yöneticileri Kamuran Çörtük, Abdullah Çoban, Mümtaz Pehlivan ve Engin Eren hakkında "Hizmet nedeniyle emniyeti suiistimalden" açılan davada verilen görevsizlik kararına yönelik temyiz istemini reddetti. 
     Çörtük, Çoban, Pehlivan ve Eren hakkında, "Bayındırbank banka kaynaklarını banka grubuna dahil Bancaturca’ya aktararak bankayı 14 trilyon lira zarara uğratmak, hisse senetlerini ucuz fiyatla satarak elde edilen parayı finans sektör merkezine aktararak bankayı 333 milyar lira zarara uğratmak ve banka kaynaklarını kendi veya yakınlarına menfaat sağlamak için kullanmak" iddialarıyla 765 sayılı Türk Ceza Kanunu’na göre "hizmet nedeniyle emniyeti suiistimal" suçundan dava açılmıştı. 
     Şişli 10. Asliye Ceza Mahkemesi, 2003’te görevsizlik kararı vererek, suçun TCK’ya göre "nitelikli dolandırıcılık" olduğu tespitini yapmış ve dosyanın ağır ceza mahkemesine gönderilmesine karar vermişti. 
     Sanık avukatları bu kararı temyiz edince, dosya Yargıtay 11. Ceza Dairesi’ne geldi. 
     AA muhabirinin aldığı bilgiye göre, 11. Ceza Dairesi, görevsizlik kararlarının temyizinin mümkün olmadığına işaret ederek, temyiz istemini reddetti. 
     Yargıtay’ın bu kararının ardından Çörtük ve diğer 3 sanık önümüzdeki günlerde "nitelikli dolandırıcılık" suçunda ağır ceza mahkemesinde yargılanacak. 
     
</TEXT>
</DOC>
