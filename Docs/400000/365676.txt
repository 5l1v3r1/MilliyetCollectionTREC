<DOC>
<DOCNO> 365676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonsiy01.html </URL>
<DATE> 2005/07/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
DEP'lilerin arasına kara kedi girdi 
</HEADLINE>
<TEXT>

     ANKARA ANKA 

      DEP milletvekillerinin arası açıldı. Demokratik Toplum Hareketi’nin partileşmesi sonbahara kaldı. 
     Temmuz ayında partileşme sürecine girmesi beklenen Demokratik Toplum Hareketi’ne "küslük" gölge düşürdü. Eski DEP milletvekilleri, Orhan Doğan ile Leyla Zana arasına kara kedi girince Demokratik Toplum Hareketi’nin partileşme süreci sonbahara kaldı. 
     
     MİLLETVEKİLLERİ BİRBİRİNE "KÜSTÜ" 
     DEP milletvekilleri Leyla Zana, Orhan Doğan, Hatip Dicle ve Selim Sadak’ın arası bozuldu. ANKA’nın edindiği bilgiye göre, DEP’liler arasındaki küslük, henüz cezaevindeyken başladı. 
     
     NİYE KÜSTÜLER 
     Milletvekilleri arasında henüz cezaevindeyken başlayan "küslük", Zana, Doğan, Dicle ve Sadak cezaevinde kaldığı 10 sene içinde Kürt hareketinde yaşanan ideolojik değişimden kaynaklandı. Dışarıda, sürekli bir değişim yaşanırken, milletvekillerinin bu gelişmelere nasıl tavır koyacakları, aralarında fikir ayrılıklarına neden oldu. 
     
     DIŞARIDA DA SÜRDÜ 
     Milletvekilleri, 2004 yılının Haziran ayında tahliye edildi. Hep beraber cezaevinden çıkan milletvekillerinin arasındaki soğukluk, dışarıda da devam etti ancak gizli tutuldu. 
     Zana, Doğan, Dicle ve Sadak, dışarıdaki toplantı ve davetlere hep beraber katıldılar. Ancak, 4 eski milletvekili, toplantıların dışında hiç özel görüşme yapmadılar. 
     
     ZANA’NIN KÜSLÜĞÜ EŞİNDEN KAYNAKLANDI 
     Bu tartışmaların hemen ardından, Leyla Zana, arkadaşlarının karşı çıkmasına rağmen eşi Mehdi Zana ile görüştü. Mehdi Zana’nın "partide sorun yaşaması"na rağmen Leyla Zana’nın görüşmeyi kabul etmesi tepkilere yol açtı. 
     Orhan Doğan bu nedenle Leyla Zana ile görüşmeme kararı aldı. 
     
     ZANA DTH’YE GİRMİYOR 
     Milletvekilleri daha sonra, Demokratik Toplum Hareketi’ni başlattılar. Ancak, büyük umutlarla kurulan DTH de milletvekillerinin arasındaki soğukluğu gidermedi. Leyla Zana, her ne kadar ismi geçse de, bu partide yer almayacağını arkadaşlarına ilan etti. 
     
     DEHAP’TA HAYAL KIRIKLIĞI 
     DEHAP, siyasal yaşamına Anayasa Mahkemesi’nden önce Demokratik Toplum Hareketi’nin ortaya çıkmasıyla fiilen son verdi. Ancak, yaşanılan bu olumsuzluklar DEHAP’ta da şaşkınlığa yol açtı. Parti, fiilen faaliyetlerine ara verdi. 
     
     DTH SONBAHARA KALDI 
     Milletvekillerinin küslüğü, Demokratik Toplum Hareketi’nin de partileşme sürecinin aksamasına neden oldu. 
     DTH, 24 Aralık 2004 tarihinde, illerde delege seçimine başlamıştı. Delege seçimleri en son bu yılın temmuz ayına kadar ertelenmişti. Ancak, şu ana kadar 58 ilde delege seçimi tamamlanabildi. 
     Demokratik Toplum Hareketi’nin temsilcileri, ANKA’ya, delege seçiminin ancak sonbaharda bitirileceğini ve partileşme sürecinin kış ayında başlayacağını kaydetti. 
     
     BUNDAN SONRA NE OLACAK 
     Demokratik Toplum Hareketi’nin, sonbaharda, delege seçimini tamamlayacağı belirtiliyor. Partide, Orhan Doğan’ın ağırlığı hissedilecek. Ancak, Leyla Zana’nın durumu henüz kesinleşmedi. 
     
</TEXT>
</DOC>
