<DOC>
<DOCNO> 394793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko49.html </URL>
<DATE> 2005/11/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
ABD'nin en pahalı evi satılık 
</HEADLINE>
<TEXT>

     Bir Amerikan televizyonunda yayınlanan 'Çırak' isimli programla herkes tarafından tanınan bir şöhret haline gelen Amerikan emlak kralı Donald Trump'un aralık ayında 41.35 milyon dolara satın aldığı bir evi 125 milyon dolara yeniden satılığa çıkardığı bildirildi. 
     Trump'un söz konusu evi Florida'da iflas eden bir sağlık sigorta şirketinin patronu olan Abraham Gosman'dan satın aldığı belirtilirken, evin tam anlamıyla bir saray ölçeğinde olduğu kaydediliyor. 
     Geçen yıl milyarder Ronald Perelman da Palm Beach'deki evini inşaat sektöründen Dwight Schar'a 70 milyon dolara satmış ve bu rakam Forbes dergisi tarafından ABD tarihinde en yüksek fiyata satılan ev olarak ilan edilmişti. Trump'un 125 milyon dolarla satılığa çıkardığı evin bu fiyattan alıcı bulması halinde alanında bir rekora da imza atacağına dikkat çekiliyor. 
     Bu arada, Trump'un evin değerini bir yıldan daha kısa bir süre içinde üç katına çıkarmak için çok az bir yapısal değişiklik gerçekleştirdiği ancak dekorasyonunu tamamen gözden geçirdiği ifade ediliyor. 
     
</TEXT>
</DOC>
