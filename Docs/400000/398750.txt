<DOC>
<DOCNO> 398750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur21.html </URL>
<DATE> 2005/11/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Malatya'da hastanelere 4 bin 500 ''ishal'' başvurusu 
</HEADLINE>
<TEXT>

     Malatya Sağlık Müdürü Sezai Demirel, kentte son günlerde görülen ishal nedeniyle hastaneye başvuranların sayısının 4 bin 500’e ulaştığını bildirdi. 
     Demirel, AA muhabirine yaptığı açıklamada, su numunelerinin Ankara Hıfzıssıhha Enstitüsü’ne gönderildiğini, sonuçların yarın açıklanacağını söyledi. 
     Vatandaşlara suyu kaynattıktan sonra içmelerini öneren Demirel, "Hastanelere başvuran hastaları tedavi etme konusunda bir sorun yaşamıyoruz. Ancak acil servislerdeki yığılmalardan dolayı hastalara bazen koridorlarda bakmak zorunda kalınıyor" dedi. 
     Hastanelerde yatak problemi yaşamadıklarını belirten Demirel, ilaç ve serum konusunda da bir sıkıntı olmadığını bildirdi. 
     
     "SALGIN, ÇOK UZUN SÜRMEYECEK" 

     İnönü Üniversitesi İÜ Tıp Fakültesi Halk Sağlığı Anabilim Dalı Başkanı Prof. Dr. Erkan Pehlivan da salgının "rota virüsü"nden kaynaklanmış olabileceğini söyledi. 
     "Rota virüsü"nün içme sularıyla salgınlara yol açabildiğini, ancak tehlikeli bir virüs olmadığını ifade eden Prof. Dr. Pehlivan, şunları kaydetti 
     "İshal salgını, Malatya Belediyesi’nin Sıtmapınar ve Emeksiz kavşaklarında yaptığı alt geçit çalışmaları nedeniyle kanalizasyon sularının içme sularına karışmasıyla ortaya çıkmış olabilir. 3 gün önce yaptığımız ölçümlerde sulardaki klor düzeyinin 0.7 ppm olduğunu tespit ettik. Bu normal bir klorlama düzeyidir. Ancak virüslerin, klordan çok fazla etkilenmediklerini biliyoruz. Çok iyi klorlama yapmak gerekebilir. 
     Sular kaynatılarak içilmelidir. Salgının çok uzun sürmeyeceği açık. Çünkü virüsler bir canlı organizmada ancak yaşayabilirler. 
     Salgının devam etmesi bazı noktalarda hala kirlenmenin olduğunu gösteriyor. Su, hiç kesilmeksizin akıtılırsa salgın biter. Belediyenin bu salgında bir kusuru yoktur. Ancak, kanalizasyon sularını arıtabilen büyük bir arıtma sistemine rağmen salgının ortaya çıkması üzücüdür." 
     
     ÜNİVERSİTEDEN "ŞEBEKE SUYU İÇMEYİN" UYARISI... 

     Öte yandan İnönü Üniversitesi, internet sitesinde yaptığı duyuruda akademik ve idari personel ile öğrencileri şebeke suyunu içmemeleri veya kaynattıktan sonra içmeleri yönünde uyardı. 
     Duyuruda, son birkaç günde yoğun olarak hastanelerin acil servislerine bulantı, kusma, karın ağrısı ve ishal gibi şikayetlerle hastaların başvurduğu belirtilerek, şu ifadelere yer verildi 
     "Hastaların laboratuvar tetkiklerinden ve şehir suyunda yapılan incelemeler sonucu şehir suyuna bir karışım olduğu ve yeterli bir klorlamanın da olmadığı tespit edilmiştir. Bu nedenle sudaki kirlenme sorunu giderilinceye kadar şehir suyunun içme suyu olarak kullanılmaması, kullanılması durumunda da kaynatılması uygun olacaktır. 
     Üniversitemiz yerleşke alanında şehir şebeke suyundan beslenen yerler sadece Yurtkur’a ait 3 kız öğrenci yurdudur. Benzer şikayetler yerleşkemizde sadece bu yurtlarda kalan öğrencilerde görülmüş olup diğer yerleşim birimlerinde hastane, lojmanlar, eğitim binaları 
     görülmemiştir. Çünkü bunların su ihtiyacı üniversitemiz yerleşkesindeki su kuyularından sağlanmakta, klorlama ve mor ötesi ultra-viole ışınlama işlemleri düzenli bir şekilde yapılmaktadır." 
     
</TEXT>
</DOC>
