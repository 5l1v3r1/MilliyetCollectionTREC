<DOC>
<DOCNO> 362948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo10.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Ölmez 
</HEADLINE>
<TEXT>


Kırmızı-Beyazlı kulüpte yönetim krizi nihayet aşıldı. Daha önce iki kez ertelenen kongrede bütün delegelerin oylarını alan Adnan Ölmez doğum gününde başkanlık koltuğuna oturdu 

MURAT SANDIKÇI DHA 


Samsunspor'un yeni Başkanı Adnan Ölmez oldu. İsmail Uyanık'ın istifasıyla krize sürüklenen Kırmızı - Beyazlı kulübün, aday çıkmadığı için daha önce iki kez ertelenen kongresi dün akşam 1078 delegenin katılımıyla yapıldı. 
Vali Mustafa Demir, Belediye Başkanı Yusuf Ziya Yılmaz, Cumhuriyet Başsavcısı Ahmet Gökçınar, Emniyet Müdürü Mustafa İlhan'ın da katıldığı kongrede Borsan A.Ş.'nin sahibi olan Adnan Ölmez bütün delegelerin oylarını alarak başkanlık koltuğuna oturdu. Eski Başkan İsmail Uyanık'ın kongreye gelmemesi dikkat çekti. 
Daha önce 28 olan yönetim kurulu üye sayısı 32'ye çıkarılırken, 20 Temmuz'un doğum günü olduğunu açıklayan Başkan Ölmez duygusal bir konuşma yaptı. Ölmez, "Bugün benim doğum günüm ve sizler bana en güzel hediyeyi verdiniz. Hiç merak etmeyin Samsunspor gerçek Samsunlular'ın eline emanet edilmiştir. Yeni yönetim olarak amacımız şehirden ve insanlardan uzaklaştırılmış olan Samsunspor'u yeniden insanlarla kucaklaştırıp, başarılara taşımaktır" dedi. Bu arada kulübün borcunun 33 trilyon lira olduğu açıklandı. 



</TEXT>
</DOC>
