<DOC>
<DOCNO> 383306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun22.html </URL>
<DATE> 2005/10/02/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Eylülde 702 Iraklı öldürüldü 
</HEADLINE>
<TEXT>

     Irak'ta geçen ay düzenlenen saldırılarda 702 Iraklının öldüğü bildirildi. 
     Irak Sağlık, İçişleri ve Savunma bakanlıklarının verdiği rakamlara göre, ağustos ayında öldürülen Iraklı sayısı 526, yaralı sayısı 647 iken, eylül ayındaki saldırılarda 702 Iraklı öldü, 848 Iraklı da yaralandı. 
     Buna göre, saldırılarda hayatını kaybeden Iraklıların sayısı geçen ay, ağustos ayına göre yüzde 33 oranında arttı. 
     Yetkililer, eylül ayında bomba yüklü araç ve motosikletle 32, hafif silahlarla 50 saldırı düzenlendiğini, intihar saldırganlarının da belindeki patlayıcıları patlatarak 2 saldırı düzenlediğini belirtti. 
     Sadece sivil kayıpları içeren Sağlık Bakanlığı verilerine göre, geçen ayki şiddet olaylarında 559 kişi hayatını kaybetti, 664 kişi yaralandı. Bakanlık, ağustos ayında düzenlenen saldırılarda 384 sivilin öldüğünü duyurmuştu. 
     İçişleri Bakanlığı da ağustos ayında 105, geçen ay 100 polisin öldüğünü açıkladı. 
     Savunma Bakanlığı ise geçen ay en az 43 askerin öldüğünü belirtti. Ağustos ayında 37 asker hayatını kaybetmişti. 
     Bakanlık, eylül ayında 194 direnişçinin de öldürüldüğünü duyurdu. 
     
</TEXT>
</DOC>
