<DOC>
<DOCNO> 394504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun11.html </URL>
<DATE> 2005/11/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sunday Times'tan ilginç iddia... 
</HEADLINE>
<TEXT>

     Terör örgütü El Kaide'nin, İngiltere Kraliçesi II. Elizabeth'i, ''İslam'ın en tehlikeli düşmanlarından biri ilan ettiği'' öne sürüldü. 
     Sunday Times gazetesi, örgütün 7 Temmuz terör saldırılarından sonra hazırladığı ve saldırıları savunan bir video kasette, kraliçeyi açıkça tehdit ettiğini yazdı. 
     Haberde, kasetin bir bölümünün El Cezire televizyon kanalı tarafından yayımlandığı, orijinalinin İngiliz istihbarat servisi MI5'ın elinde olduğu belirtildi. 
     Haberde, MI5'ın Kraliçe Elizabeth'in tehdit edildiği kaseti doğrudan kraliyet koruma birimine gönderdiği ve ''koruma ağının'' daha da güçlendirilmesi gerektiği uyarısında bulunduğu bildirildi. 
     Video kasette, El Kaide'nin ikinci adamı Eymen El Zevahiri'nin, kraliçeyi, ''İngiltere'de hakim olan haçlı zihniyetinden doğrudan sorumlu tuttuğu'' ve ''İslam'ın en tehlikeli düşmanlarından biri'' olarak nitelendirdiği belirtilen haberde, kasetin 27 dakikalık bölümünün gazete tarafından ele geçirildiği ve incelendiği duyuruldu. 
     
</TEXT>
</DOC>
