<DOC>
<DOCNO> 352204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko32.html </URL>
<DATE> 2005/06/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çin malı motosikletlere yoğun ilgi... 
</HEADLINE>
<TEXT>

     Uygun fiyat ve 24 aya varan vadelerle satılan Çin malı motosikletlerden satın almak isteyenler, bazı modellerinde yaklaşık bir ay sıra bekliyor. 
     Çin malı 2 ayrı motosiklet markasının bölge bayisi olan şirketin Satış Müdürü Yaşar Karslı, Çin malı motosikletleri Konya'da yaklaşık bir yıl önce satmaya başladıklarını söyledi. 
     Satış miktarı açısından beklediklerinin üzerinde bir ilgiyle karşılaştıklarını ifade eden Karslı, ''Piyasadaki yağlı benzin kullanan çok sayıda motosikletin aksine bu motorlar, süper veya kurşunsuz benzin kullanıyor. Ayrıca, taşıma kapasitesi ve performans açısından, rakiplerine üstünlük sağlayan bu motosikletlerin tamamı CE standart belgesine sahip'' dedi. 
     Bu motosikletlere gösterilen ilgide, benzerleriyle aralarındaki fiyat farkının yanı sıra satış sonrası verilen 2 yıllık mekanik garanti ve yedek parça fiyatlarının düşük olması gibi avantajların etkili olduğunu anlatan Karslı, şunları kaydetti 
     ''Peşin fiyatları bin 350 ile 2 bin 600 YTL arasında değişen motosikletlere olan talebi karşılamakta zorlanıyoruz. Bazı modellerde, ilk taksitini ödeyen kişiye motosikletini bir ay sonra ancak teslim edebiliyoruz. 24 ay vadeli satışlarımızda aylık taksitler 95 YTL ile 116 YTL arasında değişiyor. Vadeli satışlarımızda müşteriden kefil getirmesini de istemiyoruz. Türkiye'de bu motorlara olan yoğun talep, ithalatçı firmaları Türkiye'de bu motorların montaj üretimi konusunda yatırım yapmaya yöneltti. 2 ithalatçı firma, yaklaşık bir yıl içinde Denizli ve Nazilli'de montaj üretimine başlayacak.'' 
     
</TEXT>
</DOC>
