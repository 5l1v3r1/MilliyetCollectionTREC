<DOC>
<DOCNO> 363833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun05.html </URL>
<DATE> 2005/07/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Polis yanlış kişiyi vurduğunu açıkladı, İngiltere karıştı 
</HEADLINE>
<TEXT>

     İngiliz polisi, cuma sabahı Stockwell metro istasyonunda öldürülen kişinin, önceki gün ulaşım sistemine saldırı girişiminde bulunan 4 bombacıdan biri olmadığını açıkladı. 
     İngiliz Metropolitan Polis Teşkilatı’nın sözcüsü, yaptığı açıklamada, söz konusu kişinin 21 Temmuz’daki olaylarla bir bağlantısının bulunmadığını ve Brezilya vatandaşı olduğunu bildirdi. 
     İngiliz polisi, 27 yaşındaki elektrikçi Brezilya vatandaşının kimliğini Jean Charles de Menezes olarak açıkladı ve olaydan duyulan üzüntüyü dile getirdi. 
     Açıklamada, söz konusu kişinin yanlışlıkla vurulması "trajedi" olarak değerlendirildi. 
     SKY TV, dün güvenlik kaynaklarına dayandırdığı haberinde, Stockwell metro istasyonunda polis tarafından vurularak öldürülen kişinin, önceki gün ulaşım sistemine saldırı girişiminde bulunan 4 bombacıdan biri olmadığını bildirmişti. 
     Bu arada, Brezilya basını da, öldürülen kişinin Jean Charles de Menezes adlı bir Brezilyalı olduğunu, bu kişinin üç yıldır Londra’da yasal yollardan çalıştığını bildirdi. 
     Globo gazetesi, cesedi yakınlarından biri tarafından teşhis edilen Menezes’in, öldürüldüğü anda işine gitmekte olduğunu belirtti. 
     Öte yandan İngiliz polisi, Londra’nın batısındaki bir parkta bugün bulunan şüpheli paketin perşembe günkü bombalı saldırılarla ilgili olabileceğini açıkladı. 
     
     BÜYÜK TARTIŞMA BAŞLADI 

     İngiltere'de polisin geçen cuma günü intihar eylemcisi olduğu kuşkusuyla Stockwell istasyonunda vurduğu kişinin terörist değil, 27 yaşında Brezilyalı bir elektrik teknisyeni olduğunun anlaşılması üzerine ülkede büyük tartışmalar başladı. 
     Polisin Jean Charles de Menezes adlı Brezilyalı genci "dur" ihtarına uymadığı için vurduğuna ilişkin açıklamanın ardından, Brezilya Dışişleri Bakanlığı, İngiltere Dışişleri Bakanlığı'ndan derhal resmi açıklama istedi. 
     Polis aşırı "sinirli ve kuşkucu" davranmakla suçlanırken, Scotland Yard ise suçsuz bir genci vuran keskin nişancılarını, "dur ihtarına uymayan bir kişiyi, kamuya verebileceği zararı dikkate alarak vurduğu" gerekçesiyle savundu. 
     Bu arada, gencin cesedini teşhis eden kuzeni Alex Pererira, kuzeninin başına gelenlere inanamadığını belirtirken, "Polisin onu vurması için hiçbir sebep yoktu. Kendisini en iyi şekilde ifade edecek düzeyde İngilizcesi vardı. Sorulacak her türlü soruya yanıt verebilecek kadar açık meşru hayatı vardı. Olanlara inanamıyorum" dedi. 
     Polisin yaptığı büyük hata, İngiliz basınına da büyük bir şaşkınlık ve tepki içeren başlıklarla yansıdı. The Observer gazetesi, vurulan kişinin "masum bir genç" olduğuna dikkat çekerken, Mail on Sunday gazetesi, "masumu öldürdüler" başlığını kullandı. Sunday Telegraph gazetesi, polisin "korkunç hatasını kabul etmek zorunda kaldığını" belirten başlıkla ve "metroda öldürülen kişi terörist değildi" spotuyla yayımladı. 
     Independent gazetesi ise "Dehşet üzerine dehşet ekleniyor, polis yanlış kişiyi vurduğunu açıkladı" başlığını kullandı. 
     
</TEXT>
</DOC>
