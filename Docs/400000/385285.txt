<DOC>
<DOCNO> 385285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy11.html </URL>
<DATE> 2005/10/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan İhmal edilen bütün bölgeleri tek tek ele alan bir hükümetiz 
</HEADLINE>
<TEXT>

     Başbakan Recep Tayyip Erdoğan, hedeflerinin, 2007 yılı sonuna kadar yol ve suyu olmayan köy kalmaması olduğunu söyledi. 
     Başbakan Erdoğan, Sağlık Bakanı Recep Akdağ, Milli Eğitim Bakanı Hüseyin Çelik, Tarım ve Köyişleri Bakanı Mehdi Eker ile helikopterle Siirt'in Pervari İlçesi'ne geldi. 
     Pervari Lisesi Kız Öğrenci Pansiyonu'nun açılışına katılan Başbakan Erdoğan, burada yaptığı konuşmada, Siirt'te dün birçok açılış yaptıklarını söyledi. 
     Yapılan çalışmalarla köylere su ve yol götürebilecek ödenek sağladıklarını ifade eden Erdoğan, ''Gelecek yılın bütçesinde bunlar yerini alacak. Hedefimiz, 2007 yılı sonuna kadar yol ve suyu olmayan köy kalmamasıdır'' dedi. 
     Vatandaşların doktor ve yol talebi üzerine Başbakan Erdoğan, şöyle konuştu 
     ''Doktor getirip de çiviyle çakacak halimiz yok. Sözleşmeli yasası çıkardık, ancak bu yasa bölgede işlemedi. Tekrar eski yönteme döndük. Mecburi hizmeti getiriyoruz ve bulabildiğimizi öncelikle bu bölgelere tayin kararı aldık. Eksiklikleri biliyoruz. Ama yerinde görmek için buradayız. SSK hastaneleri ile Sağlık Bakanlığı'na bağlı hastaneler ayrımını kaldırdık. Sonra yeşil kart, SSK, emekli, Bağ Kur hepsi özel hastanelerden yararlanacak dedik. Ama bir meslek sahibi buraya gelmeyi kabul etmedikten sonra yapacak bir şey yok. İstifa ediyor, gelmiyor. Zorla yaptırım imkanımız söz konusu değil. Ama bunun arayışı ve gayreti içindeyiz. Zira biz sizi burada yalnız bırakmak istemeyiz. 
     
     DUBLE YOLLAR 
     Duble yolların yapımının devam ettiğini belirten Başbakan Erdoğan, şöyle devam etti 
     ''Yılların birikimini 3 yıla sığdırmak mümkün mü Masallarda anlatıldığı gibi öyle altınlar dolusu bir hazine yok. Biz borç yüklü bir hazine devraldık. Borcu ödüyorsunuz, faizleri ödüyorsunuz. Onların faizini ödeyemeyen bir Türkiye vardı. Toplanan vergiler faizi ödeyemiyordu. Onu başardık. Bunlar ödeniyor. 
     Yatırım yapıyoruz. Bunun yanında cari harcamaları yapıyoruz. Bunlar geçmişte olamıyordu. Çünkü hortumculara gidiyordu. Ama şimdi hizmetler yavaş da olsa size geliyor. Bunu başaran bir hükümet var. Doğu'yu, Güneydoğu'yu, Karadeniz'i, Orta Anadolu'yu ihmal edilen bütün bölgeleri tek tek ele alan bir hükümet var. Doğu ile batı dengesizliğini giderecek bir iktidar var. Bütün gücümüzü seferber ediyoruz. Koşuyoruz, koşacağız ve inşallah bu yanlış gidişi durduracağız. Onun için bize güvenin. Biz size güveniyoruz.'' 
     
     MİLLİ EĞİTİM BAKANI ÇELİK 
     Milli Eğitim Bakanı Hüseyin Çelik de köy ve beldelerdeki kız çocuklarının ortaöğretim imkanlarından yoksun olduklarını söyledi. 
     Pervari İlçesi'nde ortaöğretime devam eden 30 kız çocuğu için yurt yapıldığını ifade eden Çelik, ''Şunun da sözünü vereyim. Belde ve köylerden daha çok öğrencimiz gelirse, daha büyük bir kız yurdu inşa edeceğiz'' dedi. 
     Daha sonra 120 bin YTL'ye mal olan pansiyonun açılışı yapıldı. 
     Açılış sonrasında Aydın Mahallesi Muhtarı Salih Özmen, sorunlarını Başbakan Erdoğan'a iletmek isteyince, Belediye Başkanı Abdurrahman Dündar'ın kardeşi Sait Dündar ile tartıştı. Çevredekilerin de tartışmaya müdahale etmesiyle arbede yaşandı. Bunun üzerine Erdoğan, Özmen'i yanına çağırarak sorunlarını dinledi. 
     Başbakan Erdoğan, daha sonra helikopterle Şirvan İlçesi'ne gitti. 
     
</TEXT>
</DOC>
