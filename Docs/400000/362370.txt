<DOC>
<DOCNO> 362370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun42.html </URL>
<DATE> 2005/07/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İsrail'de gerilim tırmanıyor, halk ikiye bölündü... 
</HEADLINE>
<TEXT>

     İsrail'de, Ariel Şaron hükümetinin önümüzdeki ay ortalarında başlayacak Gazze'nin boşaltılması planına karşı çıkanların, en uzun ve kalabalık protesto yürüyüşü sürüyor. 
     Gazze Şeridi yakınlarındaki Kfar Maimon'da geceyi çadırlarda ve uyku tulumlarında geçiren 40 bin dolayındaki protestocu, sabahtan itibaren kentin içindeki parklara dağıldı. Protestocular, Kfar Maimon'da, yürüyüşü düzenleyen Yeşa Judea, Samarya ve Gazze Konseyi'nin, bundan sonraki hedefleri doğrultusunda yapılacak açıklamayı bekliyor. 
     İsrail'de sabahın erken saatlerinde otobüslerle çok sayıda güvenlik görevlisi de Kfar Maimon'a sevkedildi. Polis ve askerler, kasabanın girişlerini tutarken, protestocuları tam anlamıyla kordon altına aldı. 
     Yeşa Konseyi Başkanı Bentzi Lieberman, yerleşim liderleri, hahamlar ve geri çekilme karşıtı milletvekilleriyle yaptığı görüşmelerin ardından, ''Hedef Guş Katif. Guş Katif'e girinceye kadar durmayacağız'' dedi. Lieberman, hedef planlarında bir değişiklik olmadığını belirtirken, tek sorunlarının bunun ''ne zaman ve nasıl olacağı'' olduğunu ifade etti. 
     Savunma Bakanı Şaul Mofaz ise güvenlik güçlerine, protestocuların Kfar Maimon'da tutulması, Guş Katif'e girmelerinin önlenmesi talimatını verdi. 
     İsrail İçişleri Bakanı Gideon Ezra ile Emniyet Müdürü Moşe Karadi de gelişmelerle ilgili olarak bölgede bulunuyor. 
     
     ÇATIŞMA ÇIKTI 
     Öte yandan, girişleri kapatan emniyet güçleri ile protestocular arasındaki gerilim de tırmanıyor. Asker ve polisleri emirleri uygulamamaya çağıran, yolları kapatmaya kalkışan eylemciler ile güvenlik güçleri arasında, öğleden sonra çatışma çıktı. 
     Kfar Maimon'a girerek, yürüyüşçüleri engellemeye çalışan güvenlik güçlerinin, El Halil Hebron Konseyi Başkanı Zviki Bar Hai ile Yeşa Konseyi güvenlik sorumlusunun da aralarında olduğu 7 kişiyi tutukladığı bildirildi. 
     
     MAVİ RENKLİ PLAN DESTEKÇİLERİ 
     Bu arada, Ariel Şaron'un, Gazze'den çekilme planını destekleyenler de yarını ''Mavi Gün'' ilan etti. Plan karşıtlarının benimsediği kavuniçiye karşı, kendilerine mavi rengi sembol edinen plan destekçileri, yarın ülke çapında, kavşaklarda mavi şeritler dağıtacaklar. 
     
</TEXT>
</DOC>
