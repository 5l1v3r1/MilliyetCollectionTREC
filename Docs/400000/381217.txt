<DOC>
<DOCNO> 381217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur09.html </URL>
<DATE> 2005/09/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ermeni Konferansı... Kadın dinleyiciden rektörlere müdahale... 
</HEADLINE>
<TEXT>

     Ermeni Konferansı’nın başladığı Bilgi Üniversitesi Dolapdere Kampusu’nde konuşan Bilgi Üniversitesi Rektörü Prof.Dr. Aydın Uğur’un sözleri, salondaki bir kadın katılımcı tarafından protesto edildi. 
     Ermeni Konferansı’nın yapılmasına karşı olan çeşitli grupların, protestoları ve açıklamaları Dolapdere Kampusu dışında da devam ediyor. 
     İstanbul Bilgi Üniversitesi Rektörü Prof. Dr. Aydın Uğur, her bir üniversitenin yılda yüzlerce bilimsel toplantı düzenlediğine işaret ederek, ''Farklı görüşler var, farklı davetliler oluyor. Ama şimdiye kadar hiçbir mahkeme, kimin davet edileceği, kimin konuşmacı olacağı konusunda görüş beyan etmeyi Türkiye'de üstlenmemiştir'' dedi. 
     Prof. Dr. Uğur, ev sahipliğini üstlendikleri ''İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları'' başlıklı konferansın açılışında yaptığı konuşmaya, ''Bu toplantının, 6 aya varan sürecin son noktası olduğunu ümit ediyoruz'' diyerek başladı. 
     Mayıs ayında Boğaziçi Üniversitesi'nin ev sahipliğinde Sabancı ve Bilgi üniversitelerinin desteklediği bir sempozyum düzenlenmek istendiğini hatırlatan Prof. Dr. Uğur, bunun bilimsel sorumluluk ve demokrasi sorunlarını odağına alan ama imparatorluğun çöküş döneminde Osmanlı Ermenileri üzerinden bu konuyu ele almak isteyen bir girişim olduğunu söyledi. 
     Prof. Dr. Uğur, o dönemde kamuoyundaki ağır baskılar sonrası Boğaziçi Üniversitesi'nin toplantıyı ertelemek durumunda kaldığını, geçtiğimiz günlerde ise hazırlıkların tekrar yapıldığını kaydetti. 
     ''Ancak dün başlayacağı söylenen toplantının mahkeme kararıyla Boğaziçi Ünivertesi'nde yapılma ihtimalinin ortadan kalktığını'' dile getiren Prof. Dr. Uğur, konuşmasına şöyle devam etti 
     ''Tabii mahkemedir. Kararlarını her iki üniversite saygıyla karşılıyor. Ama en azından ciddi bilim kurumlarımız, bu tür sorunları duyduğu zaman herhalde tüyleri diken diken oluyordur. Çünkü her bir üniversite, yılda yüzlerce bilimsel toplantı düzenliyor. Farklı görüşler var, farklı davetliler oluyor. Ama şimdiye kadar hiçbir mahkeme, kimin davet edileceği, kimin konuşmacı olacağı konusunda görüş beyan etmeyi Türkiye'de üstlenmemiştir. Bilgi Üniversitesi bakımından mesele, ifade özgürlüğü, bilimsel faaliyet özgürlüğüdür.'' 
     
     UĞUR'UN KONUŞMASINA MÜDAHALE 

     Bu arada salonda bulunan bir kadın dinleyici, ''Özerklik yetmedi mi Şimdi bir de başımıza fikir özgürlüğü konusu mu çıkardınız '' diyerek Prof. Dr. Uğur'un konuşmasına müdahalede bulundu. 
     Bunun üzerine Prof. Dr. Uğur, ''hanımefendinin bilimsel edebe sonuna kadar saygılı olacağını umut ediyorum'' dedi. 
     ''Mesele ifade ve bilimsel faaliyet özgürlüğü olduğu için bu toplantıya salonlarını açtıklarını'' anlatan Prof. Dr. Uğur, bunu her iki üniversite ile manevi birlik içinde yaptıklarını bildirdi. 
     İstanbul Bilgi Üniversitesi Rektörü Prof. Dr. Aydın Uğur, şunları kaydetti 
     ''İyi yaptığımızı düşünüyorum. Çünkü gerçekten hepimiz, bilim insanının uygarlıkla bir sözleşmesi olduğuna inanıyoruz. Uygarlık, bilim insanından araştırmasını, yeni bilgiler vermesini ister. Bunun karşılığında uygar toplumlar, demokratik ortamlar, bilim ortamında yerleşik değer ve inançların, yıllandığı için geçerlilik kazanmış kanaatlerin sorgulanmasını doğal karşılar. Herhangi bir zırh meselesi değildir bu. Mesleğin iç mantığıdır. Bu nedenle bilimin odağı olan üniversiteler, deyim yerindeyse buz kırandır. Esas enerjisini, birbirine ter düşen teorileri panelistlerin çalışmasıyla verebilir. Ancak bu, tam bir özgürlük ortamında gerçekleştirilebilir.'' 
     
     AYNI DİNLEYİCİDEN İKİNCİ MÜDAHALE 

     Bu sözleri nedeniyle salondaki aynı kadın dinleyicinin yine müdahalede bulunması üzerine Prof. Dr. Uğur, ''İşimizin temeli tartışma ama belli usul ve belli akademik edep içinde. Lütfen panelin parçası olun'' dedi. 
     ''Bir bilimsel toplantı sonunda, ele alınan problemlerin nihai çözüme kavuşturulamayacağını'' da vurgulayan Prof. Dr. Uğur, konuşmasını şöyle tamamladı 
     ''Ama önermeler, savlar ayıklanır, durulaştırılır. Esasen daha gelişkin üst sorular sorulmaya başlanır. Yani bu panel bittiğinde, ele alınan sorunlar konusunda 'son nokta konuldu, başka sorunlara bakalım' denmeyecek. Bunu kamuoyu merakla bekliyor, hani 'buradan doğru cevap çıksın' diye. İnşallah buradan gelişkin sorular çıkar.'' 
     
     "TOPLANTININ NEREDE YAPILDIĞI NETİCEDE ÇOK ÖNEMLİ DEĞİL" 

     Boğaziçi Üniversitesi BÜ Rektörü Prof. Dr. Ayşe Soysal, "Ermeni Konferansı"nın nerede yapıldığının önemli olmadığını belirterek, "Asıl önemli olan akademik özgürlüklerin sahiplenilmesi, vurgulanması ve yaşatılmasıdır" dedi. 
     Prof. Dr. Soysal, "İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferansın açılışında yaptığı konuşmada, toplantının Bilgi Üniversitesi'nde yapılmasından büyük memnuniyet duyduğunu ve bu duygusunu bütün BÜ camiasının paylaştığını söyledi. 
     Bilimsel toplantılar düzenlemenin üniversitenin en temel hak ve görevleri arasında bulunduğunu ifade eden Prof. Dr. Soysal'a, İstanbul Bilgi Üniversitesi Rektörü Prof. Dr. Uğur'un konuşması sırasında da 2 kez müdahalede bulunan kadın dinleyici "teröristler ne zaman bilim adamı oldu " dedi. 
     Dinleyiciye yanıt vermeden konuşmasına devam eden Prof. Dr. Soysal, BÜ'nün bu konferansın gerçekleşmesi için çok çalıştığını ve emek verdiğini vurguladı. 
     Prof. Dr. Soysal, "Fakat koşullar toplantıya ev sahipliği yapmamıza olanak tanımadı. Aslında toplantının nerede yapıldığı neticede çok önemli değil. Asıl önemli olan akademik özgürlüklerin sahiplenilmesi, vurgulanması ve yaşatılmasıdır" diye konuştu. 
     
     PROF. DR. TERZİOĞLU'NUN KONUŞMASI 

     Sabancı Üniversitesi Rektörü Prof. Dr. Tosun Terzioğlu da, 6 ay kadar süren bir sürecin sonunda bugüne gelindiğini ve bugünün sadece konferans ve üniversite için değil Türkiye için önemli olduğunu söyledi. 
     "Bu konferansın etrafında olan polemikler, doğru veya yanlış yargılar, yargıların öne sürülüş biçimlerinin, bu toplantıyı çok daha ötelere taşıdığını" ifade eden Prof. Dr. Terzioğlu, şunları kaydetti 
     "Birçoğumuzun hayatında vardır Bir eşiğe gelirsiniz, bu eşiği bir türlü geçemezsiniz. Sizi korkuturlar. Derler ki 'o gördüğünüz gibi değil, çok daha yüksek, arkasında canavarlar var, ejderhalar var'. Durursunuz, beklersiniz, güç toplarsınız. Ama bu iş gözünüzde daha da büyür, daha da korkunç gelmeye başlar. Zannediyorum biz bugün bu eşiği geçtik. Hiç de o kadar zor olmadı." Türkiye Cumhuriyeti'nin kurucusunun gösterdiği hedefin muasır medeniyet seviyesine ulaşmak olduğunu ve bunun için çok şeyler yapıldığını vurgulayan Prof. Dr. Tosun Terzioğlu, konuşmasını şöyle tamamladı 
     "Çoğumuz, bu çabanın yeteri kadar hızlı olmadığı görüşünde. Ama bu, bir toplumun değişmesi, medeniyet savaşıdır. Her zaman istediğiniz gibi grafik düz çizgi halinde yükselmez. Zaman zaman kırılmalar, geri düşmeler olur. Ama herhalde bundan 50 yıl sonra geri dönüp bugünlere bakıldığı zaman, bu kırılmaların, geri kaymaların konjoktürel bir şey olduğu, eğrinin eğiminin bu konferansla birlikte daha da arttığını göreceklerdir." 

     
</TEXT>
</DOC>
