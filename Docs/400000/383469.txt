<DOC>
<DOCNO> 383469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/spo05.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli tırmanış 
</HEADLINE>
<TEXT>


Fenerbahçe'nin, Konya'da kazandığı tartışmalı gol, Galatasaray, Beşiktaş ve Trabzon'u omuz omuza getirdi. Üç büyükler, uyarılara ve ceza riskine rağmen dün sahaya "El değmemiş temiz bir lig istiyoruz" pankartlarıyla çıktılar 

CEMAL ERSEN 


Süper Lig'de daha 8. hafta tamamlanmasına rağmen, dört büyükler arasındaki gerilim dünkü pankartlarla doruğa çıktı. Fenerbahçe'nin, Konya'da Anelka'nın faulü ile kazandığı gol, Galatasaray, Beşiktaş ve Trabzonspor'u omuz omuza getirdi. Üç büyükler, dünkü maçlara "El değmemiş, tertemiz bir lig istiyoruz" pankartlarıyla çıktılar. 

Ortak hareket 
Sarı-Lacivertli takımın büyük tartışma yaratan golü sonrası dün Galatasaray, Beşiktaş ve Trabzon başkanları ortak bir deklarasyon yayınlama ve sahaya pankartlarla çıkma kararı aldılar. Ayrıca üç kulüp, resmi internet sitelerinde tek kalemden çıkmış ve "Sanki, şampiyon çok önceden belirlenmiş ve yazılan bir senaryonun bölümleri aktörlerince Konya'da sahada oynanıyordu. Yaşanan vahim olay, ligin başlamadan sonunun geldiğini açıkça gözler önüne sermektedir. Bizlerin buna seyirci kalınacağı zannediliyorsa, büyük bir yanılgıya düşüleceğini hatırlatmak isteriz" ifadelerinin yer aldığı bir açıklama yayınladılar. 

Federasyon uyardı 
Beşiktaş-Samsunspor maçından önce pankart duyumunu alan Futbol Federasyonu'nun, Asbaşkan Şekip Mosturoğlu ve temsilciler Fethi Sadık Bamaç ve Haluk Gökalp Balkan kanalıyla Siyah-Beyazlı yönetimi uyardığı da ortaya çıktı. Ancak federasyonun "Maçı oynatmayız" çıkışına, yönetimin "Pankarttan vazgeçmeyiz. Gerekirse sahadan çekiliriz" yanıtını verdiği bildirildi. Galatasaray-Trabzon maçından önce de iki kulübe aynı uyarıların yollandığı, ancak dinlenmediği de ifade edildi. 

Ceza geliyor 
Galatasaray, Beşiktaş ve Trabzonspor'un yanı sıra Fenerbahçe'ye de, geçen hafta sahaya çıktığı ve Beşiktaş'a göndermede bulunan "Cennet, annelerin ayaklarının altındadır" pankartı için izin verilmediği bildirildi. Sarı-Lacivertli kulübün Disiplin Kurulu'na sevk edildiği, diğer büyüklerin de bugün PFDK'ya gönderileceği öğrenildi. 
Sezon başında yayınlanan ligler statüsünün "Tribün düzenlenmesi ve organizasyon" başlıklı 18. maddesi takımların taşıyacakları pankartların Futbol Federasyonu'nun iznine tabi olduğu hükmünü taşımasına rağmen bu kuralı hiçe sayan 4 büyük kulübe ağır para cezasından başlayarak, müsabakalardan mene değin uzayabilecek cezalar verilmesinin gündeme geleceği bildirildi. Ayrıca bu pankartlara göz yuman yöneticilerin de ceza alacağı belirtildi. 


</TEXT>
</DOC>
