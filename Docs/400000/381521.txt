<DOC>
<DOCNO> 381521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun22.html </URL>
<DATE> 2005/09/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
2 ölü kadın, belediye meclisine seçilmiş 
</HEADLINE>
<TEXT>

     Pakistan'da geçen ay yapılan yerel seçimde belediye meclisi üyeliğine seçilen 2 kadının aslında ölü oldukları iddiası üzerine soruşturma başlatıldı. 
     The News gazetesinin haberinde, Kuzey Batı Sınır Eyaleti'nin Yukarı Dir bölgesindeki seçimde, belediye meclisi üyeliğine seçilen kadınlardan birinin 13 yıl, diğerinin de 3 yıl önce ölmüş olduğu belirtildi. 
     Yetkililer, iddianın doğru çıkması halinde, bu 2 sandalye için yeni seçim yapılacağını ve ölü kadınları seçime sokanlar hakkında soruşturma açılacağını söylediler. 
     Gazeteler, ölü kadınların seçime neden sokulmuş olabileceği konusunda yorum yapmadılar. 
     Yukarı Dir'de geçen temmuz ayında, köktendincilerin desteklediği aşiret liderleri, kadınların seçime aday ve seçmen olarak katılmalarını yasaklamıştı. 
     Ancak yüzlerce kadın karara itiraz etmiş, merkezi hükümet de bu kararın anayasaya aykırı olduğunu açıklamıştı. 
     
</TEXT>
</DOC>
