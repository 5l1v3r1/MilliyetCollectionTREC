<DOC>
<DOCNO> 359915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/dunya/axdun02.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
1000 kayıp aranıyor 
</HEADLINE>
<TEXT>


Londra'da perşembe günkü saldırıların ardından internet siteleri, duvarlar, telefon kulübeleri, sokak lambalarının direkleri kayıp ilanlarıyla doldu 

LONDRA Milliyet 


İngiltere'nin başkenti Londra'da perşembe günü 4 ayrı noktada düzenlenen terör saldırılarında ölenlerin sayısı 49 olarak açıklanırken, bu rakamın 80'e ulaşabileceği belirtiliyor. 
Kurtarma görevlileri, Russell Meydanı yakınlarında bir metro treninde meydana gelen patlamanın ardından halen tünellerde arama kurtarma çalışmaları yapıyor. Görevlilerin dün de enkazdan bazı cesetler çıkardığı belirtildi, ancak kaç ceset çıkarıldığına ilişkin bir sayı verilmedi. Enkazda en az 20 kişinin cesedinin bulunduğu tahmin ediliyor. 

Yüzlerce soruşturma 
Tünelin darlığı ve sıcaklığın 60 dereceye varması nedeniyle kurtarma çalışmaları büyük zorluklarla yapılırken, binlerce insan kayıp yakınlarından haber alabilmek için bekliyor. İnternet siteleri, duvarlar, telefon kulübeleri, sokak lambalarının direkleri kayıp ilanlarıyla dolup taşıyor. Londra polisi, 1000'den fazla kayıp soruşturması yürütüyor. Yalnızca önceki gün, kayıplar için özel olarak kurulan telefon hattının 105 bin kez arandığı belirtiliyor. Hastanelerde ise, halen durumu ağır olan 70 kadar yaralı bulunuyor. 
İngiliz Daily Star gazetesinin yayımladığı kayıplar listesinde ismi geçen Türk kızı 25 yaşındaki Gamze Günoral'dan halen haber alınamadı. Perşembe sabahı Hammersmith tren istasyonuna gitmek üzere teyzesi ile birlikte yaşadığı evden ayrılan Günoral'dan bir daha haber alınamaması üzerine, ailesi yardım için Londra'daki Türk Büyükelçiliği'ne başvurmuştu. 

Türk polisi de devrede 
İngiliz The Observer gazetesi, İngiltere'deki terör olaylarına ilişkin soruşturmada Türk polisinin de yer aldığını duyurdu. Gazete, bugüne kadar ülkede eşi görülmemiş bir operasyon yürütüldüğünü, operasyon çerçevesinde dünya çapın da 100'den fazla üst düzey polis yetkilisinin Scotland Yard'ın merkez bürosuna gittiğini yazdı. 
Soruşturmada aktif görev alan 32 ülke arasında, Fransa, İtalya, Avustralya, İsrail, ABD, Çek Cumhuriyeti, Japonya, İspanya, Hollanda, İsviçre ve Türkiye'nin de bulunduğu belirtildi. 


</TEXT>
</DOC>
