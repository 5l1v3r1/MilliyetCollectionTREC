<DOC>
<DOCNO> 350169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/axgun02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitirme sınavı yok 
</HEADLINE>
<TEXT>


Yeni sistem, kademeli olarak uygulanacak. 9. sınıfta tüm liselerde bilgisayar dersi olacak. Haftalık ders saati 40 - 45'ten 25 - 30'a düşecek. Çelik, 'bitirme sınavı'nın henüz düşünce aşamasında olduğunu belirtti 

ANKARA Milliyet 

Milli Eğitim Bakanı Hüseyin Çelik, lise öğreniminin 4 yıla çıkarılmasına ilişkin kararı resmen açıkladı. 
AB'ye üyelik yolunda 4 yıllık lise uygulamasının gerekliliğini savunan Çelik, düzenlemeyle hazırlık sınıflarının ortadan kaldırılmasını ise, "25 ilde yapılan araştırmada 'hazırlık sınıfının fonksiyonel, yararlı ve dil öğreniminde faydalı olmadığı' sonucu çıktı" sözleriyle savundu. 
Liseden sonra "bitirme sınavı"na yönelik bir karar alınmadığını ifade eden Çelik, henüz düşünce aşamasındaki bu düzenlemeyle öğrencileri okula bağlayıp dershaneye yönelimi önlemeyi hedeflediğini kaydetti. 

Yeni öğretim yılında 
Çelik, dün düzenlediği basın toplantısında, bu yıl genel ve mesleki teknik orta eğitim kurumlarına yeni kayıt yaptıran öğrencilerin eğitim süresinin 4 yıl olacağını belirtti. 
Çelik'in verdiği bilgilere göre, 4 yıllık lise uygulaması şöyle işleyecek 
Uygulama mevcut öğrencileri kapsamayacak. Anadolu liseleriyle süper liseler, 2005 - 2006 öğretim yılından itibaren "Anadolu Lisesi" adıyla tek programda birleştirilecek. Burada okuyan öğrenciler mezun olana kadar öğrenimlerini okullarında sürdürecek. Birleştirme yalnızca 2005 - 2006 öğretim yılında yeni kayıt hakkı kazanan öğrenciler için uygulanacak. 

Ortak dersler 
Sistem kademeli olarak uygulanacak. Öğrenim süresi "hazırlık artı 3 yıl" olan genel ve mesleki öğretim kurumlarının öğrenim süresi seneye hazırlık sınıfı olmaksızın 4 yıl olacak.Yabancı dil öğretimi 4, 5, 6 ve 7. sınıflarda ağırlıklı olarak verilecek. Öğrenci, yabancı dili günlük hayatta kullanılabilir şekilde öğrenecek. Mesleki ve teknik eğitim sisteminin güçlendirilmesi projesi kapsamında uygulanan, 9. sınıf haftalık ders çizelgesindeki ortak beceriler, bilgisayar ile tanıtım ve yönlendirme dersleri, gelecek yıldan itibaren tüm genel liselerle mesleki ve teknik orta öğretim kurumlarının 9. sınıfında okutulacak. Endüstri meslek lisesine kaydolan öğrenci, bir yılın sonunda genel liseye veya başka meslek lisesine gitmek isterse 10. sınıfta geçiş yapabilecek. 

Ders saati azalıyor 
Fen, Anadolu, Anadolu güzel sanatlar, spor, Anadolu öğretmen ve Anadolu mesleki ve teknik orta öğretim programlarının uygulandığı liselerle imam hatip liseleri ve Anadolu imam hatip liselerinin yeniden yapılandırılmasında kendi statüleri gözönünde bulundurulacak. 
Bu okulların öğrenci alımı ve öğretim programları itibarıyla mevcut statüleri korunacak ve öğretim süresi hazırlık süresi olmaksızın 4 yıl olacak. 
Galatasaray ve Kadıköy Lisesi gibi öğrenim süresi 5 yıl olan bazı okullar isterlerse mevcut statülerini koruyacak.Haftalık ders programları seyreltilecek. Haftada, 40 - 45 saat yerine, 25 -30 saat ders yapılacak. 

'Hayrete düştüm' 
Çelik "4 yıl uygulaması, kız öğrencilerin daha az devam ettirilmesi için yapılmıştır" şeklindeki yorumların kendisini hayrete düşürdüğünü ve üzdüğünü kaydetti. 
İlköğretim öğrencilerinin dershaneye yönelimlerini azaltmak için not ortalamasının esas olacağı LGS sistemi üzerinde çalışıldığını da açıklayan Çelik, "ÖSS'de olduğu gibi öğrencinin ilköğretim başarı puanı LGS puanını etkileyecek" dedi. 

'Derste abdest' programdan çıktı 

ANKARA Milliyet 
Milli Eğitim Bakanı Hüseyin Çelik, Din Kültürü ve Ahlak Bilgisi dersinin yeni programından "camide abdest uygulaması" gibi etkinliklerin çıkarıldığını açıkladı. 
Çelik, dün düzenlediği basın toplantısında konuyla ilgili sorular üzerine şunları söyledi 
"Ders camide yapılacakmış, laiklik prensibi ayaklar altına alınmış gibi propaganda başladı. Bu yanlış. Öğrenciler camilere götürülecek, abdest alınacak. Bunlar öğretmenin ne yapabileceğini anlatan cümle. Mecburiyet değil. 'Bunları çıkarın' dedim. Talim ve Terbiye çıkardı" dedi. 'Abdestli eğitim', Milliyet tarafından kamuoyuna duyurulmuştu. 

Eğitim dünyası ikiye bölündü 

İSTANBUL Milliyet 
'Türkiye buna hazır değil' 
Prof. Dr. Adil Çağlar Eğitimci Pedagog Türkiye buna hazır değil. Belli bölgelerde zorlanabiliriz. Liselerin kimlik sorunu var. Bu sorunlar sadece 4 yıla çıkmakla çözümlenmez. Öğretmen, kapasite, bina sorunu ortaya çıkacak. Öğretmenler sayı olarak yeterli olabilir. Ancak kalite sıkıntısı yaşanır. Öğretmenlerin niteliklerinin yükseltilmesi için çalışma yapılmalı. Yönetici sıkıntısı var. 130 bine yakın eğitim yöneticisini yetiştirecek kurum yok. 

'Önce kavga sona ermeli' 
Prof. Dr. Ali İlker Gümüşeli Yıldız Teknik Üniversitesi Eğitim Fakültesi Eğitim Bilimleri Bölüm Başkanı Lise 1. sınıf, öğrenciyi yönlendirmek için hazırlık sınıfı olarak düşünülüyor. Amaç uygun olabilir ama altyapı yok. Öğretmen açığı olan, öğretmen niteliğinin sorgulandığı bir dönemde 4 yıllık lise öğrenimine geçişte sorunlar olacak. Öncelikle altyapıyı geliştirmek gerekiyor... MEB ve YÖK sürekli kavga halinde. Bu bütünleşmeyi sağlamadan sistemde ne kadar değişiklik yaparsak yapalım, amaca ulaşmamız zor görünüyor. 

'Eğitim yıllarca beklemez' 
Prof. Dr. Firdevs Güneş Ankara Üniversitesi Eğitim Bilimleri Fakültesi Öğretim Üyesi "Herşeyi hazırladım, artık 4 yıla geçerim" demek yıllar alır. Eğitim beklemez. Bir an önce çözüme gitmeliyiz. Yoksa binlerce öğrencinin hayatına mal olursunuz. Lisede beklenecek durum yok. Genç nüfusu bir an önce eğitime çok iyi kanalize etmemiz gerekiyor. Altyapı bir taraftan tamamlanır. 'Herşeyi hazırlayalım sonra geçelim' derseniz 10 yılı bulur. 

Lisede 'ikiliğe' çözüm olur 
Doç. Dr. İrfan Erdoğan İstanbul Üniversitesi Hasan Ali Yücel Eğitim Fakültesi Öğretim Üyesi Liseler konusundaki ilk açıklamalar mantıklı geldi. Liselerin 4 yıla çıkarılması sırasında zorluklar yaşanmayacak. Ortaöğretimde ikilik kalkacak. Hazırlık sınıfında ortak dersler görüleceği için lise ayrımı yumuşuyor. Sorun yaşanacak diye beklemenin mantığı yok. Lise bitirme sınavı düşüncesi AB'ye uyum çerçevesinde önemli. Şu anda liselerin içi boşalıyor, dershaneye ağırlık veriliyor. Açıklanan bu yeni sistemle pek çok sorun ortadan kalkacak. 



</TEXT>
</DOC>
