<DOC>
<DOCNO> 353755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur14.html </URL>
<DATE> 2005/06/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Üniversite öğrencilerinin kaygı listesi... 
</HEADLINE>
<TEXT>

     Ondokuzmayıs Üniversitesi OMÜ Eğitim Fakültesi Eğitim Bilimleri Bölümü'nde yapılan bir araştırmada, üniversite öğrencilerinin gelecek kaygıları tespit edilmeye çalışıldı. 
     Eğitim Fakültesi Eğitim Bilimleri Bölümü Başkanı Prof. Dr. Kurtman Ersanlı ve öğrencileri Arzu Güner ile Müge Öztopal tarafından yürütülen çalışma sonucuna göre, öğrencilerin gelecek kaygılarında, ülkedeki ekonomik durum belirleyici rol oynuyor. Diğer araştırmalara zemin hazırlamak ve öğrenci profili çıkarmak amacıyla ön araştırma niteliğinde başlatılan çalışmada, üniversitedeki 5 fakültedeki her sınıf baz alınarak toplam 430 öğrenciyle birebir görüşüldü. Uygulanan ankette, öğrencilerin hayata yaklaşımları ve gelecek kaygıları tespit etmeye çalışıldı. 
     Prof. Dr. Ersanlı, yaptıkları araştırmada üniversite öğrencilerinin geleceğe yönelik kaygılarıyla ilgili önemli ipuçları yakaladıklarını belirterek, sonuçların, ilgili kurum, kuruluş ve sivil toplum örgütleri tarafından dikkate alınmasını istediklerini söyledi. 
     
     EN BÜYÜK KAYGI 
     Ankete katılan öğrencilere yönelttikleri, 'geleceğe yönelik planlarınızı etkileyen en önemli faktör hangisidir' sorusuna, öğrencilerin yüzde 48'inin 'ekonomik nedenler' cevabı verdiklerini belirten Prof. Dr. Kurtman Ersanlı, 'Türkiye'nin ekonomik koşulları geleceği dair beklentilerinizi etkiliyor mu' şeklindeki bir başka soruya ise öğrencilerin yüzde 86'ının evet yanıtını verdiklerine dikkat çekti. 
     Yine benzer bir başka soru olan 'gelecek için sizi en çok kaygılandıran faktörler hangileridir' sorusuna öğrencilerin yüzde 55'inin iş bulamama, yüzde 55'inin ekonomik zorluklar, yüzde 45'inin ise eş seçimi faktörlerini gösterdiklerini bildiren Prof. Dr. Ersanlı, şunları kaydetti 
     ''Araştırmaya kız ve erkek öğrenciler eşit sayıda alındı. Araştırmada, gelecek için kızları en çok kaygılandıran faktörün iş bulamama kaygısı olduğu belirlenirken, erkekleri en çok kaygılandıran faktör ise ekonomik zorluklar olarak belirlendi. Türk toplumunun aile yapısında erkeklerin rolü düşünüldüğünde, evini geçindirmek rolünü üstlenen erkek bireylerin ekonomik zorluklardan daha çok kaygı duydukları görülüyor. Genel olarak üniversite öğrencilerinin en önemli kaygılarını iş bulmak ve ekonomik zorluklar oluşturuyor. Son sınıfta öğrencilerin iş bulamama ve ekonomik zorluklarla ilgili kaygıları ise daha çok artıyor. 
     
     SEÇME SINAVLARI 
     KPSS, LES, TUS gibi seçmeye dayalı sınavların öğrencilerin gelecek planlarını olumsuz etkilediğini ve kaygı düzeylerini artırdığını da bildiren Prof. Dr. Ersanlı, ankette yöneltilen sözkonusu sınavların gelecekle ilgili planlarını etkileyip etkilemediği yolundaki soruya, öğrencilerin yüzde 82'sinin etkileyeceği yönünde cevap verdiklerine işaret etti. 
     
     EŞ SEÇİMİ 
     Prof. Dr. Ersanlı, yaptıkları araştırmada ulaştıkları bir başka sonucun ise eş seçiminin kız ve erkek öğrenciler üzerinde farklı oranlarda kaygı oluşturduğunun tespit edilmesi olduğunu belirtti. 
     Prof. Dr. Ersanlı, araştırmada kız öğrencilerin yüzde 40'ının eş seçimini gelecekle ilgili kaygı duydukları faktörler arasında gösterirken, erkeklerin yüzde 49'unun eş seçimini gelecekle ilgili kaygı duydukları faktörler arasında gösterdiğini söyledi. 
     Aynı araştırmada iyi bir ebeveyn olamama kaygısının yine erkeklerde kızlardan 3 kat daha faza olduğunu tespit ettiklerini bildiren Prof. Dr. Ersanlı, ankette yöneltilen 'gelecekten beklentileriniz nelerdir' sorusuna verilen cevaplardan, gençlerin ilk sırada iyi bir eş ve iyi bir iş beklediklerini belirlediklerini söyledi. Prof. Dr. Ersanlı, kendi mesleklerinde iş bulmak, temiz bir çevrede yaşamak, ekonomik anlamda bağımsız bir ülke gibi etkenlerin, gençlerin gelecekten beklentilerinin son sıralarında yer aldığına dikkat çekti. 
     
</TEXT>
</DOC>
