<DOC>
<DOCNO> 371815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun20.html </URL>
<DATE> 2005/08/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fileleftheros Gazetesi, Rum ve Yunan hükümetlerinin taktiğini yazdı 
</HEADLINE>
<TEXT>

     Rum ve Yunan hükümetlerinin, Türkiye'nin ''Kıbrıs Cumhuriyeti''ni tanımaması konusunu, ''Rum yönetimi ile Türkiye arasında bir mesele'' haline getirmek istemediği, bunu ''AB'nin bir sorunu'' olarak gösterme taktiğini uygulamalarının beklendiği öne sürüldü. 
     Fileleftheros gazetesi, konuyla ilgili haberinde, ''Rum ve Yunan hükümetlerinin gelecek haftalardaki hareket stratejisinin, Türkiye'nin Gümrük Birliği Ek Protokolü ile birlikte yayımladığı ve 'Kıbrıs Cumhuriyeti'ni tanımadığını kaydettiği deklarasyonun 'ortaya çıkardığı meselenin' bir 'Türk-AB meselesi' olduğu yönünde olacağını'' yazdı. 
     Gazete, edindiği bilgilere dayanarak ''Rum yönetiminin, bu meseleyi bir Rum-Türk meselesi haline getirmek istemediğini ve bunu öncelikli olarak, AB'nin kurum ve kararlarıyla ilgili ve Yunanistan'ın da sıklıkla dile getirdiği gibi, bir aday ülkenin üye bir ülkeyi tanımamasının yol açtığı siyasi paradoksu içeren bir 'Türk-AB meselesi' olarak gördüğünü'' kaydetti. 
     AB Daimi Temsilciler Konseyi COREPER toplantısı ve dışişleri bakanları toplantısı öncesinde, bu hafta Brüksel'de çalışmalar başlayacağına dikkat çeken gazete, bu çalışmalarda ''çetin bir pazarlık'' olması ve ''yoğun çatışma ve gürültülü tartışmalar''dan sonra 25'lerin tavrının belirlenmesinin beklendiğini belirtti. 
     
     RUMLAR İNGİLTERE'DEN ''JEST'' BEKLİYOR 
     ''Bu çalışmalara zaman tanımak amacıyla 25 Ağustos olarak planlanan COREPER toplantısını ayın 31'ine kaydıran İngiltere'nin, Ek Protokol'ün imzalanması öncesi ve sonrasındaki tavırlarıyla AB dönem başkanlarının, uzlaşma sağlanabilmesi amacıyla tarafsız davranma geleneğini bozduğunu'' ileri süren gazete, İngiltere'nin uygulamalarından duyduğu hoşnutsuzluğu dile getiren Rum yönetiminin bu hafta Londra'dan bir ''jest'' beklediğini de yazdı. 
     Rum yönetiminin önünde çok seçenek bulunmadığını kaydeden gazete, haberinde, ''Türkiye'nin deklarasyonunun etkisiz hale getirilmemesi ve Ankara'nın ek protokolü hayata geçirmekten kaçınması durumunda Rum yönetiminin, Türkiye'nin müzakere çerçevesinin onaylanmasına rıza göstermemesi gerekiyor'' iddiasında bulundu. 
     
     RUM ULUSAL KONSEYİ BUGÜN TOPLANIYOR 
     Bu arada Rum Ulusal Konseyi, bugün Rum yönetimi lideri Tasos Papadopulos başkanlığında toplanıyor. 
     Rum basınında yer alan haberlere göre, toplantıda, Türkiye'nin deklarasyonundan sonra Fransa'nın ortaya koyduğu tutum, AB'deki gelişmeler, COREPER ve AB dışişleri bakanları gayrı resmi toplantısı ve 3 Ekim'de Türkiye ile üyelik müzakerelerine başlanması konuları bulunuyor Haravgi gazetesine göre, Papadopulos'un Konsey üyelerine, Yunanistan Başbakanı Kostas Karamanlis ile Atina'da yaptığı ve Türkiye'nin deklarasyonu ile Türkiye için hazırlanan müzakere çerçeve belgesi konularında bundan sonra atacakları adımları kararlaştırdıkları görüşmeler hakkında bilgi vermesi bekleniyor. Toplantıda herhangi bir karar alınmasının ise beklenmediği ifade ediliyor. 
     
</TEXT>
</DOC>
