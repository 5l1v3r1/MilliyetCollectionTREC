<DOC>
<DOCNO> 390878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo05.html </URL>
<DATE> 2005/10/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ülkerspor, Avrupa'da 207. sınavına çıkıyor... 
</HEADLINE>
<TEXT>

     Alim Tunçay 

Basketbol Erkekler Avrupa Ligi C Grubu ilk maçında kendi sahasında yarın Yunanistan'ın Panathinaikos takımıyla karşılaşacak Ülkerspor, Avrupa'daki 207. sınavına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, 12 yıllık Avrupa serüveninde, bugüne dek yaptığı 206 maçta 96 galibiyet, 109 yenilgi, 1 de beraberlik aldı. 
     
     YUNAN TAKIMLARIYLA MAÇLARI 
     Panathinaikos ile karşılaşacak Ülkerspor, Yunan takımlarıyla 25. kez karşı karşıya gelecek. 
     Turuncu-yeşilliler, Yunan ekipleriyle bugüne kadar yaptıkları 24 maçın 12'sini kazanırlarken, 12 maçta da salondan yenik ayrıldılar. 
     
     PANATHINAIKOS'A İSTANBUL'DA YENİLMEDİ 
     Ülkerspor, Panathinaikos ile İstanbul'da oynadığı maçlarda yenilgi yüzü görmedi. 
     Panathianikos ile bugüne dek 6 maç yapan turuncu-yeşilliler, İstanbul'daki 3 maçı kazanırken, deplasmandaki 3 maçta ise salondan yenilgiyle ayrıldı. 
     Panathinaikos ile 2000-2001 sezonunda Suprolig'de 1. tur grup maçlarında karşılaşan Türk ekibi, İstanbul'daki ilk maçı 87-79 kazandı. Turuncu-yeşilliler, deplasmanda yapılan 2. maçta ise rakibine 84-77'lik skorla yenildi. 
     2002-03 sezonunda Avrupa Ligi'nde 2. turda Panathinaikos ile deplasmanda yaptığı karşılaşmada 78-74'lük skorla yenilen Ülkerspor, kendi sahasındaki maçta ise rakibini 92-73 yendi. 
     Ülkerspor, geçen sezon ise 1. Tur C Grubu'nda rakibiyle İstanbul'da yaptığı ilk maçı 66-64 kazanmış, deplasmandaki ikinci maçta ise 79-72 yenilmişti. 
     
</TEXT>
</DOC>
