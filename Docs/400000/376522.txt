<DOC>
<DOCNO> 376522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur34.html </URL>
<DATE> 2005/09/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Öldürülen fındık işçisinin cenazesinde PKK sloganları 
</HEADLINE>
<TEXT>

     
     CEYHAN Adana , DHA 
     
DÜZCE’nin Akçakoca İlçesi’ne bağlı Karatavuk Köyü’nde, fındık toplamak için gelen mevsimlik işçilerle muhtarlık azası Nurettin Aslan arasında, köy meydanına çadır kurmaları yüzünden çıkan kavgayı önlemek isterken, işçilerden kimliği belirlenemeyen bir kişinin tüfekle açtığı ateş sonucu yaşamını yitiren 39 yaşındaki Abdulrezzak Özdemir’in cenazesi, Adana'nın Ceyhan İlçesi'ndeki evine getirildi. Özdemir’in cenazesi daha sonra toprağa verilmek üzere Siirt’in Pervari İlçesi’ne gönderildi. Cenazeyi, başkanlığını bölücü başı Abdullah Öcalan'ın yeğeni DEHAP’lı Osman Keser’in yaptığı merkez Yüreğir İlçesi’ne bağlı Yakapınar Belediyesi’ne ait ambulans taşıdı. Cenazenin nakli sırasında PKK lehine gösteriler yapıldı. 
     DEHAP Kocaeli İl Başkanı Gürol Görmez tarafından Düzce Tıp Fakültesi Hastanesi morgundan alınan Özdemir'in cenazesi, Düzce Belediyesi'ne ait ambulansla bu gün Adana'nın Ceyhan İlçesi'ndeki evine getirildi. 
     Özdemir'in cenazesi evine getirilmeden önce, yakınlarının yaşadığı, bölücü başı Abdullah Öcalan’ın ablası Havva Keser’in DEHAP’lı oğlu Osman Keser’in belediye başkanlığını yaptığı Merkez Yüreğir İlçesi'ne bağlı Yakapınar Beldesi'ne götürüldü. Burada gerçekleştirilen kısa bir törenin ardından cenaze, Yakapınar Belde Belediyesi’ne ait 01 GF 768 resmi plakalı ambulansla Özdemir’in Ceyhan’ın Belediyeevleri Mahallesi’ndeki evine götürüldü. Özdemir'in evinin önünde toplanan yaklaşık bin kişi gösteri yaptı. Abdulrezzak’a uzanan eller kırılsın’, Şehitler ölmez’ ve Apo’ya selam’ şeklinde Türkçe ve Kürtçe sloganların atıldığı gösterinin ardından, cenaze toprağa verilmek üzere Siirt’in Pervari İlçesi’ne gönderildi. 
     Polisin güvenlik önlemini aldığı, ancak, müdahale etmediği grup, cenazenin gitmesinin ardından sessizce dağıldı. 
     Öte yandan, olayda çenesine isabet eden saçmalarla yaralanan fındık işçisi Şükran Yiğit'in de, yakınlarının isteği üzerine cenazeyi taşıyan ambulansla Adana'ya getirildiği bildirildi. 
     Düzce'nin Akçakoca İlçesi’ne bağlı Karatavuk Köyü'nde dün meydana gelen olayda, Güneydoğu'dan fındık bahçelerinde çalışmak üzere köye gelen işçilerle, köy muhtarlığı azası Nurettin Aslan arasında, köy meydanına çadır kurmaları yüzünden kavga çıkmış, işçilerden Abdülrezzak Özdemir kavgayı önlemeye çalışırken kimliği belirlenemeyen bir kişinin tüfekle açtığı ateş sonucu ölmüştü. İşçilerden Şükran Yiğit ise yaralanmıştı. 
     Akçakoca Kaymakamı Ali Uslanmaz da yaptığı açıklamada, olayın herhangi bir siyasi ve ideolojik yanının bulunmadığını söylemişti. 
     
</TEXT>
</DOC>
