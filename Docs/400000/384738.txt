<DOC>
<DOCNO> 384738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun23.html </URL>
<DATE> 2005/10/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
16 can alan 'lejyoner hastalığı' 
</HEADLINE>
<TEXT>

     Kanada'nın Toronto kentinde geçen hafta bir huzurevinde solunum yollarından kaynaklanan ve 16 kişinin ölümüyle sonuçlanan esrarengiz hastalığın ''lejyoner hastalığı'' olduğu belirtildi. 
     Toronto sağlık hizmetleri müdürü Dr. David McKeown, ''ölen 3 kişiye yapılan otopsilerde, bu kişilerde lejyoner hastalığına neden olan legionella pneunophila bakterisinin pozitif olduğunun anlaşıldığını'' belirtti. 
     Mckeown, ''lejyoner hastalığı'' insandan insana bulaşmadığı için halkın risk taşımadığını söyledi. 
     Laboratuvar görevlisi Donald Low de, bunların ilk sonuçlar olduğunu ve ölümlerin başka nedenleri olup olmadığının araştırılacağını belirtti. 
     Yetkililer, 70 kişinin bulunduğu ''Seven Oaks Home for the Aged'' huzurevinde solunum yoluna bağlı olarak geçen hafta 4 kişinin esrarengiz bir şekilde öldüğünü açıklamıştı. Ölü sayısı pazar günü 6'ya, salı günü 10'a, önceki gün de 16'ya çıkmıştı. 
     Bu hastalığa neden olan bakteri, ilk olarak 1976 yılında Philadelphia'da bir otelde Amerikan lejyonerlerinin toplantısına katılanların salgına yakalanmasıyla keşfedilmişti. Bu nedenle hastalık, salgından etkilenenlerin anısına ''lejyoner hastalığı'' olarak ve keşfedilen yeni bakteri de ''legionella pneumophila'' olarak adlandırılmıştı. 
     Enfeksiyon, mikroplu su ve su buğusunun solunması yoluyla bulaşıyor. 
     
</TEXT>
</DOC>
