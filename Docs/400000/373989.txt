<DOC>
<DOCNO> 373989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/axspo03.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Immel'e rağmen tamam 
</HEADLINE>
<TEXT>


Galatasaray, transferin bitmesine 2 gün kala Çek yıldızı resmen kadrosuna kattı. 1 milyon 125 bin euroluk peşinatı Mönchengladbach'a ödeyen yönetim, Fenerbahçe'nin yardımcı antrenörünün olumsuz telkinine karşın işi bitirdi 

HALİL ÖZER 


Cim - Bom, Marek Heinz'in transferinde Fenerbahçe Teknik Direktörü Daum'un yardımcısı Immel'in muhalefetine rağmen mutlu sona ulaştı. Galatasaray, 28 yaşındaki yıldız ile biri opsiyonlu 3 yıllık anlaşma imzaladı. 
Yöneticiler, Çek futbolcu için temasların olumlu sonuçlanması ardından dün Almanya'ya çıkarma yaptı. İkinci Başkan Ergun Gürsoy ile bu transferde başrolü oynayan eski yönetici Abdürrahim Albayrak, Mönchengladbach Başkanı Köning ile bir araya gelerek, resmi sözleşmeye imza attı. Cim Bom'un, Heinz için 2 milyon 250 bin euro bonservis ödeyeceği açıklandı. 1 milyon 125 bin euroluk peşinatın büyük bölümünü ise Albayrak'ın ödediği vurgulandı. 

Telefonla aradı 
Heinz'ın bonservisini alan Sarı - Kırmızılılar'ın, Çek yıldızın menajeriyle yapılan görüşmelerde gelen telefonla sarsıldıkları ortaya çıktı. Fenerbahçe Antrenörü Immel'in, Heinz'ın menajerini arayıp, "Galatasaray krizde. Paranızı zor öderler" telkininde bulunduğunu kaydeden Gürsoy ve Albayrak'ın, bu durum karşısında güç durumda kaldığı öğrenildi. Ancak bonservis bedelinin yarısının peşin ödenmesi tüm endişeleri ortadan kaldırdı. 
Galatasaray, Milli Takım dönüşünde perşembe günü Heinz'ı İstanbul'a getirecek. 8 numaralı formayı giyecek tecrübeli sol kanat oyuncusuna yıllık 800 bin euro ödenecek, maç başına da 5 bin Euro verilecek. 

Cim Bom'da yoğun tempo 

RAŞİT ALTUN 

Süper Lig'de haftayı Gaziantepspor beraberliği ile kapatan Galatasaray'da, Teknik Direktör Eric Gerets'in, bu karşılaşmadan sonra futbolculara verdiği 1 günlük izin sona erdi. Sarı - Kırmızılı takım dün yaptığı çift antrenmanla Ali Sami Yen Stadı'nda oynayacağı Sivasspor maçının hazırlıklarını sürdürdü. 
Cim Bom, Florya Atatürk Ormanı'nda yapılan günün ilk çalışmasında nefes açtı. Gerets yönetiminde yaklaşık 1 saat süren idmana 11 futbolcu katıldı. Omuzunda ağrı hisseden Ümit Karan ile teknik heyetten izin alan Cihan Haspolatlı çalışmayı yarıda bırakırken, milli takım kamplarında bulunan oyuncuların yanı sıra bağırsak enfeksiyonu geçiren Volkan ve kaleci Aykut antrenmanda yer almadı. Volkan ve Aykut'un tedavi altına alındığı açıklandı. Sarı - Kırmızılı takım günün ikinci çalışmasını ise sahada yaptı. 

Sami Yen yetişiyor 

Yapımına geçtiğimiz sezonun sonlarında başlanan eski açık tribünün inşaatı tamamlanma aşamasına geldi. Sarı - Kırmızılı idareciler, 6450 adet yeni koltuk takılan tribünün Sivasspor'la oynanacak ligin 5. hafta maçına yetişeceğini açıkladı. Tribünün altındaki ofis alanlarındaki çalışmalarda son aşamaya gelinirken, elektronik skorboard'un gelecek hafta monte edileceği bildirildi. Bu arada yönetimin, taraftardan talep gelmesi halinde eski açık için kombine bilet satışı yapacağı vurgulandı. 

100. Yıl Şenliği 

Galatasaray Yönetimi, kulübün 100. kuruluş yılını çeşitli organizasyonlarla kutlamaya devam ediyor. Sarı - Kırmızılılar, 100. Yıl Balosu'ndan sonra 25 veya 26 Eylül tarihinde 100. Yıl Şenliği düzenleyecek. İstanbul Maslak Parkorman'daki şenliğe Galatasaray Kulübü Üyeleri ile eski ve yeni bütün sporcular katılacak. 5 bin kişinin davet edileceği 100. Yıl Şenliği'nde sahneye hangi sanatçıların çıkacağı ise henüz kesinlik kazanmadı. 


</TEXT>
</DOC>
