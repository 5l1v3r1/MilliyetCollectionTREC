<DOC>
<DOCNO> 386405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy23.html </URL>
<DATE> 2005/10/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sezer'in iade ettiği Bankacılık Kanunu’nun 2 maddesi, aynen kabul edildi 
</HEADLINE>
<TEXT>

     TBMM Genel Kurulu’nda, Cumhurbaşkanı Ahmet Necdet Sezer tarafından 3 maddesi bir kez daha görüşülmek üzere iade edilen Bankacılık Kanunu’nun 2 maddesi, aynen kabul edildi. 
     Tasarının görüşmeleri sırasında hükümet adına konuşan Devlet Bakanı ve Başbakan Yardımcısı Abdüllatif Şener, Bankacılık Yasa’nın 2 maddesinin Anayasa’nın 128. maddesine aykırılık oluşturmadığını söyledi. 
     AK Parti grubu adına söz alan Samsun Milletvekili Ahmet Yeni, Cumhurbaşkanı Ahmet Necdet Sezer’in kanun maddelerini geri gönderme gerekçelerine katılmadığını belirtti. Geri gönderilen maddelere ilişkin Anayasa’ya aykırılık iddiasının, kanunun ne komisyon görüşmelerinde, ne de Genel Kurul görüşmelerinde iktidar ya da muhalefet milletvekilleri tarafından dile getirildiğini ifade eden Yeni, maddelerin aynen kabul edilmesi gerektiğini söyledi. 
     CHP grubu adına söz alan Trabzon Milletvekili Akif Hamzaçebi, yasanın bankacılık sektörünün sorunlarına köklü bir çözüm değil, IMF’nin dayatması sonucunda bir tepki yasası olarak getirildiğini öne sürdü. 
     Bankacılıkta yabancı sermaye konusunun önemli olduğunu ve büyük dikkat gerektirdiğini belirten Hamzaçebi, "Yabancı bankalar, Türk ekonomisinin öncelikleri ile ilgili değildir. En ufak bir krizde çeker gider. Türkiye’deki müteahhitlerin teminat mektupları da umurlarında değildir" diye konuştu. 
     Başbakan Recep Tayyip Erdoğan’ın, "sermaye ırkçılığı" sözlerini doğru bulmadığını ifade eden Hamzaçebi, kötü durumdaki bankaların fona devirlerinin sürdürülmesinin de "sistemin zayıflığının devam ettiğinin göstergesi olduğunu" söyledi. 
     
     TARTIŞMA 
     Hamzaçebi’nin konuşma süresini 10 dakika geçirmesi üzerine AK Parti İstanbul Milletvekili Cengiz Kaptanoğlu, "Ayıp oluyor. Bu kadar istismar olmaz. Yeter artık" diye tepki gösterdi. 
     Bu sırada kürsüye gelen DYP Denizli Milletvekili Ümmet Kandoğan, Kaptanoğlu’na, "194 maddelik bu kanunu, yarım saatte temel kanun diye geçirdiniz. Kimseye konuşma hakkı tanımadınız, bırakın da şimdi konuşalım" diye yanıt verdi. 
     Bu sözler üzerine AK Parti Grup Başkanvekili Salih Kapusuz, "Yalan söylüyorsun" diyerek Kandoğan’a bağırdı. 
     Oturumu yöneten Başkanvekili Ali Dinçer, Başkanlık Divanı olarak herkese eşit davranmaya çalıştıklarını söyleyerek araya girdi ve tartışma sona erdi. 
     
     TMSF’NİN ÖDEMELERİ 
     AK Parti Grubu adına tekrar konuşan Ahmet Yeni, TMSF’nin 2001-2003 yıllarında 750 milyon dolar, 2004’te 900 milyon dolar, bu yılın ilk 8 ayında da 1.4 milyar dolar tahsilat yaptığını söyledi. 
     CHP Grubu adına söz alan İstanbul Milletvekili Kemal Kılıçdaroğlu, Gaziantep’ten 77 yaşındaki bir vatandaşın İhlas Finans’a yatırdığı ancak alamadığı parasına ilişkin kendisine bir mektup gönderdiğini söyledi. 
     İhlas Finans’ın da TMSF’ye devredilmesi gerektiğini söylediklerini dile getiren Kılıçdaroğlu, "İhlas Finans’a el konulması kararı, Plan ve Bütçe Komisyonu’nda AK Partililerin de desteği ile geçti. Ancak bu, Genel Kurul’da kabul edilmedi. Diğer bankalara el konulurken, İhlas Finans’a el koymamanın vicdani ölçüsü olabilir mi " diye sordu. 
     
     "ADAM GİBİ TAHSİL EDERSİN’ 
     TMSF’nin elindeki yetkilerin hiçbir kuruluşta olmadığını ifade eden Kılıçdaroğlu, ancak kuruluşun bu yetkilerini yeterince kullanamadığını öne sürdü. Kılıçdaroğlu, "Parayı tahsil ediyorsan adam gibi edersin. Ama tahsil edemiyorsan da bunu açıkça söylersin" dedi. 
     Kişisel görüşlerini açıklayan DYP Denizli Milletvekili Ümmet Kandoğan, iktidarın, "çok hızlı ve çok kanun çıkartma konusunda övündüğünü" ifade ederek, kanunların etraflıca Genel Kurul’da görüşülerek tartışılmasını istediklerini kaydetti. 
     Zamanında TÜPRAŞ’ın yüzde 14.76’sının kime, niye satıldığını sorduğunu söyleyen Kandoğan, "İhalenin üzerinden 17 gün geçmişti, ancak ihalenin kime verildiği açıklanmadı. TÜPRAŞ niye yabancıya satıldı da halka arz edilmedi Hep ’hortumlar kesildi’ deniliyor. 
     Ancak şimdi hortumların yönü değişti, başka bahçelere gidiyor" diye konuştu. 
     Birleşimi yöneten Başkanvekili Ali Dinçer, 2 maddenin kabul edilmesinin ardından, çalışma süresinin dolduğunu belirterek, 18 Ekim Salı günü saat 15.00’de toplanmak üzere Genel Kurul’u kapattı. 
     
</TEXT>
</DOC>
