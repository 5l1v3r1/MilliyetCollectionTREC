<DOC>
<DOCNO> 395130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy02.html </URL>
<DATE> 2005/11/15/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Cemil Çiçek'ten Şemdinli yorumu... 
</HEADLINE>
<TEXT>

     TAHSİN AKSU İstanbul 

Adalet Bakanı Cemil Çiçek'in de katıldığı Avrupa Konseyi ve Adalet Bakanlığı'nın ortaklaşa düzenlediği konferansta önce Avrupa Marşı daha sonra da İstiklal Marşı okundu. 
     Adalet Bakanlığı Ceza ve Tevkif Evleri Genel Müdürlüğü ile Avrupa Konseyi Hukuk İşleri Genel Müdürlüğü tarafından Ord. Prof. Sulhi Dönmezer Personel Eğitim Merkezi'nde dün düzenlenen "Denetimli Serbestlik ve Tahliye Sonrası Yardım" konferansının açılışına Adalet Bakanı Cemil Çiçek katıldı. Açılışta ilk olarak Avrupa Marşı olan Beethoven'ın 9. senfonisinin son bölümü çalındı. Ardından da İstiklal Marşı okundu. Açılışta konuşan Çiçek, denetimli serbestlik konusunun mevzuatımızda artık yerini aldığını belirterek, yasanın çıkmasının ardından 133 bölgede denetimli serbestlik kurumlarının kurulduğunu söyledi. Denetimli Serbestlik Yasası ile kişinin serbest olduğunu anlatan Çiçek, "Ama her istediğini de yapar durumda olmayacaktır. Denetimli serbestlik uygulamasında kişi serbesttir. Ancak denetim altında serbesttir. Denetimin yapılmasının sebebi de kişiyi toplum içinde denetleyerek, gözetleyerek, eğiterek topluma tekrar kazandırmaktır. O'nu verimli kılarak toplumla uyum içinde birarada tutabilmektir" diye konuştu. Açılışta konuşan Avrupa Konseyi temsilcisi Hukuk İşleri Genel Müdürü Guy de Vel de, ceza yargısı konusunda Denetimli Serbestlik Yasası'nın kabulünün önemli bir adım olduğunu belirterek, Avrupa Konseyi'nin, Türkiye’deki mevzuatın ve uygulamanın standartlaştırılması konusunda her yardıma hazır olduğunu kaydetti. 3 gün sürecek toplantıda Türkiye ve Avrupa'dan katılan bilim adamları, çeşitli bildiriler sunacak. 
     
</TEXT>
</DOC>
