<DOC>
<DOCNO> 381741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/dunya/dun01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
En sıcak hafta 
</HEADLINE>
<TEXT>


BRÜKSEL Milliyet 


Türkiye'nin AB ile üyelik müzakerelerine başlayacağı 3 Ekim tarihi yaklaşırken AB-Türkiye ilişkileri en sıcak haftalarından birine hazırlanıyor. Bu haftanın en önemli unsurunu ise en az on yıl sürmesi beklenen müzakerelerde izlenecek yöntemleri içeren Müzakere Çerçevesi'ne ilişkin pazarlıklar oluşturuyor. Belge, perşembe günü AB Daimi Temsilciler Komitesi'nde COREPER ele alınacak. Toplantının ana amacını belgeye ilişkin itirazlarını sürdüren Avusturya'nın ikna edilmeye çalışılması oluşturacak. Toplantıdan uzlaşı çıkarsa belge ya yazılı onay sürecine sunulacak ya da 3 Ekim'de tartışılmaksızın kabul edilecek maddeler arasına sokulacak. Uzlaşı sağlanamazsa İngiltere belgeye ilişkin temaslarını sürdürecek. COREPER'de İngiltere'nin yapacağı açılış konuşmasının da ele alınması öngörülüyor. 

Türkiye oturumu 
COREPER öncesinde, yarın Avrupa Parlamentosu önemli bir toplantıya ev sahipliği yapacak. AP, bir yandan Ek Protokol'ü onaylayacak, diğer yandan Türkiye konulu uzun bir oturum düzenleyecek. Oturumda İngiltere Dışişleri Bakanı Jack Straw ve AB Komisyonu'nun genişlemeden sorumlu üyesi Olli Rehn ve AP'deki siyasi grup liderleri açıklama yapacaklar. Oturum sonunda AP'nin müzakereler konusundaki tavrını yansıtan bir de karar alınacak. 


</TEXT>
</DOC>
