<DOC>
<DOCNO> 368529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/spo02.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş Anelka'da 
</HEADLINE>
<TEXT>



Teknik Direktör Daum, Gençlerbirliği maçında forvette etkisiz kalınması üzerine, Anelka'ya yöneldi. 
Alman hoca dün Samandıra'da, Fransız yıldız ile özel bir görüşme yaptı. Daum'un hafta boyunca idmanlarda Anelka'yı forvette deneyeceği ve kendisine Diyarbakır maçında forma vereceği öğrenildi. Sarı - Lacivertli antrenörün Tuncay, Nobre ve Alex'in de, Anelka'yı maç içinde desteklemesi için farklı bir taktik kurgusu üzerinde çalıştığı bildirildi. 
Daum idman öncesi futbolculardan, Gençlerbirliği beraberliğinin hesabını sordu. Alman hocanın, "Hiçbirinizin yeri garanti değil. Ayağınızı denk alın" uyarısında bulunduğu vurgulandı. Kondisyon çalışmasında, Koch'un ağır uygulamalarına karşın futbolcuların neşesi dikkat çekti. Anelka, Appiah ve Alex'in şakalarıyla idman daha da keyifli hale geldi. 
Akşamki antrenmanın son bölümünde Kemal, sağ baldırındaki sertlik yüzünden çalışmayı yarıda bırakmak zorunda kaldı. Sabah dizinden sakatlanan ve MR'ı çekilen Recep'in yanı sıra sakat Servet ve Can dışında tüm oyuncular akşam idmana çıktı. 

Ganalılar'ın tepkisi var 

Stephan Appiah'ın Fenerbahçe'ye transfer olması ülkesi Gana'da Juventus'tan sonra geri adım atmak olarak yorumlandı. Afrika'da yayınlanan All Africian Gazetesi'ne gönderilen okuyucu mektuplarında yer alan yorumlarda, futbolseverler Gana Milli Takımı'nın Kaptanı Appiah'ın Fenerbahçe'ye gitmesi ile Avrupa'da Gana futbolunun öksüz kaldığını belirtti. Appiah'ın "Juventus'tan mutlaka İngiltere'ye gitmesi gerekirdi" yönünde görüş belirten futbolseverler, Gana Milli Takımı Kaptanı'nın sırf para uğruna bu tercihi yaptığını, oysa daha az bir paraya İngiltere'ye gitmesi halinde tüm dünyanın gözünün Ganalı genç futbolculara çevrilebileceğini savundu. 

Gençler takipte 

Gençlerbirliği, 1 milyon Euro alacağı olduğu Fenerbahçeli Deniz Barış'ın Sarı - Lacivertli kulüple yaptığı sözleşmenin talimatlara aykırı olduğunu ileri sürerek Tahkim'e başvurdu. Başkan İlhan Cavcav, daha önce özel sözleşme nedeniyle 1 milyon Euro tazminat alma hakkı kazandıkları milli futbolcunun mukavelesinin geçerli olmadığını belirterek, "Fenerbahçe maçı öncesi esame listesine gerekli itirazımızı yazdırdık. Konuyu federasyona da bildirdik. Ancak yanıt alamadık. Biz de Tahkim Kurulu'na başvurduk. Ligin ilk haftasındaki maçı hükmen galip bitirmemiz gerektiğini iddia ettik" dedi. 

Rüştü yedekte 

Sarı - Lacivertli takımda kaleciler arasında rekabet doruk noktaya tırmandı. Kaleci Volkan, Gençlerbirliği deplasmanında yaptığı kurtarışlarla Daum'un gözüne girmeyi başarırken, Rüştü'nün sahaya dönüşü bir hafta daha uzadı. Alman teknik adamın antrenman eksiği olan Rüştü'yü üçüncü haftada Ç.Rizespor ile oynanacak olan maçta görevlendirmesi bekleniyor. Diyarbakırspor karşılaşmasında ise Volkan'ın yedeği olarak kulübede Serdar yer alacak. 

Serhat zirvede 

Anderlecht'te, Serhat Akın'ın transferinden sonra forma satışında büyük bir patlama yaşandığı bildirildi. Jestroviç, Goor ve Wilhelmsson ile birlikte takımın en iyileri arasında gösterilen eski Fenerbahçeli futbolcu, forma satışı konusunda bu isimleri geride bırakarak ilk sıraya çıktı. Ticari Menajer Chris Lioen, birçok Türk taraftardan forma siparişi aldıklarını, ayrıca 1000'in üzerinde Türk'ün de kombine bilet satın almak için kulübe başvurduğunu açıkladı. 


</TEXT>
</DOC>
