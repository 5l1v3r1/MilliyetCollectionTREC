<DOC>
<DOCNO> 385033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun16.html </URL>
<DATE> 2005/10/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Basra valisinden İngiliz askerlerine eleştiri... 
</HEADLINE>
<TEXT>

     Irak'ın Basra kenti valisi Muhammed El Vaili, bölgedeki İngiliz askerlerinin, Irak güvenlik güçleriyle işbirliği yapmadan düzenledikleri operasyonlarla, bölgede güvenlik koşullarını kötüleştirdiklerini söyledi. 
     El Vaili, AP'ye yaptığı açıklamada, İngiliz askerlerinin, yakın zamanda yaptıkları ani baskınlar ve tutuklamalarla, bölgede güvenliğin kötüye gitmesine neden olduklarını kaydetti. Vaili, İngiliz güçlerinin Irak güvenlik güçleri ve valiyle işbirliği yapması gerektiğini belirtti. 
     İsmi açıklanmayan başka bir yerel yetkili de, perşembe gecesi İngiliz askerleri tarafından tutuklanan 12 kişinin arasında, devlete ait Basra elektrik şirketinin yöneticisinin de olduğunu söyledi. Yetkili, şirket yöneticisinin serbest bırakılması gerektiğini kaydetti. 
     İngiliz yetkililer, Basra'da düzenlenen operasyonda, çokuluslu güce karşı son günlerde düzenlenen saldırılardan sorumlu olduğu sanılan 12 kişinin tutuklandığını açıklamıştı. 
     
</TEXT>
</DOC>
