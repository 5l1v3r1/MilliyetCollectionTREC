<DOC>
<DOCNO> 357786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/cemal.html </URL>
<DATE> 2005/07/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Acıyı paylaşmak 
</HEADLINE>
<TEXT>


Farklılıktan korkmamak. Farklılığın zenginlik olduğunu anlamak. Farklılığın insanlığı ileriye götüren bir motor, bir dinamizm olduğuna akıl erdirmek. Farklılığa tahammülü, farklılığa hoşgörü ve saygıyı kendi benliğinin, kendi kimliğinin bir parçası haline getirebilmek. 
O kadar zor mu .. 
Tarihe bakarsan öyle. 
Öylesine rezil sayfaları var ki tarih babanın, çevirdikçe kendi insanlığından utanıyor insan. 
Hegel'in sözüne hak veriyor 
"Tarih bir tek ders öğretiyor İnsanların ve iktidarların tarihten bir türlü ders alamadıklarını..." 
Tarih, 23 Kasım 1992. 
Hamburg havalimanından yola çıkmıştım, ıslak bir gece yarısı. Elbe Nehri'ni geçip Mölln kasabasına girdiğim zaman genzimi yakan o irkiltici yanık kokusu gelmişti. 
Bir de Yeliz'in çığlığı 
On yaşındaki Yeliz, babaannesi ve bir kız arkadaşı gece uykudayken, Dazlakların, Alman ırkçılarının attıkları yangın bombalarıyla... 
Korku ve tedirginlikle büyümüş gözlerden akan yaşlara tanık olmak bütün gece sabaha kadar içimi acıtmıştı. Yabancı düşmanlığını, ırkçılığı, "Benim milliyetçiliğim daha iyidir " anlayışından kaynaklanan saldırganlığı, yangın bombasını fırlatıp karanlığa karışırken "Heil Hitler " diye bağıranları bütün gece lanetlemiştim. 
Mölln Katliamı'ndan altı ay sonraydı. 
4 Haziran 1993. 
Solingen katliamı yaşandı bu kez. 
Yine uykudayken gelmişlerdi, ellerinde kocaman gaz bidonlarıyla... 
Üç Türk çocuğu alevler içinde can vermişti. Untere Werner sokağında, gece vakti evin yıkıntıları arasında dolaşırken, o irkiltici yanık kokusu yine genzimi yakmıştı. 
Yangın yerinde, çiçeklerin arasında Sivaslı Mehmet Karakaç imzalı bir şiir bulmuştum, sarı bir defter kağıdına yazılıp bırakılmış 
Zaten yanıyorum vatandan ayrı. 
İçimiz kavrulmuş hasretle dolu, 
Altı aylık körpe yavruyu 
Yakmak mı gaye, insanlık bu mu .. 

Sivaslı Mehmet'e insanlık bu mu dedirten Solingen katliamından bir ay sonraydı. 
3 Temmuz 1993. 
Sivas'ta bir sabah vakti erken, Madımak Oteli'nin simsiyah kalıntıları arasında şaşkınlıkla dolaşıyorum. Yine genzimi yakan o irkiltici yanık kokusu... 37 aydın insan cayır cayır yanarken çığlıklara karışan sloganlar dipsiz, kapkaranlık bir kuyudan kulağımı tırmalamaya devam ediyor 
"Şeytan Aziz " 
"Kahrolsun laiklik " 
"Tek yol İslam " 
Katliamdan kıl payı kurtulan Arif Sağ'a rastlıyorum, "Yedi saat boyunca tam bir korku filmi izledik" diyor. Demet Işık, "Bizi bırakırlar diye düşündük bizi yakarlar diye düşünmedik" diye anlatıyor. 
İnsanı yakmak 
Ortaçağ... 
Dumanı tüten yangın yerinde şaşkın dolaşırken insanın insana ettiğini düşünmüştüm. Tarihimizin kepaze sayfalarından birine tanık olmanın çaresizliğini yaşamıştım. 
Peki, bunca yıl sonra Madımak katliamını nasıl hatırlamak, nasıl anmak lazım Bu soruyu düşünmek, yerli yerine oturtmak zorundayız. Yoksa, acıların insanı olgunlaştırıcı etkisinden pay çıkaramayız. 
Önce acıyı paylaşmak 
Önce bunu yapabilmeliyiz. Sonra, o acının temelinde yatan nedenleri anlamaya çalışmalıyız. Alevi diye, Sünni diye topluma ayrılık ve düşmanlık tohumları ekmenin bu çağda artık ne kadar rezil bir şey olduğunu anlamak ve anlatmaya çalışmak zorundayız. 
Alevilerin sorunlarına kulak vermenin ve devlet düzeni gerçekten laikse bu sorunları çözmenin demokrasi ve barış açısından önemini kavramalıyız. 
1990'daki Madımak gibi, 1970'lerdeki Çorum ve Kahramanmaraş gibi Alevi yurttaşlarımızı hedef alan katliamlardan sakınmanın yolunun, öfkeli sloganlar atmaktan geçmediğini de artık öğrenmeliyiz. 
Kin ve nefret tohumları saçan 'kahrolsun'lu sloganlar bizi ancak geçmişin tutsağı yapar. Güzel bir geleceği kurmanın yolunu açmaz, tıkar. 
İnançla, düşünceyle ilgili ayrılıklardan korkmayalım. Farklılıklara tahammülü, hoşgörü ve saygıyı kendi benliğimizin bir parçası haline getirebildikçe, acıları paylaşmayı öğrendikçe, Hegel'i haksız çıkarır, artık tarihten ders aldığımızı insanlığa gösterebiliriz. 
İyi pazarlar 



</TEXT>
</DOC>
