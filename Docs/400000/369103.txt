<DOC>
<DOCNO> 369103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/axgun02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MİNİBÜS TERÖRÜ 
</HEADLINE>
<TEXT>


İstanbul Pendik'te kapasitesinin iki katı yolcu alıp aşırı hız yapan minibüs faciaya yol açtı. Yol kenarında park eden kamyona çarpan minibüste 3 kişi can verdi, 23 kişi yaralandı 

M. AKİF ERDEM İstanbul 

Pendik'te içinde koltuk kapasitesinin neredeyse 2 katı sayıda yolcu bulunan ve aşırı hız yaptığı belirtilen bir yolcu minibüsü, yol kenarında park halindeki kamyona çarptı. 3 kişinin hayatını kaybettiği kazada, 5'i ağır 23 kişi de yaralandı. Gebze-Harem hattında yolcu taşıyan Efendi Aktaş, 34 M 5984 plakalı 13 yolcu kapasiteli minibisüne dün, 25 kişi alarak Harem'e doğru yola çıktı. 

Yolcular dışarı savruldu 
Minibüs, Pendik D-100 Karayolu Güzelyalı mevkiine geldiğinde, aşırı hız nedeniyle, yol kenarında park halinde duran kamyona arkadan çarptı. Çarpma sırasında yolcular kırılan camlardan yola savruldu. Minibüsteki Halil Başaran ile kimliği belirlenemeyen 19-20 yaşlarındaki 2 kişi hayatını kaybetti. Yaralanan 23 kişi de hastanede ameliyata alındı. Doktorlar, Elif Şark, 1 yaşındaki kızı Tuğba, Mehmet Türker, Murat Çevik ve Enver Efe'nin durumlarının ağır olduğunu belirtti. 

Şoförün ayağı kırıldı 
Diğer yaralılar Ayşe Yeşil, Sabri Sarkay, Yavuz Çelik 5 , Necip Şark, Halim Palaver, Hacer Sağır, Abdullah Güzelalp, Hale Güzelalp, Ferit Ulu, Cemile Kahraman, Cumhur Kahraman, Hasan Akbaba, Neşe Cengiz, Mehtap Gülte ve Başar Elmacı'nın ise durumlarının iyi olduğu öğrenildi. Minibüs şoförü Efendi Aktaş'ın ayağının kırıldığı belirtildi. 


</TEXT>
</DOC>
