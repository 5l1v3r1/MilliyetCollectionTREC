<DOC>
<DOCNO> 396214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun09.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet, estetikli itirafçıyı arıyor 
</HEADLINE>
<TEXT>


Bakanlar Kurulu kararıyla yüzüne estetik yapılan Hizbullah itirafçısı Abdulaziz Tunç, şimdi cinayetten aranıyor. Ancak ismi nüfustan düştüğü için bulunamıyor 

ÖZGÜR CEBE Diyarbakır DHA 

Diyarbakır'da 1999'da polise teslim olup Hizbullah'ın ana arşivini veren ve örgütün çökertilmesini sağlayan itirafçı Abdulaziz Tunç, hakkında açılan yeni bir dava nedeniyle aranmasına rağmen bulunamıyor. İtirafları nedeniyle Bakanlar Kurulu kararıyla estetikle yüzü değiştirilen Tunç'un Batman Beşiri'deki nüfus kaydı silinmiş ve yeni kimlik verilmişti. 
Hizbullah'ın 20 bin sayfalık dokümanını, tetikçi listelerinin yer aldığı Mardin'deki ana arşivi, örgütün kaçırdığı kişileri sorguladığı sığınakların yerlerini ve örgüt lideri Hüseyin Velioğlu'nun öldürüldüğü Beykoz'daki hücre evini polise ihbar eden itirafçı Tunç hakkında yeni bir cinayet davası açıldı. 
Beşiri'ye bağlı Yalınkavak köyünde öğretmenlik yapan Ali Rıza Pekgöz'ün 1993'te öldürülmesiyle ilgili olarak Diyarbakır 5'inci Ağır Ceza Mahkemesi'nde hakkında dava açılan Tunç'un ömür boyu hapsi istendi. Beşiri Nüfus Müdürlüğü'ne yazı yazan mahkemeye, Tunç adlı bir kişinin kaydının 28 Mayıs 2001'de Bakanlar Kurulu kararıyla nüfustan düşürüldüğü cevabı geldi. 
Mahkeme, dün görülen duruşmada bu kez Tunç'un hangi isimle nüfusa kaydedildiğinin sorularak bilgi verilmesini istedi. Tunç'un açık ikametg hının da saptanması için Beşiri Jandarma Komutanlığı'na yazı yazıldı. 



</TEXT>
</DOC>
