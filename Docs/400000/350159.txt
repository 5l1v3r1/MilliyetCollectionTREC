<DOC>
<DOCNO> 350159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/ekonomi/eko02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'in faiz indirimi yapması bekleniyor 
</HEADLINE>
<TEXT>


Enflasyon rakamlarının ardından gözler bugün Merkez Bankası tarafından açıklanacak faiz kararına çevrildi. Merkez'in bugün gecelik faizi 50 baz puan daha indirmesi piyasa için sürpriz olmayacak 

Finans atölyesi SONGÜL HATISARU 

Piyasa bugün güne Merkez Bankası'nın kısa vadeli faiz kararını öğrenerek başlayacak. Finans aktörlerinin önemli bir bölümü Merkez'in bugün kısa vadeli faizlerde yeni bir faiz indirimi kararını açıklamasını bekliyor. Fransa ve Hollanda'da AB anayasasının red edilmiş olması ve son gelen görece yüksek mayıs ayı tüketici fiyatları enflasyonu nedeniyle faiz indirimi beklemeyen bir kesimde bulunuyor. 
Önümüzdeki dönemde AB tarafından gelecek haberler piyasa üzerinde dalgalanma yaratabilir. Ancak Merkez Bankası'nın faiz indirim kararlarını alırken göz önünde bulundurduğu dezenflasyon süreci enflasyondaki kalıcı düşüş eğilimi devam ediyor. 2002 yılı başında yıllık yüzde 73.2 olan TÜFE enflasyonu Mayıs 2005 sonu itibariyle yüzde 8.7'ye gerilemiş durumda. 

Dezenflasyon süreci 
Merkez'in kısa süre önce yayınladığı ilk çeyrek para politikası raporunda da değindiği üzere arz-talep dengesi, çekirdek enflasyon rakamlarındaki durum, reel ücretler, verimlilikteki trend ve mali dengelerdeki sağlamlık gelecek dönemde de yeni faiz indirimlerinin önünü açıyor. 
Piyasada ve faiz indirimi beklemeyenler mayıs ayı TÜFE'sindeki yüksek oranlı artışı öne sürüyor. Mayıs ayı enflasyon rakamlarında TÜFE enflasyonun yüzde 0.43 olan piyasa beklentisinin bir miktar üstünde gelmiş olsada bu artış ağırlıklı olarak giyim gibi mevsimsel ürünlerin fiyatlarındaki yükselişten kaynaklandı. 
ÜFE tarafından ise yıllık enflasyon yüzde 5.6 ile son 36 yılın en düşük yıllık enflasyonuna işaret ediyor. TÜFE'deki artış mevsimsel ürün fiyat değişimlerinden kaynaklandığı dolayısıyla ile bu eğilim geçici olarak algılandığı için biz Merkez'in bugünkü toplantısında gecelik faizi indirmesini bekliyoruz. 

İndirim miktarı 
Dün görüştüğümüz piyasa katılımcılarının önemli bir bölümü Merkez yeni bir faiz indirimi gerçekleştirirse, bunun 50 baz puan olacağını söylüyordu. Bu görüşe katılmakla birlikte AB konusundaki tatsız gelişmeler, cari açıkta beklenen azalmanın hale gerçekleşmemiş olması ve gelecek aylardaki risk faktörleri düşünülerek indirimin 25 baz puanla sınırlı tutulması olasılığının da gözardı edilmemesi gerektiğine inanıyoruz. 

Yabancılar pozisyon aldı Son iki hafta içinde gösterge faiz yüzde 17.50'den yüzde 16 seviyesine gevşedi. Faizde 1.5 puanı bulan bu düşüş piyasaların yeni bir faiz indirimini fiyatladığını gösteriyor. Nitekim yabancıların da bu beklentiyle son iki hafta içinde 2 milyar dolar civarında yeni pozisyon açtığı biliniyor. Bu girişi dikkate alan Merkez Bankası son olarak yaptığı döviz alım müdahalesinde de bu miktara yakın bir alım gerçekleştirdi. Özellikle volatilitenin de Merkez Bankası müdahalesine karşın gelişmekte olan piyasaların satışla karşılaştığı mart ve nisan aylarına oranla azalmış olması faiz kararı alırken Merkez Bankası'nın elini kuvvetlendiren bir başka gelişme olacak. Merkez'in son para politikası raporunda döviz kurlarındaki oynaklığın enflasyon üzerindeki etkisinin önceki yıllara göre azalmış olduğunu ifade etmekle birlikte yeni endekslerin döviz kurlarındaki hareketlere eski endekslere oranla daha hassas olduğunu açıklaması bu beklentimizi destekler nitelikte. Bonoda fonlama maliyetini belirleyen gecelik faizin yıllık bileşiği yüzde 15.60 seviyesine denk geliyor. 


</TEXT>
</DOC>
