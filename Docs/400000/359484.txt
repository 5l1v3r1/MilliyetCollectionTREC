<DOC>
<DOCNO> 359484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas13.html </URL>
<DATE> 2005/07/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Dere üzerinde köy konağı yaptılar 
</HEADLINE>
<TEXT>

     Rize merkeze bağlı Karasu Köyü'nde, köye gelen misafirler için köy konağı yapmaya karar veren vatandaşlar, uygun arsa bulamayınca, konağı, dere üzerine inşa ettiler. 
     Karasu Köyü Muhtarı Vehap Tüylüoğlu, yaklaşık 6 yıl önce köy konağı yapmaya karar verdiklerini, ancak yörenin coğrafi koşullarından dolayı arsa bulamadıklarını söyledi. 
     Konağı, Köy İhtiyar Heyeti'nin önerisiyle, derenin üzerine kurdukları perde beton üzerine yapmaya karar verdiklerini ifade eden Tüylüoğlu, ''Köy konağını 7 ay gibi bir sürede köylülerin işbirliğiyle tamamladık. Malzeme konusunda İl Özel İdare Müdürlüğü'nün bize desteği oldu. Bayındırlık Müdürlüğü ile yapılan görüşmelerimizde gerekli izinleri alarak yapımı tamamladık'' dedi. 
     Konağın inşaatında çalışan köylülerden Ali Kulaksız da derenin içine beton ayaklar inşa ederek üzerini perde betonla kapattıklarını, bu betonun üzerine de 2 katlı köy konağını inşa ettiklerini bildirdi. Kulaksız, ''Şu ana kadar dere nedeniyle herhangi bir sel veya taşkın olmadı'' dedi. 
     
     'DERE İÇİNE İNŞAAT YASAK' 
     Rize Mimarlar Odası Başkanı Fevzi Kasırga da, dere içine yapı inşa etmenin yasak olduğunu belirterek, ''Köylüler bunu yapmamalıydılar. Bayındırlık ve İskan Müdürlüğü'nden böyle bir yapı yapılabilmesi için inşaat başlamadan izin alınması gerekirdi. Ancak ben müdürlüğün böyle bir şeye izin vereceği sanmam'' dedi. 
     Kasırga, can güvenliği bakımından da böyle bir yapının tehlikeli olabileceğini kaydetti. 
     
</TEXT>
</DOC>
