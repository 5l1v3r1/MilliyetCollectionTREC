<DOC>
<DOCNO> 353390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkisi de akıllı olsun' 
</HEADLINE>
<TEXT>


Beşiktaş, yabancı kontenjanını açmak için Juanfran ile Ronaldo'yu göndermek için çırpınırken, Siyah-Beyazlılar'ın yöneticisi Bülent Deriş, iki futbolcuya da sert çıktı "Kendileri bilirler. En kötü ihtimalle Fulya'ya gider, PAF takımıyla birlikte çalışırlar." 

SÜLEYMAN HATISARU 


Transferde kaliteli bir isim transfer edebilmek için yabancı kontenjanını boşaltmak isteyen Beşiktaş, gitmemekte inat eden Juanfran ile Ronaldo'ya mesaj gönderdi. 
İki oyuncunun da hem bonservisini bedelsiz isteyip, hem de üste para almaya çabalamasına tepki gösteren yönetici Bülent Deriş, Juanfran ile Ronaldo'nun kesinlikle ayrılacağını ifade etti. İki futbolcuya takım bulabilmek için menajerlerin çalışma içerisinde bulunduklarını belirten Deriş, "En kötü ihtimal, bu oyuncuları Fulya'ya gönderir, PAF takımla çalıştırırız" diye konuştu. 
Kimsenin Beşiktaş'ın üstüne çıkamayacağını vurgulayan Siyah - Beyazlı yönetici, "Beşiktaş'ın menfaatlerini kimseye yedirmeyiz. Juanfran ve Ronaldo da akıllı olsun. Kesinlikle takıma iyi bir yabancı transfer yapılacak" yorumunu yaptı. 

Şimdilik durdu 

Kartal, Igor Biscan'dan net bir yanıt gelinceye kadar transfer görüşmelerini dondurdu. Siyah - Beyazlı yönetim, bu süre içerisinde hiçbir oyuncuyla konuşmayacak, teklifte bulunmayacak. Futbol Şube Sorumlusu Kıvanç Oktay, "Biscan'a teklifimizi sunduk, bekliyoruz" diye konuştu. 

Transfer fırtınası 

Beşiktaş, üç büyükler arasında transferin en hızlı takımı oldu. Transfer şampiyonu olduğu geçen sezon lige erken havlu atan Beşiktaş, bu sezon da liderliğini kaptırmadı. Gençlerbirliği'nden Youla ve Ali Tandoğan'ı, Ankaragücü'nden Adem Dursun'u, Schalke 04'ten kaleci Volkan ile Çaykur Rize'den Kürşat'ı aldığını resmen duyuran Siyah-Beyazlılar, sadece bir yabancı alıp işi bitirecek. 
Buna karşın Fenerbahçe sessiz kalırken, Galatasaray ise Konya ile yollarını ayıran Altan ve Süper Lig'e veda eden Sakaryaspor'dan Ragıp'ı renklerine bağladı. 

Konya yolcuları 

MEHMET ALİ SABUNCU 

Teknik Direktör Rıza Çalımbay tarafından satış listesine konan Berkant ile Fatih Sonkaya, Konyaspor ile görüşüyor. Geçen sezon isteneni veremeyen isimler arasında gösterilen iki futbolcunun, Yeşil - Beyazlılar ile anlaşmak üzere olduğu ifade edildi. 

İsmail için el ele 

Beşiktaş Teknik Direktörü Rıza Çalımbay, 18 Yaşaltı Milli Takım hocası Metin Tekin ve 17 Yaşaltı Milli Takım'ın teknik patronu Abdullah Avcı, ALS hastalığı ile mücadele eden Trabzonsporlu eski futbolcu İsmail Gökçek'e destek vermek için bugün bir araya gelecek. Üçlü, ALS Derneği'nde Gökçek'e moral ziyaretinde bulunacak. 

Minikler şampiyon 

Siyah-Beyazlılar'ın minik futbol takımı Türkiye Şampiyonası Bursa Grubu'ndan zaferle ayrılıp Türkiye Şampiyonası'na katılacak sekiz takım arasına girdi. 5 gün oynanan maçlar sonunda Siyah-Beyazlı ekip B Grubu birincisi Marmaris Belediye'yi, Hasan'ın 27. dakikada attığı tek golle geçerek Bursa Grubu Şampiyonu oldu. 


</TEXT>
</DOC>
