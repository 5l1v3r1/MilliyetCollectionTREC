<DOC>
<DOCNO> 385345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonyas07.html </URL>
<DATE> 2005/10/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Başkent'te "Türk sineması tanıtım günleri"... 
</HEADLINE>
<TEXT>

     Dünya Kitle İletişimi Araştırma Vakfı, Başkent'te yaşayan 10 binin üzerindeki yabancıya Türk sinemasını tanıtmak amacıyla 14-20 Ekim tarihleri arasında ''Türk Sineması Tanıtım Günleri'' düzenleyecek. 
     Etkinlik kapsamında, ''Anayurt Oteli'', ''Gizli Yüz'', ''Karşılaşma'', ''Eğreti Gelin'', ''Karpuz Kabuğundan Gemiler Yapmak'', ''Türev'' ve ''Yolda''nın da aralarında bulunduğu 14 film, gösterilecek. 
     Vakıf'tan yapılan açıklamaya göre, etkinlikte Türk sinemasının önemli filmleri, İngilizce altyazılı olarak Kızılay Büyülü Fener Sinema ve Kültür Merkezi'nde gösterime sunulacak. 
     Etkinlikte ''Türk Sinema Tarihinden-Bir Yönetmen Ömer Kavur'' başlığı altında, Kavur'un ''Anayurt Oteli'' adlı filmi gösterilecek. 
     Senaryosunda Orhan Pamuk'un, müziklerinde Cahit Berkay'ın imzasını taşıyan ''Gizli Yüz'' ile ''Karşılaşma'' adlı filmin de gösterime sunulacağı etkinlikte, ''Günümüz Türk Sineması'' başlığı altında ''Dokuz'' adlı film seyirciyle buluşacak. 
     Ayrıca, ''Bulutları Beklerken'', usta yönetmen Atıf Yılmaz'ın son filmi, ''Eğreti Gelin'', Ahmet Uluçay'ın bol ödüllü filmi ''Karpuz Kabuğundan Gemiler Yapmak'', 16. Ankara Uluslararası Film Festivali'nde Reha Erdem'e ''En İyi Yönetmen'' ödülünü getiren, ''Korkuyorum Anne'' ve Çağan Irmak'ın ''Mustafa Hakkında Herşey'' de gösterilecek filmler arasında... 
     Etkinlikte ayrıca, Pelin Esmer'in belgesel filmi ''Oyun'', Ulaş İnaç'a 42. Antalya Altın Portakal Film Festivali'nde ''En İyi Film'' Ödülü'nü kazandıran ''Türev'', yönetmenliğini Yılmaz Erdoğan'ın yaptığı ''Vizontele Tuba'', Uğur Yücel'in ödüllü filmi ''Yazı Tura'' ve Erden Kıral'ın yönettiği ''Yolda'' seyirciyle buluşacak. 
     
</TEXT>
</DOC>
