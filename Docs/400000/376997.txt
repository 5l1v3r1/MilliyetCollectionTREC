<DOC>
<DOCNO> 376997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun17.html </URL>
<DATE> 2005/09/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Guantanamo'da 5 haftadır açlık grevi var 
</HEADLINE>
<TEXT>

     İngiltere'de yayımlanan The Guardian gazetesi, ABD'nin Guantanamo üssündeki tutsakların 200'den fazlasının 5 haftadan bu yana açlık grevinde olduğunu yazdı. 
     Haberde, tutsaklar tarafından 11 Ağustos'ta kaleme alınan ve İngiliz insan hakları savunucusu avukat Clive Stafford Smith'e verilen bir açıklamada, açlık grevinin nedeninin kamp koşulları, kendilerine yönelik insanlık dışı muamele ve Kur'an-ı Kerim'e yapılan saygısızlıklar olarak sıralandığı belirtildi. 
     Tutsakların, yazılı açıklamalarında, ''koşullar düzeltilmedikçe, ölüme kadar direneceklerini'' vurguladıkları belirtildi. 
     Guantanamo'daki 40'a yakın tutsağın avukatlığını yapan Stafford Smith de gazeteye yaptığı açıklamada, çok sayıdaki tutsağın açlık grevinde dördüncü haftayı tamamlayıp beşinci haftanın sonlarına gelmekte olduğunu belirterek, bu kişilerin sağlık durumlarının giderek bozulduğuna işaret etti. 
     Smith, ''Pek çok tutsağın yaşamından endişe ediyorum, zira bu eylemlerini ölene dek sürdürecek gibi görünüyorlar. Amerikan askeri ise bu durumun kimse tarafından bilinmemesi için elinden geleni yapıyor'' dedi. 
     Avukat Smith, Amerikan askeri kaynaklarının sadece 76 tutsağın beslenmeyi reddettiklerini kabul etmekle yetindiğini de ifade ederken, ''Aslında onlar da tutsaklardan birinin bile ölmesi halinde bunun bir siyasi skandala döneceğini biliyor'' diye konuştu. 
     Haberde, açlık grevinin geçen haziranda yapılan ilkinin sona erdirilmesinin ardından ikinci kez denendiğini, ilkinin, kamp yönetiminin tutsaklara kitap okuma hakkı tanınacağı, şişelenmiş içme suyu verileceği gibi sözler vermesiyle sona erdiğini hatırlattı. 
     
</TEXT>
</DOC>
