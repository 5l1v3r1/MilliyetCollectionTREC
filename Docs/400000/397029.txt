<DOC>
<DOCNO> 397029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko43.html </URL>
<DATE> 2005/11/22/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
İtalyanlar, Türk bankalarına göz dikti 
</HEADLINE>
<TEXT>

     İtalya Bankalar Birliği ABI Başkanı Maurizio Sella, ''Biz sadece özelleştirme sürecindeki bankalarla değil, diğer bankalarla da ilgileniyoruz'' dedi. 
     İtalya Cumhurbaşkanı Carlo Azeglio Cıampı'nin Türkiye'ye gerçekleştirdiği resmi ziyarete katılan İtalyan işadamları, Türkiye Odalar ve Borsalar Birliği'ni TOBB ziyaret etti. 
     Ziyaret öncesinde gazetecilerin sorularını yanıtlayan ABI Başkanı Maurizio Sella, Türkiye'de yalnızca özelleştirme kapsamında yer alan bankalarla mı ilgilendiklerine yönelik bir soruya verdiği yanıtta, Türkiye'deki sadece özelleştirme kapsamında bulunan bankalarla değil, diğer bankalarla da ilgilendiklerini bildirdi. 
     Bu konuda somut isim veremediklerini belirten Sella, Avrupa'daki diğer ülkelerin de Türkiye'deki bankalarla ilgilendiklerini, bunun da Türkiye'deki bankacılık pazarında ciddi bir rekabet oluşturacağını söyledi. 
     İtalyan bankacılık sektöründe alınan komisyonların yüksekliği ve bu sektörde bürokrasiye ilişkin yakınmalar bulunduğunun hatırlatılması üzerine de Sella, bankacılık sektöründeki arkadaşlarının bu konuya hassasiyetle yaklaştıklarını kaydetti. 
     ABI Başkanı, İtalyan bankalarının uyguladığı komisyonların diğer yabancı ülkelerin uyguladıkları komisyon oranlarıyla karşılaştırdıklarında İtalyan bankaları ile diğer ülkelerin uyguladığı komisyon oranlarının aynı olduğunu ifade etti. Maurizio Sella, hatta küçük girişimciler için uygulanan komisyon oranlarının İtalya'da daha düşük seyrettiğini ifade etti. 
     Şirketlere uygulanan borç faiz oranları konusunda da bilgi veren Sella, AB'nin uyguladığı faiz oranının yüzde 12 olduğunu, İtalya'da ise bu oranın yüzde 12'nin altında bulunduğunu kaydetti. 
     Sella, bürokrasiden ise tüm dünyadaki bankaların muzdarip olduğunu belirtirken, bunun ortadan kaldırılması için çalışmaların devam ettiğini bildirdi. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da ziyaret sırasında yaptığı konuşmada, Türkiye'nin ithalatında 3'üncü, ihracatında 4'üncü ortağı olan İtalya ile 2004 yılı toplam ticaret hacminin bir önceki yıla göre yüzde 32'lik bir artış göstererek 11.5 milyar dolara ulaştığını hatırlattı. 
     İtalya'nın halen Türk sanayicisinin ihtiyaç duyduğu girdi ve yatırım mallarının önemli bir tedarikçisi durumunda olduğunu anlatan Hisarcıklıoğlu, İtalya ile Türkiye arasındaki ekonomik işbirliği potansiyelinin çok daha büyük olduğuna inandığını belirterek, kısa vadede ticaret hacmini en az 15 milyar dolara çıkarılması gerektiğini bildirdi. 
     İtalya'nın Türkiye'de en fazla yabancı sermayeye sahip 7'inci ülke konumunda bulunduğuna da değinen Hisarcıklıoğlu, yabancı yatırımlar için Türkiye'de yapılan düzenlemelere değinirken, yabancı yatırımlar için izin mecburiyeti ve asgari sermaye şartının kaldırıldığını hatırlattı. 
     Türkiye'nin AB'ye üyeliği konusunda İtalya'nın şimdiye kadar göstermiş olduğu desteğin müzakereler süresince de devam edeceğini umduğunu belirten Hisarcıklıoğlu, bu ziyaretin Türkiye-İtalya ilişkilerine önemli katkısı olduğuna inandığını bildirdi. 
     Son gelişme dalgası ile orta ve doğu Avrupa ülkeleri AB'ye üye olurken, AB'nin ağırlık merkezinin doğuya kaydığı yolunda yorumlar yapıldığına işaret eden Hisarcıklıoğlu, ''İşte bu noktada Türkiye'nin üyeliği AB'nin Akdeniz ayağını daha da güçlendirecek, AB'nin güçlü bir global aktör olmasına katkı sağlayacaktır'' dedi. 
     Türkiye'nin Birliğe üye olmasıyla Akdeniz'in güçlü ülkelerinden İtalya ile işbirliğini daha ileri boyutlara taşıyacağına inandığını da dile getiren TOBB Başkanı, Türkiye'nin özellikle son 3 yılda ekonomide gerçekleştirdiği büyük atımla yabancı yatırımcılar için önemli bir cazibe merkezi olduğunu söyledi. 
     
     İTALYAN SANAYİCİLER KONFEDERASYONU BAŞKANI 
     İtalyan Sanayiciler Konfederasyonu Başkanı Luca Cordero Di Montezemolo ise yaptığı konuşmada, İstanbul'da gerçekleştirilecek toplantılarda 3 bin ikili görüşme yapılacağını söyledi. 
     İtalya Cumhurbaşkanı'nın Türkiye'ye yaptığı ziyaret gibi kapsamlı bir ziyaretin şimdiye kadar yapılmadığını da ifade eden Montezemolo, yaptığı özelleştirmelerle yüzünü batıya çeviren Türkiye'nin yeni işbirliği imkanlarına kavuşacağını kaydetti. 
     İtalya'nın Türkiye'nin AB üyeliğini destekleyen ilk ülke olduğunu da ifade eden Montezemolo, bu desteğin süreceğini bildirdi. 
     İtalya'nın ekonomik anlamda Türkiye'nin ikinci büyük partneri olduğunu da anlatan Montezemolo, iki ülke arasındaki ticaret hacminin bu yılın sonunda 12 milyar dolara ulaşacağını bildirdi. 
     Türkiye'nin Orta Asya ve Kafkasya'da önemli bir rol üstlendiğine de değinen Montezemolo, burada bu bölgelerde Türkiye'nin adeta bir baş aktör konumunda bulunduğuna işaret etti. 
     Türkiye ile İtalya arasında birçok sektörde işbirliği yapılabileceğine de değinen Montezemolo, özellikle mobilya, tasarım, moda, gıda, mekanik gibi sektörlerde işbirliği imkanlarının mevcut olduğunu söyledi. 
     
     GSO'NUN İTALYA İLGİSİ 
     Konuşmaların tamamlanmasının ardından TOBB Başkanı Rifat Hisarcıklıoğlu ile toplantıya katılan yönetim kurulu üyeleri İtalyan işadamlarına birer çini tabak ile vazo hediye ettiler. 
     Daha sonra TOBB yönetim kurulu üyeleri ile İtalyan işadamları arasındaki görüşme basına kapatıldı. 
     AA muhabirinin edindiği bilgiye göre toplantıda Gaziantep Sanayi Odası GSO Başkanı Nejat Koçer, toplantıda bir sunumda bulundu. Koçer, İtalyan İşbirliği Ofisi ile bir yıldır yapılan çalışmalar konusunda bilgi verdi. 
     İtalyan İşbirliği Ofisi ile yapılan işbirliği çerçevesinde Gaziantep'de şu anda 100'e yakın işadamına İtalyanca dil dersi veriliyor. 
     GSO İtalyan işadamları ile tasarım, dizayn ve Ar-Ge konularında işbirliği istiyor. Gaziantep tekstil, gıda, kimya, yağ sanayii, ayakkabı ve terlik sektörlerine yönelik İtalya'dan makinalar alıyor. 
     GSO İstanbul'da İtalyan işadamlarıyla gerçekleştirilecek toplantılarda 300'e yakın görüşme yapacak. 
     
</TEXT>
</DOC>
