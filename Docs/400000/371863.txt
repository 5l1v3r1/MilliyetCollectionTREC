<DOC>
<DOCNO> 371863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko32.html </URL>
<DATE> 2005/08/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Petkim, ilk 6 ayda zarar açıkladı... 
</HEADLINE>
<TEXT>

     PETKİM Petrokimya Holding A.Ş, yılın ilk 6 ayında 55 milyon dolar zarar açıkladı. 
     PETKİM Genel Müdürü Kenan Yavuz, bu dönemde 103 milyon dolarla tarihlerinin en yüksek yatırımını yaptıklarını söyledi. 
     Borsa aracı kurumları temsilcilerinin katılımıyla Aliağa'daki PETKİM Genel Müdürlüğü'nde, şirketin 6 aylık değerlenmesini kapsayan toplantı yapıldı. 
     Toplantıda yılın ilk yarısını değerlendiren PETKİM Genel Müdürü Kenan Yavuz, kurumun en büyük yatırım projelerinden olan PETKAM 1'in yılın ilk yarısında hayata geçirdiklerini söyledi. 
     Proje kapsamında PETKİM tesislerinin kalbi konumunda olan Etilen Fabrikası'nın kapasitesinin artırıldığını, bu nedenle bu tesisin 125 günlük duraklama yaşadığını belirten Yavuz, bu nedenle geçen yılın aynı dönemine göre üretimin yüzde 44 düşerek 745 bin tona gerilediğini bildirdi. 
     Yılın ilk yarısında kapasite kullanım oranının da yüzde 52'ye gerilediğini dile getiren Genel Müdür Yavuz, ilk 6 ayda toplam net satışların 390 milyon dolar, dönem net zararının ise 55 milyon dolar olarak gerçekleştiğini kaydetti. 
     PETKİM Genel Müdürü Yavuz, ilk 6 ayda petrol fiyatlarının yükselişine rağmen Çin ve Uzakdoğu ülkelerinin petro kimya ürünlerine olan talebi kısmaları nedeniyle bu ürünlerin fiyatlarında gevşeme görüldüğünü, Türk Lirası'nın aşırı değerlenmesinin de bilanço üzerinde olumsuz etkilere neden olduğunu dile getirdi. 
     
     KAPASİTE ARTTI 
     Yapılan yeni yatırımlarla kapasitenin yıllık 1 milyon 868 bin tona yükseldiğini ifade eden Yavuz, şöyle konuştu 
     ''Bu dönemde 103 milyon dolarla tarihimizin en yüksek yatırımını yaptık. Kapasitede yüzde 19.4'lük artış sağlayan yeni tesisleri devreye aldık. Böylece son 5 yılda gerçekleşen yatırımların toplam maliyeti 450 milyon dolar oldu. Polipropilen tesisinin Eylül ayında devreye alınmasıyla PETKAM 1 projesi tamamlanmış olacak. Daha sonra 88 milyon dolarlık bir projeyle doğalgaz dönüşümünü sağlayacak yatırımları yapacağız. Doğalgaz dönüşümü PETKİM'e yaklaşık 60 milyon dolarlık tasarruf sağlayacak.'' Yeni yatırımlarla PETKİM'in bazı ürünlerle ithalatla karşılanan talebin tümünü karşılayabilir hale geldiğini ifade eden Kenan Yavuz, Türkiye'nin ithalatına yılda yaklaşık 1 milyar dolar ayırdığı Polipropilen ürünlerinde kapasiteyi artıracaklarını kaydetti., PETKİM'in halka arzı sırasında şirketin gereğinden fazla özkaynakla çalıştığı eleştirilerine maruz kaldığını hatırlatan Yavuz, yeni yatırımları dış kaynakla yapma yaklaşımlarının olacağını ifade etti. 
     
     PETROL FİYATLARI 
     Yavuz, petrol fiyatlarında Eylül ayından itibaren biraz daha gevşeme beklediklerini, Petrokimya ürünlerinde Uzakdoğu kaynaklı fiyat gevşemesinin yerini, Temmuz ayından itibaren yükselişe bıraktığını ifade etti. 
     Yıl sonu hedeflerini bu gelişmelere göre tekrar revize ettiklerini kaydeden Kenan Yavuz, ikinci 6 ayda birinci yarıdan çok daha iyi sonuç beklediklerini söyledi. 
     Bir soru üzerine Yavuz, gündemlerinde özelleştirmenin olmadığını, tamamen yatırımlarla ilgilendiklerini vurguladı. 
     PETKİM'in gelecekte daha yüksek katma değeri olan bir kurum olacağını sözlerine ekleyen Yavuz, kurumun özel kimyasalların üretimine kayacağını belirterek Ortadoğu'daki yatırımların üretmediği alanlarda yoğunlaşacaklarını belirtti. 
     
</TEXT>
</DOC>
