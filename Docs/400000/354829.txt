<DOC>
<DOCNO> 354829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur05.html </URL>
<DATE> 2005/06/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kaza yaparak alev alan otomobilden sızan yakıt otobüsü de tutuşturdu 
</HEADLINE>
<TEXT>

     Beyoğlu'nda kaza yaparak alev alan otomobilden sızan akaryakıtın yaklaşık 100 metre ileride park edilen bir otobüsü tutuşturması sonucu her iki araçta maddi hasar oluştu. 
     Gümüşsuyu'na doğru ilerleyen Nejat Salat yönetimindeki 34 YE 718 plakalı otomobil, sürücünün aşırı hız nedeniyle Mete Caddesi'nde kontrolü kaybetmesi sonucu yol kenarındaki demir korkuluklara çarptı. Korkulukları devirdikten sonra beton duvara vuran otomobil, kısa süre sonra arka bölümünden yanmaya başladı. 
     Bu sırada sürücü Salat ile yanındaki Gökçe Ilgaz araçtan çıkmayı başardılar. 
     Yangın çıkan otomobilin deposundan sızan benzin ise yokuş olan caddenin kenarındaki su kanalından aşağı doğru akarak yaklaşık 100 metre ilerideki Ceylan Otel önünde park edilen 34 VHH 51 plakalı bir otobüsün yanına ulaştı. Otomobilde başlayan yangının sıçradığı bu akaryakıt da bir süre sonra otobüsün tutuşmasına neden oldu. Ayrıca, otomobil ile otobüs arasındaki kaldırımda bulunan bir ağaç da yanmaya başladı. 
     Çevredeki vatandaşlar, polis ve belediyenin temizlik görevlilerince söndürülmeye çalışılan otomobil, otobüs ve ağaçtaki yangın, daha sonra olay yerine gelen itfaiye ekiplerince daha fazla yayılmadan söndürüldü. 
     Otomobil sürücüsü Salat ile bu araçta bulunan Ilgaz, ifadelerine başvurulmak üzere polis merkezine götürüldü. 
     
     2 KATLI BİNADA ÇIKAN YANGINDA, BİR KİŞİ YARALANDI 

     Bu arada, yine Beyoğlu'nda 2 katlı bir binada çıkan yangında, bir kişi yaralandı. 
     Kasımpaşa Bahariye Caddesi Akasya Sokak'taki 2 katlı binada, henüz belirlenemeyen bir nedenle yangın çıktı. 
     Kısa sürede büyüyerek tüm binayı saran yangın sırasında içeride bulunan Mehmet Öztamer, camdan dışarı atlayarak kurtuldu. Ancak seyyar satıcılık yaptığı belirtilen kardeşi Hasan Öztamer ise içeride mahsur kalarak elleri ile yüzünden yanarak yaralandı. 
     Binanın kapısının çelik olması yüzünden olay yerine gelen polislerin tüm çabasına rağmen içeriden çıkartılamayan Hasan Öztamer, bir süre sonra camdan dışarı atlayarak kurtulmayı başardı. 
     Olay yerine çağırılan ambulansla Taksim Eğitim ve Araştırma Hastanesi'ne kaldırılan Hasan Öztamer'in hayati tehlikesinin bulunmadığı öğrenildi. 
     Beyoğlu ve Şişli itfaiye gruplarına bağlı ekipler, uzun uğraşlar sonucu çelik kapıyı baltayla kırarak içeriden ve dışarıdan su sıkmak suretiyle yangını söndürdü. Ancak bina kullanılamaz hale geldi. 
     
</TEXT>
</DOC>
