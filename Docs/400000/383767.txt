<DOC>
<DOCNO> 383767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/yasam/ayas.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli polisler parlamento bastı 
</HEADLINE>
<TEXT>


Gazze'deki çatışmada bir arkadaşlarının da ölmesi üzerine Filistin polisi, parlamentoyu basıp HAMAS'a karşı acil tavır istedi. Acil tavır hemen geldi Yeni hükümet kurulsun 

DIŞ HABERLER SERVİSİ 

Filistin'de önceki gün HAMAS militanları ile çıkan çatışmada bir polis memurunun ölmesi üzerine dün 20 kadar silahlı polis, Gazze Şeridi'ndeki Filistin parlamentosunu basarak HAMAS'a karşı önlem alınmasını istedi. 
Gazze'deki milletvekillerinin tele-konferansla Ramallah'ta yapılan meclis oturumuna katıldığı sırada binaya giren polisler, sloganlar atarak Filistin yönetiminin güvenliği sağlayamamasını eleştirdi. Polisler, "Filistin Yönetimi'nin HAMAS'a karşı bir tavır almasını istiyoruz. Kanımızı yönetim için döküyoruz, onlar hiçbir şey yapmıyorlar" dedi. 

Yüzlerce polis ateş açtı 
Binanın dışındaki yüzlerce polis de havaya ateş açarak protesto eylemine katıldı. Bir süre sonra polislerin binayı terk etmesiyle meclis oturumuna devam edildi. 
Meclis oturumunda daha sonra yapılan oylamada, milletvekilleri, güvenlik sorunlarının önüne geçilemediği gerekçesiyle Devlet Başkanı Mahmud Abbas'tan 2 hafta içinde yeni bir hükümet kurmasını istedi. 

Ezici çoğunluk 
Abbas'ın 2 hafta içinde yeni bir hükümet kurması gerektiğine dair önerge, 5'e karşı 43 oyla kabul edildi. Mevcut hükümet hakkında güvenoylaması yapmayı planlayan parlamentonun, meclis başkanının tavsiyesi üzerine, yeni bir hükümet kurulması yönündeki bir teklifi oyladığı belirtildi. 
Gazze'de önceki gün Filistin polisi ile HAMAS militanları arasında çıkan çatışmada bir polis ve 2 sivil ölmüş, yaklaşık 50 kişi yaralanmıştı. 



</TEXT>
</DOC>
