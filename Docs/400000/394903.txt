<DOC>
<DOCNO> 394903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur40.html </URL>
<DATE> 2005/11/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Prof. Dr. Ercan Kemalpaşa-Manisa-Akhisar bölgesinde gerginlik artışı var 
</HEADLINE>
<TEXT>

     Türkiye Jeofizik Kurumu Onursal Başkanı Prof. Dr. Övgün Ahmet Ercan, İzmir’in merkezindeki depremlerin büyüklüklerinin, 5.7 ile 5.9’u geçmediğini, son depremlerde yıkımların olmamasıyla kentin bu sınavı başarıyla verdiğini söyledi. 
     Prof. Dr. Ercan, Karşıyaka Rotary Kulübü’nün toplantısında yaptığı konuşmada, bir süre önce depremlerin meydana geldiği Urla-Seferihisar bölgesindeki gerginliğin bittiğini, artçıların 2-3 ay daha sürebileceğini belirtti. Bölgede 3 yıldan önce bu tür deprem beklenmediğini, ancak 13 yıl içinde yine olmasının tahmin edildiğini kaydeden Prof. Dr. Ercan, "Depremin değişmez yasası vardır. Bir yerde deprem olmuşsa, gelecekte bir daha olacak demektir" dedi. 
     Kemalpaşa-Manisa-Akhisar bölgesinde bir "gerginlik artışı"nın söz konusu olduğunu, Foça-Karaburun-Midilli üçgeninde de 7.2 büyüklüğünde bir deprem beklediğini bildiren Prof. Dr. Ercan, şöyle konuştu 
     "Türkiye’deki deprem yönetmeliği yeterli, ancak uyulan bir yönetmelik değil. Bir yerde binanın kaç katlı olacağına belediye meclisindeki kasap-bakkal karar vermez, jeofizik mühendisi karar verir. Bazı yerlerde 10 kattan az olmamalı, bazı yerlerde de 2 katı geçmemeli. Çiğli’nin bulunduğu yer, Mavişehir, Şemikler, İzmir’in en yumuşak bölgeleri. Yapılaşmanın en sakıncalı olduğu yere, devlet eliyle Emlak Bankası evler inşa etmiş. ’Kazık çaktık’ deniliyor. Kazık binanın yan yatmasını kısmen engeller. Burada binalar yıkılır, depremde yıkılır demiyorum ama tek tek incelenmesi gerekiyor. Binanın hoplama oranı Hatay semtinde 1.2 iken, Mavişehir’de bu 4-11 arasında. 
     İnciraltı’ndaki Crown Plaza’nın da kurulduğu alan da uygun değil." Türkiye’de depremin yol açtığı yıkımların "siyasiler" olduğunu ileri süren Prof. Dr. Ercan, "Atatürkçü yönetimler olsa, depremin adı ölüm olmazdı. Atatürk buna izin vermezdi. ’Takdiri İlahi’ diyerek depreme çözüm üretilmez. Çözüm, bilimsel yöntemleri uygulayarak üretilir" dedi. 
     Prof. Dr. Ercan, binaların etrafına okaliptüs ve yabani akasya ağaçları dikilmesini de önererek, "Zeminin kuru olması gerekli. Bu ağaçlar su çeker ve zeminin ıslak olmasını engeller" diye konuştu. 
     
</TEXT>
</DOC>
