<DOC>
<DOCNO> 378906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun28.html </URL>
<DATE> 2005/09/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Papa'nın Türkiye ziyaretinin 2006'ya sarkması şaşkınlık yarattı 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus'un Fener Rum Patriği Bartholomeos'un daveti üzerine kasım sonunda İstanbul'u ziyaret arzusunu dile getirmiş olmasına karşın, Türkiye'nin olası ziyaret için 2006 yılını uygun görmesi, İtalyan basınınca genelde şaşkınlıkla karşılandı. 
     Il Giorno gazetesi, konuya ilişkin haberini, ''Vatikan'da hayal kırıklığı'' başlığıyla duyururken, La Repubblica gazetesi ''Papa 2006'da Türkiye'de'' başlığını kullandı. 
     La Repubblica, Türkiye'den resmi davet bekleyen Vatikan yetkililerinin birkaç gün öncesine kadar bu ziyaretin önümüzdeki ay yapılacağına neredeyse kesin gözüyle baktıklarını hatırlatmasının ardından, ''Vatikan'ın beklediği davet nihayet geldi Türk hükümeti kapıları Papa'ya açmakla birlikte, ziyareti 2005 yılı kasım ayından öteye erteledi'' dedi. 
     Bu koşullarda gelecek kasım ayında Papa'nın Türkiye ziyareti olasılığının ortadan kalktığına değinilen haberde, Türkiye'nin dün yaptığı açıklamada 2006'daki ziyaretin hangi tarihlerde olacağı konusunda bir bilgi verilmediği, davet konusunda Vatikan'dan yanıt beklendiği belirtildi. 
     İtalyan Katolik Piskoposlar Kurulu'nun resmi yayın organı Avvenire gazetesiyse Türkiye Cumhurbaşkanı Ahmet Necdet Sezer'in Papa'ya gönderdiği davet mektubunda dile getirilen arzuyu, ''2006 yılı içinde resmi bir ziyaret'' başlığıyla özetledi. 
     Düne kadar 30 kasımda Aziz Andreas Yortusu'nda Papa'nın Fener Rum Patrikhanesi'nde olmasının beklendiğine işaret edilen haberde, Sezer'in mektubunun Türkiye Katolik Piskoposlar Kurulu Başkanı Ruggero Franceschini tarafından, şöyle yorumlandığı belirtildi 
     ''Bu haberin bekleyişi içindeydik. Temennimiz, Türkiye'de Katolik kilisesine hukuki statü tanınması konusunu anlatmak için Papa'nın Türk yetkililerle de görüşmesiydi.'' 
     
     La Stampa'dan 'tokat' nitelemesi 

     Konuya en geniş yer ayıran gazetelerden biri olan La Stampa gazetesi de ''Papa'ya Türk küstahlığı Davet 2006'ya'' başlığını kullandı. 
     Papa'nın kardinallik dönemindeki beyanatlarında Türkiye'nin AB üyeliğine karşı çıkan görüşlerinin Türk yetkililer tarafından da bilindiğine, Patrik Bartholomeos'un ise Türk hükümetiyle istişare etmeksizin Papa'yı önümüzdeki kasım ayında Türkiye'yi ziyarete çağırmış olmasının, Ankara'da rahatsızlık yarattığına değinilen haberde, şu ifadelere yer verildi 
     ''Ankara hükümetinin dün yaptığı, diplomasi dilinde, 16. Benediktus'a ve Fener Rum Patriği Bartholomeos'a şiddetli bir tokat olarak tanımlanabilir. Papa Ratzinger'in İstanbul'u ziyaret önerisine Türkiye'den gelen cevap, öz itibarıyla olumsuz bir yanıt. Nitekim, ziyaretin ancak 2006'da mümkün olabileceği belirtilmekte. Bu yanıt, Vatikan'da az hayal kırıklığı yaratmadı.'' Sezer'in Papa'nın ziyareti için 2006'yı işaret etmesinin Vatikan'da ''soğuk duş'' etkisi yarattığını belirten La Stampa, davete olumlu yanıt verilmesi durumundaysa 16. Benediktus'un Türkiye'nin AB üyeliği konusundaki olumsuz yaklaşımlarından vazgeçtiğinin sinyallerini veren bir beyanatta bulunmasının da Ankara tarafından müzakere konusu haline getirileceğini ileri sürdü. 
     Haberde, Türkiye'nin, Sezer'in davet mektubundaki betimlemelerinin aksine, Hıristiyan azınlıklara karşı ayrımcılık yapan bir ülke gibi sunulması da dikkati çekti. 
     
     Yunan basınından sert eleştiriler 

     SOFİA ANGELİDİS Atina DHA 

CUMHURBAŞKANI Ahmet Necdet Sezer’in Papa 16. Benediktus’u 2006’da Türkiye’ye resmen davet etmesi Yunan basını tarafından, "Türkiye Papa’nın Fener Rum Patrikhanesini ziyaret etmesini engellemeye çalıyor" şeklinde yorumlandı. 
     Yunanistan’ın önde gelen gazetelerinden Elefterotipia, "Ankara bu davranışı ile diplomatik bir hamle yaparak Fener Rum Patriği Bartholomeos’un 30 Kasım’daki davetini arka plana attı" dedi. Gazete, Bartholomeos’u ekümenik patrik olarak tanımayan Türkiye’nin bu hamlesinin arkasında uzun vadede İstanbul’da Vatikan’a benzer bir statünün oluşması korkusunun yattığını’ iddia etti. 
     Katimerini gazetesi de haberi, "Ankara’nın Papa’ya karşı kışkırtıcı tavrı’ başlığı ile verdi. Ankara’nın Papa’nın resmi olarak Fener Rum Patrikhanesi’ni ziyaret etmesini engellemeye çalıştığını iddia eden gazete, Papa’nın devlet başkanı olmasının yanısıra din adamı kimliğinin de bulunduğunu, bu nedenle Patrikhane’yi ziyaret edebileceğini savundu. 
     
</TEXT>
</DOC>
