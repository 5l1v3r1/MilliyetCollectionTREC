<DOC>
<DOCNO> 383326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko09.html </URL>
<DATE> 2005/10/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Boğaziçi Köprüsü revizyondan geçirilecek... 
</HEADLINE>
<TEXT>

     Nevzat Ozan 

1973 yılından bu yana hizmet veren İstanbul Boğaziçi Köprüsü'nde, kapsamlı bir revizyona hazırlanılıyor. 
     Bu kapsamda, köprünün aydınlatma ve enerji besleme sistemleri tümüyle yenilenecek. 
     Köprü bağlantılı yaklaşım viyadükleri ile yan yolları da içine alan işlere yönelik ihale, 17 Ekim'de yapılacak. 
     A.A muhabirinin edindiği bilgiye göre, Karayolları Genel Müdürlüğü'ne bağlı 17. Bölge Müdürlüğü İstanbul Boğaziçi Köprüsü aydınlatma sistemleri ile ilgili çalışmaları tamamladı. 
     Yapılan ön etüdler sonrasında hazırlanan şartnameler sonrasında İstanbul Boğaziçi köprüsünün aydınlatma sistemlerinin yapımı ve mevcut aydınlatmalar ile enerji besleme sistemlerinin revizyonu kararlaştırıldı. 
     Karayolları 17. Bölge Müdürlüğü tarafından açık ihale usulü ile gerçekleştirilecek söz konusu çalışmalar için ilgili firmalardan teklifleri alınacak. 
     Programa göre, söz konusu işleri, üstlenici firma, sözleşmenin yapıldığı tarihten itibaren 250 iş günü içinde tamamlayacak. 
     Katılımcı firmalar proje kapsamında yer alan işler için konsorsiyum oluşturarak teklif verebilecekler. İşin tümünü kapsayacak şekilde alınacak paket teklifler 60 gün süre ile geçerli olacak. 17 Ekim 2005 tarihinde Karayolları Genel Müdürlüğü İstanbul Bölge Müdürlüğü'nde gerçekleştirilecek. İhale Boğaziçi köprüsü, yaklaşım viyadükleri ve yan yollarının aydınlatılması işlerini de kapsayacak. 
     
     YAPILACAK ÇALIŞMALAR 
     Bu arada Karayoları Genel Müdürlüğü'nün firmalara yaptığı çağrıya göre, ihaleye katılacak firmalardan benzer işleri gerçekleştirmiş olma koşulu da getirildi. 
     Buna göre Boğaziçi Köprüsü'nde yapılması planlanan revizyon çalışmaları kapsamında, ''asma köprünün aydınlatma ve elektirifikasyonu veya asma köprülerin dekoratif aydınlatması veya otel-ticaret merkezi gibi yapıların dış cephelerinin Ledli aydınlatma sistemi ile aydınlatması veya otoyol veya bağlantı yollarının aydınlatması veya otoyol veya bağlantı yolları üzerinde tünel aydınlatması'' yapmış olmak gerekiyor. 
     
     GEÇMİŞTEN GÜNÜMÜZE BOĞAZİÇİ KÖPRÜSÜ 
     İstanbul Boğaziçi köprüsü, 30 Ekim 1973 tarihinde, dönemin Cumhurbaşkanı Fahri Korutürk tarafından hizmete açılmıştı. 
     Köprü, Asya-Avrupa arasındaki ilk sabit bağlantı olarak Türkiye ulaşım ağının çok önemli bir halkasını oluşturuyor. 
     Köprünün yapımını 1970 yılında, Hochtief AG ve Cleveland Bridge and Eng. Co. adlı Alman-İngiliz ortak firmaları üstlendi. 20 Şubat 1970 tarihinde Cevdet Sunay'ın Cumhurbaşkanı, Süleyman Demirel'in Başbakan olduğu dönemde temeli atılan Boğaziçi Köprüsü, 30 Ekim 1973 tarihinde, dönemin Cumhurbaşkanı Fahri Korutürk tarafından hizmete açıldı. 
     Toplam 1560 metre uzunluğundaki Boğaziçi Köprüsü'nün orta açıklığı 1074 metre, Ortaköy Viyadüğü 231 metre, Beylerbeyi Viyadüğü 255 metre, köprü genişliği 33.40 metre, orta açıklığın denizden yüksekliği 64 metre, kulelerin denizden yüksekliği 165 metre. 
     Köprünün yapımında, 63 bin metreküp kazı yapılırken, 4 bin ton betonarme çeliği, 17 bin ton yapı çeliği, 6 bin ton kablo çeliği, 71 bin metreküp beton kullanıldı. Ana sistemde hareketli yük 1.33 ton metre, rüzgar yükü 45 metre, deprem ivmesi 0.1 gr, ana kablodaki çekme 15 bin 400 ton kablo, ana kablonun çapı 58 cm. 
     Köprü, o günkü fiyatlarla 516 milyon liraya mal oldu. 
     
</TEXT>
</DOC>
