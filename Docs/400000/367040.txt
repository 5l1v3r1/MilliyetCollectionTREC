<DOC>
<DOCNO> 367040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy06.html </URL>
<DATE> 2005/08/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Lagendjik Terör ile siyasetin arasına çizgi çizilmeli 
</HEADLINE>
<TEXT>

     Türkiye-AB Karma Parlamento Komisyonu Eş Başkanı Hollandalı Joost Lagendijk, Türkiye’de terör ile siyasetin arasında "çizgi çizilmesi" gerektiğini söyledi. 
     Lagendijk AB Haber’e yaptığı açıklamada, Devlet Bakanı ve Başmüzakereci Ali Babacan’ın son Brüksel temasları sırasında kendisi ile Türkiye-AB sürecini kapsamlı görüşme fırsatı bulduğunu anlattı. 
     Lagendijk, Babacan’a "Müzakere sürecini çok ciddiye alın. 
     Avrupa’daki gelişmeleri yakından takip edin ve müzakere sürecine Türk sivil toplum örgütlerini dahil edin" tavsiyesinde bulunduğunu kaydetti. 
     Babacan’a müzakere sürecinde kriz yönetimini iyi kurgulaması gerektiğini vurgulayan Lagendijk, "Babacan hem müzakere heyetini iyi yönetebilmeli, hem de Kopenhag kriterlerine iyi vakıf olmalı" diye konuştu. 
     Oluşturulacak müzakere heyetinin AB’yi iyi bilen insanlardan seçilmesinin işleri daha da kolaylaştıracağının altını çizen Lagendijk, "AB’de genel olarak hava iyi değil bu açıdan Türkiye müzakereleri en az hata ile sonuçlandırması gerekiyor" dedi. 
     Londra’daki terör olaylarının nasıl geliştiğini iyi anlamanın önemine dikkati çeken Lagendijk, "Avrupa’da terör ilk defa olmuyor daha önce İspanya ve Türkiye ve daha başka yerlerde de olmuştu" diye konuştu. 
     Terörü hiç bir anlayışın haklı gösteremeyeceğini belirten Lagendijk, terörün çok şiddetli bir şekilde kınanması ve buna karşı mücadele edilmesi gerektiğini bildirdi. 
     Lagendijk, "Terörün iyisi veya kötüsü olamaz. Terör örgütleri arasinda bir fark yoktur. Avrupa’da bazı çevreler ETA ve PKK’ya başka tanımlamalar yapabiliyor. Ben burda şunu söylemek istiyorum. Türkiye’de terör ile siyasetin arasında çizgi çizilmesi lazım. Türkiye’deki sorunların siyasi ve barışcı bir ortamda çözülmesi gerekiyor" dedi. 
     
</TEXT>
</DOC>
