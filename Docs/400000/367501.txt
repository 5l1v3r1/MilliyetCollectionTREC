<DOC>
<DOCNO> 367501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun14.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayın gemisi buldu 
</HEADLINE>
<TEXT>


UFUK BALKİS DHA 

Antalya'nın Kumluca ilçesi yakınlarındaki Beşadalar mevkiinde geçen cumartesi görev uçuşu sırasında denize düşen Sahil Güvenlik Komutanlığı'na ait helikopterin enkazına ve şehit pilotlara ulaşıldı. Bölgede bir haftadır sürdürülen arama çalışmaları düne kadar kamera sistemleri ile yapıldı, ancak helikopterin enkazına ulaşılamadı. Bunun üzerine mayın tarama gemisi "Alanya"nın cihazlarla yaptığı aramada helikopterin düştüğü yer kesin olarak saptandı. Çalışmalara katılan ekipler, dün sabah saat 07.45'te denizin 120 metre derinliğindeki helikopterin enkazına ulaştı. Enkazdaki cesetler 60 metreye kadar robotla, ardından dalgıçların çalışmalarıyla çıkarıldı. Şehit pilotların cenazeleri, daha sonra Sahil Güvenlik Komutanlığı'na ait botlarla Aksaz Deniz Üssü'ne gönderildi. 


</TEXT>
</DOC>
