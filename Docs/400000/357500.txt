<DOC>
<DOCNO> 357500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas22.html </URL>
<DATE> 2005/07/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Petek Dinçöz'ün hemşire kıyafetli klibi başına iş açtı... 
</HEADLINE>
<TEXT>

     Şarkıcı Petek Dinçöz, bir klibinde hemşire kıyafeti giymesi nedeniyle posterlerini yakıp hakaret içeren sözler söyleyerek kişiliğine saldırdıklarını öne sürdüğü kişiler hakkında suç duyurusunda bulundu. 
     İstanbul Adalet Sarayı’na avukatıyla birlikte gelen Dinçöz, suç duyurusu dilekçesini Edremit Cumhuriyet Başsavcılığı’na gönderilmek üzere İstanbul Cumhuriyet Başsavcılığı’na verdi. 
     Sanık olarak bir sendikanın Balıkesir temsilcisi ile konuya ilişkin video kasetinden isimleri tespit edilecek kişiler gösterilen dilekçede, "30 Haziran 2005 tarihinde televizyonda, Balıkesir Edremit Adliyesi önünde toplanan bir grubun çıkarmış olduğum ’Doktor Tavsiyesi’ isimli albüm için çekilen klipteki hemşire kıyafeti nedeniyle rencide olduklarını ileri sürerek basın açıklaması yaptıklarını ve posterlerimi yaktıklarını, hakaret içeren sözler söylediklerini gördüm ve aşırı derecede üzüldüm. Kişiliğime saldırı yapılmasının yanı sıra bunun halkın ve basının önünde adeta hedef gösterilerek yapılması beni tedirgin etti" denildi. 
     Dilekçede, söz konusu kişiler hakkında gerekli soruşturmanın yapılarak dava açılması istendi. 
     Adliyeden ayrılırken basın mensuplarının sorularını cevaplayan Petek Dinçöz, olayı dün akşam bir televizyon kanalında izlediğini ve sabaha kadar uyuyamadığını, çok üzüldüğünü söyledi. 
     Söz konusu klipte yanlış bir şey görmediğini belirten Dinçöz, bugüne kadar karşılaştığı hemşirelerin, işyerlerine asmak için kendisinin "sus işareti" yaptığı fotoğrafı istediklerini kaydetti. 
     Dinçöz, hemşireliğin çocukluğundan beri hayalini kurduğu bir meslek olduğunu ve hemşireleri "kanatsız melek" olarak nitelendirdiğini ifade etti. 
     "Klibini geri çekmeyi düşünüp düşünmediği" sorulan Dinçöz, klibi gösterimden çekmeyi düşünmediğini, RTÜK’ten herhangi bir uyarı almadığını, ayrıca klipte erotik bir unsur da olmadığını söyledi. 
     Dinçöz daha sonra adliyeden ayrıldı. 
     
</TEXT>
</DOC>
