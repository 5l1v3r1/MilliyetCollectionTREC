<DOC>
<DOCNO> 364338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun28.html </URL>
<DATE> 2005/07/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yunanistan'da grev hayatı felç etti 
</HEADLINE>
<TEXT>

     Yunanistan'da kamu ve özel sektör çalışanlarının 24 saatlik genel grevi, ülkede yaşamı felç etti. 
     Yunanistan İşçi Sendikaları Konfederasyonu'nu GSEE ile Yunanistan Kamu Çalışanları Konfederasyonu'nun ADEDY çağrısıyla yapılan greve, şehiriçi ve şehirlerarası ulaşımda görev yapan otobüs, tren, metro, troleybüs, tramvay şoförlerinin katılmasıyla özellikle büyük kentlerde ulaşım zaman zaman durma noktasına geldi. 
     Deniz yolu çalışanlarının da greve katılmasıyla anakara ile adalar arasındaki deniz bağlantısı koptu, Olympic Havayolları ise her yöne yalnızca tek sefer yaptı. 
     Öte yandan, kamu bankaları, elektrik ve su işleri daireleri ile PTT çalışanlarının büyük bölümünün de eyleme katılmasıyla müşteri hizmetlerinde aksaklıklar yaşandı. 
     Basın çalışanlarının da grev yapması sonucu, televizyon ve radyolarda haber bültenleri sunulmadı. 
     Bu arada, yazılı basın çalışanlarının dün grev yapmaları nedeniyle bugün gazeteler yayımlanmadı. 
     
</TEXT>
</DOC>
