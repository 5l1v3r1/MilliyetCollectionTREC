<DOC>
<DOCNO> 375967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/axyas01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör 5 aydır ifade vermek için bekliyor 
</HEADLINE>
<TEXT>


100. Yıl Üniversitesi Rektörü, "Tıbbi cihaz alımı ihalesinde usulsüzlük yapıldığı iddiasıyla hakkımda açılan soruşturma kapsamında ifade vermedim ve çağrı da almadım" dedi 

FAHRETTİN GÖK Van DHA 

Van 100. Yıl Üniversitesi Rektörü Prof. Dr. Yücel Aşkın, Cumhuriyet Başsavcılığı'nın hakkında açtığı soruşturma kapsamında şu ana kadar herhangi bir yetkilinin ifadesine başvurmadığını söyledi. 
12. Ulusal Kil Sempozyumu, 100. Yıl Üniversitesi Nihat Bayşu Konferans Salonu'nda başladı. 4 gün sürecek sempozyuma Türkiye'nin değişik üniversitelerinden gelen profesör ve öğretim üyelerinden oluşan yaklaşık 100 kişi katıldı. 

Evde arama yapılmıştı 
Sempozyuma ev sahipliği yapan üniversitenin rektörü Prof. Aşkın, gazetecilerin tıbbi cihaz alımı ihalesinde usulsüzlük yapıldığı iddiasıyla 14 Temmuz'da evinde yapılan arama ve sonrasında yaşanan gelişmelerle ilgili sorularını yanıtladı. Soruşturmayı yürüten Cumhuriyet Savcısı Sezgin Kanmaz'ın malvarlığına el konulmasına ilişkin 2 talebinin de reddedildiğini hatırlatan Prof. Dr. Aşkın, 5 Nisan'da açılan soruşturma kapsamında bugüne kadar herhangi bir yargı mensubuna ifade vermediğini söyledi. 
İfade vermek için bir çağrı da almadığını belirten Prof. Dr. Aşkın şunları söyledi "Ayrıca evimden alınan tarihi eserlere paha biçilip biçilmeyeceğini gelecek olan eksper raporundan sonra herkes görecek. Tek bir şeyi biliyorum, o da söylenenlerin hiçbirini yapmamış olduğumdur. Şunu iyi biliyorum, söylenenler hiçbir şekilde gerçeği yansıtmıyor. İfadeye çağrılmadım. Bizler de ifadeye çağrılmayı bekliyoruz." 




</TEXT>
</DOC>
