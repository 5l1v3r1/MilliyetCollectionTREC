<DOC>
<DOCNO> 367219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/axsiy02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Chirac üzdü 
</HEADLINE>
<TEXT>


Chirac'ın Rumlar tanınmadan müzakerelerin başlamayacağı yönündeki sözlerinden üzüntü duyan Erdoğan,"Bana, 'Bu bir siyasi tanıma değildir' demişti" diye konuştu 

ANKARA Milliyet 


Başbakan Recep Tayyip Erdoğan, Fransa'dan gelen "Rumlar tanınmadan müzakereler başlamaz" söylemine "yeni şart olmaz" diyerek tepki gösterdi. Fransa Cumhurbaşkanı Jacques Chirac'ın sözlerinden üzüntü duyduğunu belirten Erdoğan, "Oysa 17 Aralık'ta tebrik için aradığında bana telefonda 'Bu bir siyasi tanıma değildir' demişti" diye konuştu. 
İstanbul'a hareketinden önce gazetecilerin sorularını yanıtlayan Erdoğan, Fransa Başbakanı Dominique De Villepin'i destekleyen Chirac'ın "Birliğin üyelerinden birini tanımayan bir ülkeyle müzakerelerin açılmasının düşünülemeyeceği" açıklamasını değerlendirdi. 
3 Ekim müzakere süreciyle ilgili olarak Türkiye'nin herhangi bir yeni şart düşünmesi ve konuşmasının söz konusu olmadığını belirten Erdoğan, şunları söyledi 

'Süreç hızlanacak' 
"Müzakere süreci ile ilgili karar 17 Aralık'ta verilmiştir ve bunun dışında başka şart söz konusu değildir. Nitekim bizim için olması gereken diğer 10 ülkeyle alakalı Gümrük Birliği'ne yönelik bir teşmil olabilir. Bunu da zaten Türkiye olarak Ek Protokol'le yerine getirmiş vaziyetteyiz. Fransa Başbakanı'nın yapmış olduğu açıklama, Chirac'ın yaptığı açıklama, ki ona üzgünüm, onu da söyleyeyim. Zira 17 Aralık'ta tebrik için aradığında bana telefonda söylediği şudur 'Bu bir siyasi tanıma değildir, ben de dönem başkanına katılıyorum.' Şimdi maalesef bu tür bazı açıklamalar yapılıyor, bunlar üzücü. " 
Türkiye'nin bundan sonra 3 Ekim için hazırlıklarını yaptığını, uzmanların karşılıklı çalışmalarının sürdüğünü kaydeden Erdoğan, 1-2 Eylül'de yapılması beklenen Dışişleri Bakanları toplantısının süreci hızlandıracağını düşündüğünü de bildirdi. 


</TEXT>
</DOC>
