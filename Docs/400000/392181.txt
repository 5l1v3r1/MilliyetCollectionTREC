<DOC>
<DOCNO> 392181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko04.html </URL>
<DATE> 2005/11/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Turizmden gelecek yıl 20 milyar dolar bekleniyor... 
</HEADLINE>
<TEXT>

     Turizm gelirlerinin gelecek yıl 20.4 milyar dolara ulaşması bekleniyor. Bu yıl için 18.5 milyar dolar olan turizm geliri tahminine göre gelecek yıl turizm gelirlerinin yüzde 10.3 arttırılması öngörülüyor. Cari işlemler dengesine turizmin net 17.2 milyar dolarlık olumlu etki yapacağı varsayılıyor. 
     Hükümet 2006 yılı programıyla, gelecek yıl için 22 milyar dolar olarak öngörülen cari açığın kaynaklarını ortaya koydu. Buna göre, 79 milyar dolar öngörülen 2006 yılı ihracat rakamı, bavul ticareti dahil edildiğinde 82.6 milyar dolara ulaşacak. Hükümetin 124.4 milyar dolarlık ithalat tahmini de, altın ithalatı ile diğer mallar kapsamında yapılan uyarlamanın birbirini etkisiz hale getirmesi nedeniyle 7.4 milyar dolarlık navlun ve sigorta dahil edildiğinde 117 milyar dolar olacak. Böylece cari işlemler dengesi kapsamında dış ticaret açığı rakamı 34.3 milyar dolara ulaşacak. 
     Bu kapsamdaki dış ticaret açığının 2005 yılı için 32 milyar dolar olmasının öngörüldüğü dikkate alındığında, gelecek yıl dış ticaret açığında yüzde 7.18’lik artış beklentisi ortaya çıkıyor. Bu artış cari işlemler açığını da artırıcı bir etkiye sahip olacak. 
     
     HİZMETLER DENGESİNDEN NET 16.8 MİLYAR DOLAR KAYNAK 
     Hizmetler dengesinde ise 30.5 milyar dolarlık gelir, 13.8 milyar dolarlık gider oluşacağı öngörülüyor. Buna göre, 
     hizmetler dengesinde 2005 yılında 15.1 milyar dolar olarak gerçekleşmesi beklenen fazlanın yüzde 11.25 artışla 2006 yılında 16.8 milyar dolara yükseleceği tahmin ediliyor. 
     
     TURİZMDEN NET GELİR TAHMİNİ 17.2 MİLYAR DOLAR 
     Hizmetler dengesindeki fazlanın ise turizm gelirlerinden elde edilmesi öngörülüyor. Bu yıl için 18.5 milyar dolar olarak tahmin edilen turizm gelirlerinin gelecek yıl 20.4 milyar dolara yükselmesi, turizm giderlerinin de 2.7 milyar dolardan 3.2 milyar dolara çıkması bekleniyor. Böylece net turizm gelirinin 2005 yılında 15.9 milyar dolardan 2006 yılında 17.2 milyar dolara çıkması hedeflendi. 
     Hizmetler dengesi kapsamında taşımacılıkta net 800 milyon dolarlık çıkış, 400 milyon dolarlık net giriş beklentisine yer verildi. 
     Yatırım geliri dengesinde ise, 4.1 milyar dolarlık girişe karşın 10.1 milyar dolarlık çıkış beklentisiyle net 6 milyar dolarlık açık beklentisine yer verildi. Bu açık, doğrudan yatırımlarda net 600 milyon dolar, portföy yatırımlarında net 900 milyon dolar, faiz gelir ve giderinin hesaplandığı diğer yatırımlarda da net 4.6 milyar dolarlık açık tahminine dayanıyor. 
     
     İŞÇİ GELİRLERİNDEN 800 MİLYON DOLAR 
     Cari transferler kapsamında ise 2006 yılında 1.5 milyar dolarlık net fazla verilmesi planlandı. Bu kapsamda işçi gelirlerinden 800 milyon dolar, resmi transferlerden de 800 milyon dolarlık giriş bekleniyor. 
     Böylece hizmetler dengesi ve cari transferler kapsamında cari işlemler dengesinin olumlu, dış ticaret ve yatırım gelir dengesinden de olumsuz etkilenmesi sonucunda cari açığın 22 milyar dolar olması öngörülüyor. 

ANKA 
     
</TEXT>
</DOC>
