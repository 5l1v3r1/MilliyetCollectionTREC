<DOC>
<DOCNO> 386565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/yguven.html </URL>
<DATE> 2005/10/14/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ayrıntılar 
</HEADLINE>
<TEXT>


Ayrıntılar önemlidir .. 
Bir insanın "söylediği" ile "niyeti" arasındaki açının şaşmaz iletkisidir ayrıntı. 
Şimdi size bir ayrıntı anlatayım "meali"ni sonraya bırakayım 
Arnavutluk maçı bitmiş... "Oflaya poflaya" play-off'a çıkmışız. Bizler ekranlarımızın karşısında, bir avuç vatandaşımız deplasmanda, adrenaline batıp çıkmışız. 
En heyecanlımız kim olabilir 
Bence, Federasyon başkanımız sayın Levent Bıçakcı... 
Kolay mı, kariyeri de başkanlığı da o maça bağlı. Almanya yolunda ilk heyelanda, federasyonumuzun altında kalması ve Fatih Terim tarafından bile kurtarılamaması söz konusu orada. 

"Prim kaç para " 
Neyse, zor da olsa bir mutlu son daha... 
İki dakika sonra bir mikrofon bir kamera "canlı yayındasınız"... Adım gibi biliyorum ki, o sırada Levent Bey'in nabzını sayamazsınız. 
Soru şu 
"Futbolcularımız ne kadar prim alacaklar" 
Soru değil "pas" bu... Al oyna, golünü at, Türkiye inlesin 
Cebinden mi vereceksin .. Çak jokerini Bitir milleti... Eli açık, gönlü gani başkan görsün Dünya. 
Israr ediyor bizim meslektaş 
"Kaç para" 
Eyvah diyorum içimden... Bıçakcı da "kırklara karışacak galiba". 
Kolay değil cömertliğin dayanılmaz cazibesi var genlerimizde. 
Tabi bir de "içtihat"larımız 
Nasıldır bizim alıştığımız "başkan" karakteri .. 
"Yüce rabbim bize bu günleri gösterdi. Ne versek azdır bu evlatlarıma" falan tarzında değil mi "ikiye katladım", "üçle çarptım" muhabbeti. 
En azından "ne isterlerse" demeli 
"Cip"se cip... "Kamyon"sa kamyon... Dolar, Euro, YTL, Eski TL, hisse senedi, krampon, papyon... Ne isterlerse. Hatta tüm kadroya birer tane de diploma Hem de bu sefer "ekonomi profesörü" diploması... 
Biz gelişmekte olan bir ülkeyiz. Federasyon başkanımız da çıtayı yükseltmeli değil mi 

Çalışılmış pozisyon 
Ama o da ne .. 
Gözleri bile buğulanmadan, sesi bile titremeden, 1. Sulh Hukuk Mahkemesi'ndeki müdahil avukat gibi tane tane konuşuyor Levent Bıçakcı. 
"Biz prim meselesini Milli Takım gündeminden çıkarmak istiyorduk. Gördüğünüz gibi başardık da. Bunları konuşmaya bile gerek yok. Bu çocukların hiçbiri para için oynamıyor ki Milli Takım'da". 
"Bari iki rakam söyle be adam" diyor içinden canlı yayın muhabiri... Kibarcası "miktar belli mi" 
Bıçakcı, "çalışılmış" pozisyonda topa hakim 
"Almanya'ya gittiğimizde vereceğimiz primi açıklamıştık zaten. Bu galibiyetin de bir miktar primi olacak. O kadar önemli değil" diyor. 

Yağcılığa girer 
Evet... Bu bir ayrıntı. 
Ama benim için dört saatlik basın toplantısından çok daha bilgilendirici, çok daha aydınlatıcı. Şu cümlelere bakınca federasyonun hangi sularda ne cins yelken açacağından, hangi vizyona nasıl tutunacağına kadar bir sürü şeyi anlıyorum ben. 
Size de anlatmak isterim ama anlatamam Yağcılığa girer. 
Sadece memnun olduğumu belirtmeliyim. 
Bir sürü konuda federasyonun yetersiz ve ağır kaldığını bir kenara ayırarak, şu prim denilen hadisede dört dörtlük davrandığını ifade etmeliyim. 
O prim ki, bizi Milli Takım oyuncularımızdan nefret ettirecek boyutlara gelmişti vakti zamanında. 
O prim ki, demokratik bir ülkede hanedan bahşişine dönmüştü de Ay-Yıldız formalı gençlerin başını döndürmüştü. 
Ayrıntı mayrıntı. 
Prim işi resmiyet ve asalet kazandı ben çok rahatladım. 

Omuz omuza Terim 
İkinci ayrıntı Fatih Terim'den... 
Yine Arnavutluk galibiyetinden sonra. Yine adrenalin doruklarda. 
Bizim bildiğimiz Fatih Hoca, böyle durumlarda İtalyan Medici ailesine mensup burnundan kıl aldırmaz bir şovalye ile ruh alış verişine girer ve ortaçağda tebasına bakar gibi göz gezdirirdi etrafa. 
Kısa, kesik konuşmalarını kaşlarıyla destekleyen yüzü, bizim ulaşamayacağımız kadar fizik ötesi olurdu. Elleri, onun değil şovalyenindi. 
Soru mu .. Paylanmak istiyorsanız, soru da sorabilirdiniz. 
O trans hali normale dönsün diye haftalarca beklemeniz gerekebilirdi. 
Lakin bu kez öyle değildi. Zaten ikinci Milli Takım devrinde hiç olmamıştı, ama yine de play-offta görmeden emin olamazdık. 
Baktık solunda Oğuz Çetin, sağında Mehmet Özdilek... İkisinin de omuzlarına koymuş kollarını. İlk sözü Müfit Erkasap'a veriyor. Sonra Mehmet Hoca... Sıra soldan geliyor diye kendisi de kısa konuşup Oğuz Hoca'nın devam etmesini istiyor. 
Yaptığı yorumların yarısı da ekibini övmekle geçiyor Terim'in. Yüzü güleç, vücut dili sade. 
Ve Milli Takım'ın teknik patronundan herkese müsaade. 
"Bırakınız yapsınlar. Bırakınız konuşsunlar" 
Demokrasi bu işte. Yardımlaşma, dayanışma... 
Ekip olma... 

Çelik diş 
Ayrıntı küçük ama, mesaj büyük mesaj. 
Hem büyük, hem de önemli. 
Neden .. Çünkü Milli Takım denilen futbolcular topluluğu üç aşağı beş yukarı aynı. Taktik dediğimiz de, o kadar karmaşık ve akıl almaz değil . 
Peki ne değişti Ne değişti de Terim zamanındaki oyunları farklı futbolcularımızın 
Milli Takım'da oluşan boşluğa Terim'in karizması, motivasyonu kondu. Usta elinden çıkmış bir diş dolgusu gibi yamayıp çelikleştirdi o dişi. 
Kim ne derse desin bunu yapan tek kişi... Fatih Terim. 
İşte o karizmayı, o motivasyonu oluşturan kişilik yapısının bir kısmıydı Fatih Hoca'nın hiç de onaylamadığımız davranışları. 
Ve biz merak ediyorduk... Acaba olumsuzluklardan arınırken, olumlu yönleri de geride mi kalacaktı Hoca'nın. 
Hayır... Kalmadı... 
Eskisi gibi enerji veriyor futbolcularına, lakin eskisi gibi zaferlerden sonra başının üzerinde bir negatif enerji bulutuyla gezmiyor. 
Almanya'ya gideriz, gitmeyiz. Milli Takımı bir ustaya teslim etmişiz. O da ekibini kurmuş. Mutlu bir aile tablosu sergiliyor. O huzurlu, biz huzurlu... Burası önemli. 

Ergun Gürsoy'un tablosu 

Sayın Ergun Gürsoy, benim "tez"imi beğendi galiba... Baksanıza..." Galatasaraylıları kendilerine getirmek için konuştum, lakin biraz bodoslama oldu" demiş. 
Umarım hissettiklerini dile getirmiştir. 
Çünkü benim ressam dostlarımdan bazıları, tuvale boyaları sıkar parmaklarıyla sağa sola yayar ve şans eseri bir şekil oluşursa "bu tabloya ne isim koyayım" diye bana sorardı. 
Çoğunlukla "kader" adını önerirdim. 
Ya da "ne çıkarsa bahtına" 
"Şans", "talih", "kader", "kısmet", "parmak", "ortaya karışık"... Bu isimde çetrefil tabloları olanlar varsa bilsinler ki isimleri bendendir. 
Öyle iş var mı ya... Sık tüpleri karıştır. Ne yapmak istediğine bittikten sonra karar ver. Veya bir başkasının yorumuna sarıl. 
Umarım sayın Ergun Gürsoy'unki samimi hisleridir. 



</TEXT>
</DOC>
