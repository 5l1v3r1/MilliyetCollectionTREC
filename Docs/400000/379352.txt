<DOC>
<DOCNO> 379352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/spo01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'dan garanti 
</HEADLINE>
<TEXT>


Beşiktaş'ın hocası, derbide sahada ne istediğini bilen, skor ne olursa olsun disiplinden kopmayan, iyi mücadele eden bir takım izleteceklerini söyledi 

ORHAN YILDIRIM 


Beşiktaş Teknik Direktörü Rıza Çalımbay, derbiden üç puanla ayrılacaklarını iddia etti. Tecrübeli çalıştırıcı, "Elbette takımın ve bazı oyuncularımın form durumundan memnun değilim. Ayrıca sakat ve cezalıların eksikliğini de hissediyoruz. Ancak Beşiktaş gibi büyük bir takımın böyle mazeretler arkasına sığınma lüksü yok. Her şeyi bir kenara koyup sadece bu maçı düşünüyoruz. Rakibi fazla anlatmaya gerek yok. Onlar bizim, biz de onların artı ve eksilerini en ince ayrıntılarına kadar biliyoruz. Buna göre önlem alacağız" dedi. 
Sahada ne istediğini bilen, skor ne olursa olsun oyun disiplininden kopmayan ve iyi mücadele eden bir Beşiktaş'ın olacağını söyleyen Rıza Çalımbay, "Evimizde üç puanı alacağız. Fenerbahçe'nin de çok etkili ve sonucu her an değiştirecek oyuncuları var. Gereken önlemleri alacağız" diye konuştu. 

Anelka ve Alex'e pranga 

Teknik Direktör Rıza Çalımbay, Fenerbahçe'nin iki yıldızı Anelka ile Alex'e özel markaj uygulatacak. Tecrübeli hocanın özellikle son maçlarda çok formda olan Anelka'nın kaleye yüzünü dönmemesi konusunda futbolcularını uyardığı, Alex'in de orta alanda oyun kurmasının engelleneceği belirtildi. Çalımbay duran toplarda da adam paylaşımının dikkatli yapılması konusunda uyarılarda bulunduğu öğrenildi. 

Divan'dan birlik çıktı 

Beşiktaş'ta dün sabah yapılan olağan Divan Kurulu toplantısında birlik ve beraberlik rüzg rları esti. Takımın kötü gidişi nedeniyle çok sert bir konuşma yapması beklenen Fikret Orman herkesi şaşırttı. Orman, "Aslında konuşacak çok şeyimiz vardı. Ancak Malmö yenilgisinin ardından ve Fenerbahçe derbisi arefesinde bu fikrimizden vazgeçtik. Benim sorunum kişisel değil. Biz Beşiktaş için varız" sözleri salonda büyük alkış aldı. Bu arada denetleme kurulu raporunda kulübün 10 milyon 605 bin 458 YTL borcu olduğu açıklandı. 

Demirören'den tele mesaj 

Özel işleri yüzünden Cezayir'de bulunan Başkan Yıldırım Demirören takımı buna rağmen yalnız bırakmıyor. Teknik Direktör Rıza Çalımbay ile dün uzun bir telefon görüşmesi yapan Demirören, "Camianın bu maça yönelik beklentisi büyük. Malmö maçı geride kaldı. Sadece derbiyi düşünüp sahadan galibiyetle ayrılın. Taraftarın gönlünü almamız şart. Ben ve yönetici arkadaşlarım senin ve ekibinin sonuna kadar arkasında. Size güveniyoruz" diyerek moral verdi. 

Gökhan endişesi 

Diyarbakır maçında burnu kırılan Gökhan Zan'ın fiziksel olarak hazır olduğu ancak derbide oynamasının sorun yaratabileceği vurgulandı. Maskeyle sahaya çıkacak genç oyuncunun savunmada görev aldığı için büyük risk taşıdığı belirtildi. Bu arada Ailton'un forma giyebileceği açıklanırken, son kontrolde ağrıları nedeniyle zorlanan Sergen forma giyemeyecek. 

Kartal ezdi geçti 4-1 

PAF Ligi'nde Beşiktaş, Fenerbahçe'yi 4-1 yendi. Vefa Stadı'ndaki karşılaşmada Siyah - Beyazlılar'ın gollerini, 3. dakikada Erdem Özkurt, 19. dakikada Yüksel Kayaalp, 45. dakikada Nail Tilbaç ve 75. dakikada Mehmet Seyfettin Sedef kaydetti. Fenerbahçe'nin tek golünü ise 89. dakikada Beşiktaşlı Ünal Danışkaya kendi kalesine attı. 


</TEXT>
</DOC>
