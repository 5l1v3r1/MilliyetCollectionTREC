<DOC>
<DOCNO> 393891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur46.html </URL>
<DATE> 2005/11/10/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
İnsan ticaretine karşı önlemler arttırılıyor 
</HEADLINE>
<TEXT>

     Türkiye'nin, insan ticaretiyle mücadele çalışmaları çerçevesinde, gerekli yasal ve idari düzenlemeleri tamamladığı bildirildi. 
     Dışişleri Bakanlığı'ndan yapılan açıklamada, Ankara'nın mağdurlara doğrudan yardım sağlanabilmesi için üç haneli bir acil yardım ve ihbar telefon hattını 157 faaliyete geçirdiği, İstanbul ve Ankara'da sığınma evleri açtığı belirtildi. 
     Açıklamada, Türkiye'nin ayrıca bu konuda son dönemde gerek uluslararası, gerek ikili düzeylerde öncü bir tutum sergilediği kaydedildi. 
     Türkiye'de 2004 yılında tespit edilen insan ticareti mağdurlarının önemli bölümünü yaklaşık yüzde 75 , Karadeniz coğrafyasındaki Ukrayna, Moldova, Rusya Federasyonu, Azerbaycan, Gürcistan, Romanya ve Bulgaristan vatandaşlarının oluşturduğu bildirilen açıklamada, bu ülkelerdeki insan ticaretiyle mücadele kapsamında ''Karadeniz Bölgesinde Bilgi Paylaşımı İçin Kapasite Artırımı Projesi''nin Capacity Building for Data Collection , 2004 yılı Kasım ayında üye olunan Uluslararası Göç Örgütü IOM tarafından 4 Ekim 2005 tarihinde başlatıldığı hatırlatıldı. 
     Açıklamada, projenin amacının, aralarında insan ticaretinde kaynak ülkelerin bulunduğu 11 ülke Arnavutluk, Azerbaycan, Bulgaristan, Ermenistan, Gürcistan, Moldova, Romanya, Rusya, Türkiye, Ukrayna ve Yunanistan arasında insan ticareti konusunda etkin bilgi paylaşımını sağlamak olduğu kaydedilerek, projenin Türkiye'deki koordinasyonunu IOM'nin yürüteceği bildirildi. 
     12 ay süreli bu projeyle, Karadeniz bölgesinde insan ticaretiyle mücadelede kalıcı bir bilgi toplama ve paylaşım sisteminin oluşturulmasının öngörüldüğü belirtilen açıklamada, projeyle Türkiye'nin insan ticaretiyle mücadele alanında bölgesel bir bilgi merkezi konumuna geleceği, ayrıca başta Karadeniz bölgesindeki ülkeler olmak üzere, AB ülkeleriyle de bu alanda işbirliğini güçlendirmesine olanak sağlanacağı vurgulandı. 
     Açıklamada, projenin hedef kitlesinin, karar vericiler, yasa uygulayıcı makamlar ve insan ticareti konusuyla ilgili diğer kurum ve kuruluşlar olduğu da belirtildi. 
     
</TEXT>
</DOC>
