<DOC>
<DOCNO> 352442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo13.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Düello Panzer'in 4-3 
</HEADLINE>
<TEXT>


Konfederasyon Kupası'nın ilk gününde ev sahibi Almanya Avustralya'yı zor da olsa devirdi, 7 golün atıldığı mücadelede galibiyeti Kurayni, Mertesacker, Ballack pen. ve Podolski'nin sayıları getirdi 


Bu senenin en büyük futbol organizasyonu olan 7. Konfederasyon Kupası dün gece A Grubu'nda oynanan iki maçla start aldı. Almanya'da düzenlenen turnuvanın resmi açılış maçında ev sahibi Panzerler ilk yarısı 2 - 2 sona eren karşılaşmada Avustralya'yı 4 - 3 mağlup etmeyi başardı. Almanya'nın gollerini Kurayni, Mertesacker, Ballack penaltıdan ve Podolski atarken, Avustralya'nın sayıları Skoko, Mlicevic ve Aloisi'den geldi. Gecenin diğer karşılaşmasında ise Arjantin, Tunus'u 2 - 1'le geçti. 33'te Riquelme ve 56'da Saviola'nın penaltısına, Tunus 72'de penaltıdan Guemamdia ile yanıt verdi. 
Konfederasyon Kupası'na bugün B Grubu'ndaki iki karşılaşma ile devam edilecek. Brezilya ile Yunanistan TSİ 21.45'te kozlarını paylaşacak. Bu maçı Kanal D naklen ekrana getirecek. Diğer maçta ise Japonya ile Meksika karşı karşıya gelecek. 

Kupa Inter'in 

Roma'yı rövanşta 1-0 yenen Inter, 23 yıl aradan sonra İtalya Kupası'nı kazandı. Deplasmandaki ilk maçta rakibine 2 - 0 üstünlük kuran Milano temsilcisi, dün gece de Roma'yı 52. dakikada Sırp defans oyuncusu Mihajlovic'in nefis golüyle geçerek kupaya uzandı. Roma 65'te Cufre'nin kırmızı kart görmesiyle mücedeleyi 10 kişi tamamladı. 

Manchesterspor 

Manchester United'ın Amerikalı dolar milyarderi Malcolm Glazer'a satılmasına tepkiler giderek büyüyor. 
Kırmızı Şeytanlar'ın tutkulu taraftarları Glazer'ın kuklasını yakarak başlattığı protestolarına dün bir yenisini ekledi. İngiliz seyirciler, 'Football Club United of Manchester' adında yeni bir futbol kulübü kuracaklarını ve dördüncü ligde mücadele edecek bu takımı destekleyeceklerini açıkladılar. Taraftarlar, ortak karar alarak Manchester United Kulübü'nün maçlarına gitmeyeceklerini de bildirdiler.Kulübün önünde gösteri yapan yaklaşık 2 bin 600 futbolsever, 'Huzur içinde kal Manchester United' yazılı bir pankart açtı. 


</TEXT>
</DOC>
