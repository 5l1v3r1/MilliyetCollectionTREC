<DOC>
<DOCNO> 398151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/theper.html </URL>
<DATE> 2005/11/26/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Gençlik bu kadar kolay harcanamaz 1 
</HEADLINE>
<TEXT>


Gün geçmiyor ki ilköğretim yaşı seviyesindeki birkaç çocuk suçlunun kapkaç yaptığı, hırsızlığa karıştığı haberi gelmesin. Küçük yaştaki çocukların suç işleme trafiği o kadar arttı ki toplum olarak bu olguyu da kanıksar olduk. İşte onlardan biri İstanbul'un emniyet müdürünün elini öptürüp yuvaya yolladığı küçük. Daha emniyetten çıkarken, "Yine çalacağım" dedi ve yuvadan kaçtı. Peki neler oluyor 
Neler olduğunu iki gün arka arkaya yazıp açıklamaya çalışacağım. 
Türk Ceza Kanunu madde 31'den söz etmek istiyorum. Bu maddeye göre 
"Fiili işlediği sırada on iki yaşını doldurmamış olan çocukların ceza sorumluluğu yoktur. Bu kişiler hakkında ceza kovuşturması yapılamaz, ancak çocuklara özgü güvenlik tedbirleri uygulanabilir." 
Görüldüğü gibi, çocuk 12 yaşından küçük ise elini kolunu sallayarak gider, her türlü suçu işler. Peki böyle bir özgürlük olur mu Aslında olmaz. Ne yapılır Öncelikle suça eğimli bu çocukların velayeti ana babasından alınır. Ondan sonra çocuğun tecavüze uğramayacağı, kolaylıkla kaçamayacağı, ehil ellerdeki eğitim kurumlarına mutlaka ama mutlaka konur. Eğitilmeyen her çocuk beş altı sene sonra bir mafya lideri olacaktır. 
Neredeyse bebek yaştaki çocuklar hırsızlık veya sair suç talimatını nereden alıyor Kendi kendilerine planladıklarını, kaptıkları paraları da kendi kendilerine harcadıklarını düşünmüyoruz değil mi Elbette bunu yaptıranlar var. Bunlar da büyük çoğunlukla ailelerdir. Şimdi ceza kanunumuzdan bir başka madde 
"Bir başkasını suça azmettiren kişi, işlenen suçun cezasıyla cezalandırılır. Üstsoy ve altsoy ilişkisinden doğan nüfuz kullanılmak sureti ile suça azmettirme halinde azmettirenin cezası üçte birden yarısına kadar artırılır. Çocukların suça azmettirilmesi halinde bu fıkra hükmüne göre cezanın artırılabilmesi için üstsoy ve altsoy ilişkisinin varlığı aranmaz." 



</TEXT>
</DOC>
