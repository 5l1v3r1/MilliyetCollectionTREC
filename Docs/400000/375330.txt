<DOC>
<DOCNO> 375330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun21.html </URL>
<DATE> 2005/09/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Türkiye şartları yerine getirir ve AB kabul ederse tam üye olabilir" 
</HEADLINE>
<TEXT>

     Avusturya Başbakanı Wolfgang Schüssel, Türkiye'nin gelecekte ancak şartları yerine getirdiği ve AB'nin de kendisini almaya hazır olması durumunda tam üye olabileceğini söyledi. 
     Schüssel, Alman Hıristiyan Sosyal Birlik Partisi'nin CSU Nürnberg kentinde düzenlediği parti kurultayına katılarak, konuşma yaptı. 
     Türkiye'nin AB üyeliği konusuna değinen Schüssel, ''Türkiye şartları yerine getirirse ve AB de bu ülkeyi kabul edecek durumda olursa Türkiye birliğe tam üye olabilir'' dedi. 
     Türk hükümetinin çok önemli reformlar yaptığını, ancak AB yolunun uzun olduğunu belirten Schüssel, bu nedenle Türkiye ile başlanacak üyelik müzakerelerinin ucunun ve hedefinin açık olması gerektiğini savundu. Schüssel, müzakereler sonucunda Türkiye'ye ''hayır'' denilmesi durumunda Türkiye'yi her halükarda Avrupa'ya bağlı tutabilmek için bir seçenek olması gerektiğini söyledi. 
     Schüssel, böylece sadece AB için değil Türkiye'ye karşı da daha dürüst davranılmış olacağını söyledi. 
     Hırvatistan'ın AB üyeliğini savunan Schüssel, ''Türkiye ile müzakerelere başlayıp, Hırvatistan'ı dışarıda bırakmak olmaz'' dedi. 
     Schüssel ayrıca, Bavyera hükümetinin politikalarından esinlendiklerini belirterek, Alman birlik partilerine seçimlerde başarılar diledi. Schüssel ''Artık Almanya'da değişim zamanı gelmiştir, hem de hemen'' dedi. 
     CSU Genel Başkanı Edmund Stoiber de ''Schüssel, Türkiye'nin AB üyeliği konusunda, uluslararası alanda bizim görüşlerimizi dile getiriyor'' dedi. 
     CSU Genel Sekreteri Markus Söder de parti kurultayında yaptığı konuşmada, Başbakan Gerhard Schröder'i, Türkiye ile AB üyelik müzakerelerine başlanması için, iki Almanya'nın birleşmesinin yıldönümü olan 3 Ekim tarihini seçtiği, Birlik 90 Yeşiller Partisi Eşbaşkanı Claudia Roth'u da Müslümanlar için resmi tatil günü istediği için eleştirdi. 
     
</TEXT>
</DOC>
