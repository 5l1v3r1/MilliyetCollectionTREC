<DOC>
<DOCNO> 392551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun22.html </URL>
<DATE> 2005/11/06/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Somali Başbakanı Gedi'nin konvoyuna saldırı düzenlendi 
</HEADLINE>
<TEXT>

     Somali'da Başbakan Ali Muhammed Gedi'nin konvoyuna düzenlenen saldırıda 2 koruma görevlisi öldürüldü. 
     Görgü tanıklarına göre, başkent Mogadişu'da Gedi'nin bulunduğu konvoyun yakınında bir patlama meydana gelirken, silahlı kişiler konvoya el bombaları fırlattı. 
     Gedi'nin bürosundan Muhammed Ali Americo, saldırıda 2 koruma görevlisinin öldüğünü, 12'sinin yaralandığını açıkladı. Ölü sayısının artabileceğini bildiren Americo, patlamaya bir kara mayınının yanı sıra uzaktan kumandalı bir bombanın yol açtığı yolunda bilgi bulunduğunu, ölenlerin Başbakan'ın aracının arkasındaki araçta bulunan kişiler olduğunu belirtti. 
     Americo, saldırıya rağmen Gedi'nin geceyi başkentte geçireceğini, muhalif milletvekilleri ve bakanlarla planlanan toplantıyı yapacağını kaydetti. 
     Ramadan Oteli yakınında meydana gelen saldırıda Gedi'nin yara almadan kurtulduğu belirtildi. 
     Başbakan Yardımcısı Hüseyin Aidid de, patlamanın Başbakan'ın aracının arkasındaki araca zarar verdiğini ve aracın alevler içinde kaldığını, patlamaya kara mayınının yol açtığına inandıklarını söyledi. 
     Gedi'nin geçen yıl göreve başlamasından sonra ilk kez Mogadişu'yu ziyaret ettiği 3 Mayıs'ta bir stadyumda yaptığı konuşma sırasında düzenlenen bombalı saldırıda 15 kişi ölmüştü. 
     Başbakan Gedi ve Devlet Başkanı Abdullahi Yusuf Ahmed, Mogadişu'nun güvenli olmadığı gerekçesiyle, başkentin 90 kilometre kuzeybatısındaki Jovhar'dan görevlerini yürütüyorlar. 
     
</TEXT>
</DOC>
