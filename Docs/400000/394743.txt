<DOC>
<DOCNO> 394743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun50.html </URL>
<DATE> 2005/11/14/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Barzani Kürt temsilcisi Vatikan'da Papa ile ilk kez bu düzeyde görüştü 
</HEADLINE>
<TEXT>

     Irak Kürdistan Demokrat Partisi'nin IKDP Lideri Mesud Barzani, ''Irak Kürdistan Bölgesi Başkanı'' sıfatını Vatikan nezdinde de tescil ettirmekten memnuniyet duyduğunu dile getirdi. 
     Barzani, Roma Katolik Kilisesi'nin ruhani lideri Papa 16. Benediktus'la görüşmesinin ardından bugün akşam saatlerinde Roma'da düzenlediği basın toplantısında, ''Bir Kürt temsilcisi Vatikan'da Papa ile ilk kez bu düzeyde bir görüşme yaptı'' dedi. 
     Barzani, Papa ile yaptığı görüşmede, Irak'ta barış ve istikrarın sağlanması için Vatikan'dan destek talep ettiğini belirterek, ''Papa'dan, Kürtler, Müslümanlar ve Hıristiyanlar da dahil olmak üzere ülkemizde herkesi gözeterek Irak'ta istikrar ve barışı desteklemeye devam etmesini istedik'' diye konuştu. Barzani, Irak'ta Hıristiyan cemaatlerin haklarının korunması konusunda Vatikan yetkilileri nezdindeki kaygılara karşılık olarak, ''Hepimiz aynı ülkede yaşıyoruz. Dolayısıyla karşılıklı hoşgörü içinde yanyana yaşamayı, başarmak durumundayız. Hıristiyanların diğer cemaatlerle aynı haklara sahip olmaları için gereken desteği vermeye devam edeceğiz'' dedi. 
     Barzani, Irak Anayasası'nda İslam'ın da yasama kaynakları arasında kabul edilmesinin, diğer dinlerin haklarının ihlali anlamına gelmeyeceğini ifade ederek, şunları kaydetti 
     ''Irak halkının çoğunluğu Müslüman olduğu için elbette ki, İslam'ın ilkelerine ters olan yasalar kabul edilmeyecektir. Ancak anayasada, demokrasiyi ve insan haklarını ihlal niteliği taşıyacak yasaların kabul edilemeyeceği de belirtiliyor. Anayasa, diğer dinlere mensup olmayı ve inanç özgürlüğünü garanti altına alan maddeler de içermektedir.'' Barzani, Irak'taki koalisyon güçlerine bölgeye asker göndererek katkıda bulunmuş olan İtalya'ya da müteşekkir olduklarını söyledi. İtalyan hükümetini bu cesur karardan dolayı kutladığını belirten Barzani, ''Irak'ta demokrasi ve insan haklarını savunan güçlerle şer ve terörizm yanlıları arasında mücadele olduğu unutulmamalıdır'' dedi. 
     Barzani, Irak'ta terörizmle mücadelede koalisyon güçlerinin önemli bir rol oynadığını savunarak, ''Terörizmle mücadelede, bir yavaşlama söz konusu olmamalıdır. Bu konuda en ufak bir yavaşlama, terörizmin, İtalya da dahil olmak üzere başka ülkelerin eşiğine dayanmasını da beraberinde getirir'' diye konuştu. 
     Barzani'nin bugün öğle saatlerinde Papa ile Vatikan'da yaptığı görüşmede, IKDP yetkilisi Neçirvan Barzani de hazır bulunmuştu. 
     Görüşmeden sonra Vatikan Basın Bürosu tarafından yapılan açıklamada, ''Papa bugün, Irak Kürdistan Bölgesi Başkanı Ekselansları Mesut Barzani'yi de kabul etmiştir'' denilmiş, ancak görüşmede hangi konuların ele alındığı belirtilmemişti. 
     
</TEXT>
</DOC>
