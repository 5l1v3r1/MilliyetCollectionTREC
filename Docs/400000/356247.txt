<DOC>
<DOCNO> 356247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy02.html </URL>
<DATE> 2005/06/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Erdoğan protestocularına jet hızıyla sabıka açıklaması 
</HEADLINE>
<TEXT>

     Trabzon’da gerçekleşen yumurtalı-sloganlı protesto, Başbakan Recep Tayyip Erdoğan’a yönelik her protesto girişiminde polisin protestocuların daha önceki suç kayıtlarını jet hızıyla çıkararak açıkladıklarını gösterdi. 
     Başbakan Erdoğan’a karşı geçtiğimiz cuma günü Trabzon’da yol açılışında konuşurken iki vatandaş tarafından protesto girişiminde bulunuldu. Erdoğan’a konuşması sırasında yumurta atmaya çalışan iki protestocu, "Karadeniz Uşağı Amerikan Uşağı Olmayacak" sloganı da atınca, polis tarafından çok kısa sürede etkisiz hale getirilerek gözaltına alındı. 
     Ancak protestonun üzerinden uzun zaman geçmeden protestocuların kimlikleri, siyasal görüşleri ve geçmiş suç kayıtları bilgi notu haline getirilerek basına iletildi. 
     Bilgi notunda Trabzon’da Erdoğan’a yönelik protestoda bulunan Murat Bektaşoğlu ve Ethem Kütük’ün Trabzon Halkevi başkan ve üyesi olmalarının yanı sıra daha önce de, "Hırsızlık ve bölücü faaliyetlerde bulunmaktan" suç kayıtlarının olduğu duyuruldu. 
     Erdoğan’a yönelik protestoyu gerçekleştirenlerin suç kayıtlarına ilişkin jet açıklama olayının benzeri, AKP iktidarında karşılaşılan ilk ciddi protestolardan birinde de yaşandı. 9 Haziran 2003’te Erdoğan’ı İstanbul’da katıldığı Yoksulluk Konferansı’ndaki konuşması sırasında protesto eden iki Halkevi üyesi ve üniversite öğrencisi Mehtap Yurtluk ve Ali Ergin önce tuvalete kapatıldı. İki protestocu için, "Sicilleri bozuk" diyerek ilk suç kaydına dikkat çeken Başbakan Erdoğan oldu. Ardından da yine çok hızlı biçimde polis tarafından iki protestocunun, "Bölücü ve terörist eylemlere katıldıklarına" ve bu eylemlerin sayısal bilançosuna ilişkin suç kayıtları basına bilgi notu olarak iletildi. 
     
     ÖZÜRLÜ PROTESTOCUNUN SABIKASI DA AÇIKLANDI 
     Başbakan Erdoğan’a yönelik protestonun hemen ardından, protestocunun suç kayıtlarını açıklama uygulaması sol örgütlere yakın olanlarla sınırlı kalmadı. Başbakan Erdoğan, 10 Mayıs 2005 tarihinde AKP Grup toplantısında konuşmasını 
     yaparken, izleyiciler arasında bulunan bir vatandaş tarafından, "Açım Başbakanım açım, işsizim" sözleriyle protesto edildi. Özürlü olduğu görülen vatandaş ağzı kapatılıp daha fazla bağırmasına izin verilmeden gözaltına alındı. Aradan 1 saat geçmeden protestocu özürlü vatandaşın kimlik ve suç kaydına ilişkin polisin hazırladığı bilgi notu, basına dağıtıldı. Bilgi notunda, Van ili Patnos nüfusuna kayıtlı olduğu belirlenen protestocunun sicili, "Adı geçen şahsın hırsızlıktan 32, dolandırıcılık ve yankesicilik suçundan 9 olmak üzere toplam 41 suç kaydı vardır" diye açıklandı. 
     
</TEXT>
</DOC>
