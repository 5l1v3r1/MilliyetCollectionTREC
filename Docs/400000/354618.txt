<DOC>
<DOCNO> 354618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/axspo03.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş formülü 
</HEADLINE>
<TEXT>


Sarı-Kırmızılılar, Figo'ya yıllık 4 milyon Euro önerdi. Masrafları yöneticiler kişisel kredileriyle karşılayacak. Figo olmazsa rota Rui Costa'ya dönecek. Portekizli yıldız için Fatih Terim devrede 

CAN TONGO 


Ribery'nin Marsilya'ya kaçmasıyla birlikte taraftarlarının gözünde prestij kaybına uğrayan Galatasaray, transfer harekatında ibreleri tamamen yıldızlara çevirdi. 
Galatasaray'ın listesindeki ilk sırada Figo'nun yer aldığı öğrenildi. Başkan Özhan Canaydın ve ekibi, Real Madrid'ten ayrılmaya hazırlanan Portekizli yıldıza yıllık 4 milyon Euro teklif etti. Bu parayı yöneticilerin kendi kişisel kredileriyle karşılayacağı bildirildi. Figo'nun da teklife sıcak baktığı ancak Avrupa'nın ünlü bir kulübüyle daha temasta olduğunu bildirip, "Listemde ikinci sıradasınız. Bir hafta içinde size haber vereceğim" dediği iddia edildi. 
Galatasaray Yönetimi, Figo'ya alternatif olarak ikinci yıldız adayını Rui Costa olarak belirledi. Milan'da forma giyen Portekizli oyuncu için Fatih Terim'in de devrede olduğu öğrenildi. Terim'in eski öğrencisiyle görüştüğü ve Galatasaray'a gelmesi için ikna ettiği iddia edildi. Rui Costa için Portekiz'den de iki kulübün sırada beklediği açıklandı. 
Sarı - Kırmızılılar, Figo ve Rui Costa gibi oyuncuların son dakikada geri adım atma ihtimalini de gözardı etmiyor. Yönetim iki yıldızın transferinde de olumsuz gelişme olması durumunda rotayı Solari'ye çevirecek. Arjantinli futbolcu ile yapılan görüşmelerin olumlu sonuçlandığı öğrenildi. Solari'nin imza için Galatasaray'dan haber beklediği iddia edildi. 

Song su serpti 

Galatasaray'ın üzerine çöken karabulutlar Song'un açtığı bir telefonla biraz olsun dağıldı. Sarı - Kırmızılı yönetim, Ribery örneğinde olduğu gibi Song'u da elinden kaçıracağı yolundaki iddialarla savaşırken, Kamerunlu futbolcu yönetimi rahatlattı. 
Song'un yeni sezon kamp programını öğrenmek için Bülent Tulun'u aradığı öğrenildi. Yıldız futbolcunun, yeni sezonda da Sarı - Kırmızılı formayı giyeceğini belirtip, "Beni lütfen Ribery ile karıştırmayın" dediği bildirildi. 

'Zararı verelim' 

Marsilya'nın Ribery krizini çözebilmek için Cim-Bom'a Metz'e ödediği bonservis parasını teklif ettiği bildirildi 

Galatasaray ile Marsilya arasında düelloya dönüşen Ribery transferinde ilginç gelişmeler yaşanıyor. İlk günden itibaren 'Ribery'i yasal yollardan aldık' açıklaması yapan Fransız Kulübü'nün geri adım attığı ve Galatasaray ile uzlaşma zemini aradığı iddia edildi. 
Fransız yöneticilerin, Ribery dosyasını Galatasaray adına takip eden avukat Dupont ile görüşerek, "Konuyu FIFA'nın çözmesini beklemek iki taraf açısından da zaman kaybı olur. Biz Galatasaray'ın Ribery için Metz Kulübü'ne ödediği bonservis bedelini vermeye hazırız" dediği ileri sürüldü. 

Ultra'nın resti 

Galatasaraylı taraftarların oluşturduğu UltrAslan grubu, yönetimi istifaya çağırdı 

Galatasaray'ın bağımsız taraftar oluşumu UltrAslan'lar, bir süredir devam eden sessizliğini bozdu ve Başkan Özhan Canaydın ile yönetimi istifaya davet etti. 
İnternet sitesinde açıklama yapan taraftar grubu, hiçbir tarafın, cephenin ya da muhalefetin piyonu olmadıklarını ve olmayacaklarını belirterek, "Gelinen bu noktada Galatasaray'a fazla zarar vermemeleri için, Galatasaray'ı en az bizler kadar sevdiğine inandığımız Başkan ve Yönetim Kurulu'nun bir an önce istifasını istiyoruz. Bugüne kadar yaşananlara sessiz kalmamızın sebebi ise acizliğimiz değil, Galatasaray'a olan aşkımızdır" yorumunu yaptı. 

Ekibi hazır 

Teknik Direktör Eric Gerets'in yardımcılığını yapacak olan ekip belirlendi. Sarı - Kırmızılı kulübün resmi internet sitesinden yapılan açıklamada Belçikalı hocanın teknik danışmanlığını Bülent Ünder'in, antrenörlüğünü Erdal Keser ve Reinhard Stumpf'un, kaleci antrenörlüğünü ise Sarı - Kırmızılılar'ın eski oyuncularından Nezihi Baloğlu'nun yapacağı belirtildi. 


</TEXT>
</DOC>
