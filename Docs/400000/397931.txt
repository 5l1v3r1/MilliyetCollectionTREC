<DOC>
<DOCNO> 397931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko26.html </URL>
<DATE> 2005/11/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İsim değişikliği Rom Madeni Yağ'a yaradı... 
</HEADLINE>
<TEXT>

     Tolga Albay AA 

İzmir'de 1966 yılından bu yana faaliyet gösteren Rom Madeni Yağ firmasının Koç Grubu ortaklığı sonrası ismini Opet olarak değiştirmesinin, satışları büyük oranda artırdığı bildirildi. 
     Opet Madeni Yağ Genel Müdür Yardımcısı Vedat Akgün, motor ve endüstriyel yağ üretimi yapan firmanın satışlarında önemli oranda artış görüldüğünü ifade etti. 
     1996 yılında Opet Petrolcülük A.Ş. bünyesine geçen Rom Madeni Yağ'ın, 2002 yılında Koç-Opet ortaklığıyla yeni bir kimlik kazandığını kaydeden Akgün, bu birleşmenin uzantısı olarak firmanın isminin değiştirildiğini söyledi. 
     Ocak ayında yapılan isim değişikliği sonrası satışların hızla arttığını söyleyen Akgün, şöyle konuştu 
     ''Koç ortaklığıyla birlikte hitap ettiğimiz müşteri portföyü değişti. Koç Grubu firmalarına da hizmet etme sorumluluğumuz gelişti. Tofaş, Otoyol, Otokar gibi gruptaki firmaların otomotiv yağlarına talip olduk. Bu şirketlerin istediği ürünleri verebilmek için üretim geliştirme faaliyetlerini sürdürüyoruz. 
     İsim değişikliğiyle Koç Grubu dışındaki firmalara satışlarımız da yükseldi. Geçen yıl yüzde 3.8 olan pazar yapımız bu yıl yüzde 7 seviyesine ulaştı. Payın bir yılda iki kata yakın oranda artmasıyla fabrikamızın yıllık 25 bin ton olan kapasitesi de yetersiz gelmeye başladı. Talebi şimdilik fazla mesaiyle karşılamaya çalışıyoruz. Ancak yeni yatırım kaçınılmaz oldu.'' 
     
     ''CEM YILMAZ''LI REKLAMIN ETKİSİ 
     Opet Madeni Yağlar'ın İzmir'in Aliağa İlçesi'nde yeni bir tesis kuracağını ifade eden Akgün, yıllık 50 bin ton üretim kapasiteli yeni tesisin, yaklaşık 15 milyon dolara mal olacağını ve 2007 yılının ikinci çeyreğinde üretime geçeceğini dile getirdi. 
     Pazar payındaki artışta Cem Yılmaz'ın rol aldığı reklam filmlerinin de etkisinin bulunduğunu kaydeden Akgün, satışların 2006'da da artmaya devam edeceğini ifade etti. 
     Akgün, sektörde yüzde 100 yerli bir şirket olarak Ar-Ge faaliyetlerine büyük önem verdiklerini belirterek, halen TÜRKAK'a akredite bir laboratuvara sahip olduklarını söyledi. Geçen yıl 300 bin dolarlık yatırım yaptıkları Ar-Ge'de kurulacak yeni tesisle yatırım miktarının 700 bin dolara çıkarılacağını kaydeden Akgün, bu faaliyetler kapsamında Ege Üniversitesi ile bir protokol imzaladıklarını da ifade etti. 
     Ekonomide yaşanan canlılığın motor yağı tüketimini artırdığını ifade eden Akgün, petrol fiyatlarındaki artışın sektörü zorladığını dile getirdi. 
     Akgün, motor yağları, endüstriyel yağlar ve oto bakım ürünleri üreten firmanın Avrupa, Ortadoğu ve Kuzey Afrika ülkelerinin ağırlıkta olduğu 25 ülkeye yaptığı ihracatı da bu yıl yüzde 30 artırdıklarını kaydetti. 
     
</TEXT>
</DOC>
