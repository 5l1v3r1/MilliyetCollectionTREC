<DOC>
<DOCNO> 381381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo08.html </URL>
<DATE> 2005/09/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Trabzonspor, Schaefer'den 'gelirim' cevabı aldı 
</HEADLINE>
<TEXT>

     Trabzonspor Kulübü Yönetim Kurulu, Şenol Güneş'in görevinden ayrılmasının ardından teknik direktör arayışlarını sürdürüyor. 
     Kulüp yönetim kurulu üyesi Metin Akbaşoğlu, çok büyük olasılıkla yabancı bir teknik adam ile anlaşacaklarını ve bu yönde çalışmalarını sürdürdüklerini söyledi. 
     Akbaşoğlu, Galatasaray maçı öncesi teknik direktör sorununu çözümlemek istediklerini ifade ederek, ''Alman çalıştırıcı Winfried Schaefer'in görüşünü aldık. Kendisi Trabzonspor'a gelirim dedi. 3-4 isimle daha görüşme halindeyiz. En doğru kararı vermek istiyoruz'' diye konuştu. 
     Galatasaray ile gelecek hafta yapacakları maç öncesi teknik adam sorununu çözüme kavuşturmak istediklerini dile getiren Akbaşoğlu, ''Yüzde 99 yabancı bir teknik adam alacağız. Schaefer'in yanı sıra diğer teknik adamlar ile son görüşmelerimizi yapıp bir kaç gün içinde bu konuya netlik kazandırmak istiyoruz'' diye konuştu. 
     
</TEXT>
</DOC>
