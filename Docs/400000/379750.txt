<DOC>
<DOCNO> 379750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur13.html </URL>
<DATE> 2005/09/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dizi çekimi, 75 yıllık çiftliğin kaderini değiştirdi 
</HEADLINE>
<TEXT>

     Yeni yayın döneminde televizyonda izlenecek olan ve 2 sezon sürmesi planlanan "Beyaz Gelincik" dizisi, çekimlere ev sahipliği yapan Adana’daki 75 yıllık çiftliğin kaderini değişti. 
     Şanlıurfa’dan Adana’ya göç eden Temur Ateşok tarafından 1932 yılında kurulan ve o yıllarda "Temur Ağa Çiftliği" olarak bilinen çiftliğin çekimlere hazırlanması için dizi yapım şirketinin yaklaşık 600 bin YTL’lik harcama yaptığı bildirildi. 
     Dizide "Aslanbaş Çiftliği" olarak geçecek mekanı, dizi ekibinin kullanımına tahsis eden Adanalı çiftçi Güzin Özgiray, AA muhabirine yaptığı açıklamada, çekim için kira ücreti istemediğini, sadece çiftliğin restoresinin yapılması koşuluyla anlaşma yaptıklarını bildirdi. 
     Adana’da, 1946’dan, 1989’a kadar Çiftçiler Birliği başkanlığı görevini yürüten babası İzzettin Özgiray’ı, ardından yine çiftçi olan eşini kaybetmesine rağmen mesleğini sürdüren Güzin Özgiray, şunları söyledi 
     "Dedem öldükten sonra babam 1940’lı yıllarda çiftliğe ilaveler yapmış. Babamı kaybettikten sonra diğer 3 kardeşim çiftlikteki hisselerini satmak istedi. Dede yadigarı bu çiftliği başkalarının almasına izin veremezdim. Bu nedenle kardeşlerime paralarını ödeyerek hisselerini satın aldım. Şimdi huzurlu ve mutluyum. Bu çiftlik dünya durdukça bu ailenin kalacak." Bir kız çocuğu annesi olan Güzin Özgiray, "Zaten çifliği restore etmek istiyordum. Dizi ekibi teklif getirince, kira ücreti talep etmeyip, restore karşılığında kullanmalarına izin verdim. Çiftlik eskimiş ve yıpranmıştı. Çevre düzenlemesine de ihtiyacı vardı. Dizi çekimi benim işlerimi aksatmıyor. Çiftliğin bir bölümünde kendi işlerimi sürdürüyorum" dedi. 
     
</TEXT>
</DOC>
