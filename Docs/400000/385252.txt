<DOC>
<DOCNO> 385252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun21.html </URL>
<DATE> 2005/10/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İran, nükleer müzakerelerin yeniden başlayacağından umutlu 
</HEADLINE>
<TEXT>

     Tahran yönetiminin, AB ülkeleriyle kesilen nükleer müzakerelere yeniden başlanması konusunda umutlu olduğu belirtildi. İran Ulusal Yüksek Güvenlik Konseyi UYGK Genel Sekreteri Ali Laricani, görüşmelerin kesilmesinde ilk adımı atan tarafın hiçbir zaman İran olmadığını, müzakereleri AB ülkelerinin kestiğini söyledi. 
     ''Sorunun çözümü için en iyi yol müzakeredir'' diyen Laricani, ''Ama bu, İran'ın nükleer enerjiyi elde etmesi çerçevesinde olacak'' diye konuştu. AB ülkeleriyle nükleer müzakerelerin devam etmesi noktasında iyimser olduklarını bildiren Laricani, ''Zaten bu konuda hiçbir zaman kötümser olmadık'' dedi. 
     Bir ülkenin milli talepleriyle mücadele etmenin mümkün olmadığını ifade eden Laricani, şunları söyledi 
     ''Hiçbir ülke, İran milletinin nükleer enerjiye sahip olma konusundaki iradesini kıramaz. Biz, nükleer teknolojiyi barışçıl yollardan elde etmek için çaba gösterdik ve bu çabamıza devam edeceğiz.'' İran, AB ülkeleriyle yaptığı müzakereler çerçevesinde gönüllü olarak askıya aldığı nükleer çalışmalarına yeniden başladığını 8 Ağustos'ta açıklamış, AB ülkeleri de konuyu Uluslararası Atom Enerjisi Kurumu UAEK gündemine taşımıştı. 
     İngiltere, Almanya ve Fransa, İran'ın görüşmeler sürerken nükleer çalışmalarını dondurma sözünü tutmadığı ve çalışmalara yeniden başladığı gerekçesiyle 31 Ağustos'ta yapılması planlanan görüşmeleri iptal ettiklerini açıklamışlardı. 
     İran ile nükleer görüşmelerin kesilmesinden sonra üç AB ülkesi Almanya, İngiltere ve Fransa'nın önerisiyle UAEK yönetim kuruluna İran aleyhine sunulan karar tasarısı kabul edilmiş ve tasarıda, İran'ın nükleer dosyasının Nükleer Silahların Yayılmasını Önleme Antlaşması NPT ve ek protokolünün ihlal edilmesi durumunda BM Güvenlik Konseyi'ne gönderilmesi öngörülmüştü. 
     
</TEXT>
</DOC>
