<DOC>
<DOCNO> 351301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo08.html </URL>
<DATE> 2005/06/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kevin Kuranyi, Schalke 04 ile anlaştı... 
</HEADLINE>
<TEXT>

     Alman futbolunun golcü isimlerinden Kevin Kuranyi'nin, FC Schalke 04 ile anlaştığı bildirildi. 
     FC Schalke 04 Kulübü Genel Menajeri Andreas Müller, yaptığı açıklamada, Kevin Kuranyi'nin VFB Stuttgart'tan ayrılarak FC Schalke 04'e katılacağını belirterek, futbolcunun dün kendilerine gelme sözü verdiğini kaydetti. 
     Bild Gazetesi'nde çıkan haberde ise Kevin Kuranyi'nin FC Schalke 04 ile 5 yıllık sözleşme imzalayacağı ve bu transfer karşılığında 7 milyon Avro alacağı bildirildi. 
     Bu sezon ligi 2. sırada tamamlayan ve gelecek sezon FC Bayern Münih ile birlikte Avrupa Şampiyonlar Ligi'nde Almanya'yı temsil edecek olan FC Schalke 04, bu hafta içinde SV Werder Bremen'den aldığı Almanya Milli Takımı'nın orta alan oyuncusu Fabian Ernst'ten sonra ikinci transferini yapmış oldu. 
     Aslen Brezilyalı olan Kuranyi, FC Schalke 04 takımında forma giyen Brezilyalılar'dan golcü Ailton, savunma oyuncusu Marcelo Bordon ve orta alan oyuncusu Lincoln ile birlikte takımının başarısı için ter dökecek. 
     
</TEXT>
</DOC>
