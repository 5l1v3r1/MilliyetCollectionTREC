<DOC>
<DOCNO> 358388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy24.html </URL>
<DATE> 2005/07/05/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
DYP Genel Başkanı Mehmet Ağar, Seydişehir'de... 
</HEADLINE>
<TEXT>

     DYP Genel Başkanı Mehmet Ağar, "Biz Konya’da, Adana’dayız, Başbakan Washington sokaklarını geziyor" dedi. 
     Ağar, Konya’nın Ilgın İlçesi’nde üç yıldızlı İpek Palas Termal Otel’in açılışının ardından gittiği Seydişehir’in Hükümet Meydanı’nda Alüminyum Fabrikası işçileri ve alanda toplanan vatandaşlara hitap etti. 
     İşçilere destek vermek, onların hakkını savunmak için Seydişehir’e geldiklerini söyleyen Ağar, "Kendi kaderine terk edilmiş Seydişehir Alüminyum Tesisleri, küçük bir Anadolu kasabasını modern bir kent haline getirmiştir. Burada bir takım kötü ve yanlış yönetimler olmuşsa bunun sorumlusu olarak çalışanları göstermek hangi vicdana sığar" dedi. 
     Özelleştirilen kurumlarda çalışan insanların sosyal güvencelerinin korunacağının söylenmesine karşın, Telekom’un 55 bin işçisinden 25 bininin süresiz izne çıkarılacağını iddia eden Ağar, özelleştirme kapsamındaki stratejik öneme sahip, Telekom, Erdemir, Tüpraş, Seydişehir Alüminyum gibi kurum ve kuruluşları sürekli takip ettiklerini ifade etti. 
     Bu kurumda çalışanların geleceklerinin düşünülmesi gerektiğini dile getiren Ağar, "Tesisleri daha modern hale getirmek için yatırım yapılmalı, çalışanların iş güvencesi korunmalıdır. Özelleştirmeler güzelleştirmeye dönüşmemelidir" diye konuştu. 
     Hükümet’in, Türkiye’nin meselelerine "Ankara gözlüğüyle bakmak yerine Washington gözlüğüyle baktığını" söyleyen Ağar, şunları kaydetti 
     "O gözlükler adamı şaşı yapar. Başbakan Erdoğan, sokakları gezdiğini söylüyor. Biz Türkiye’nin her yerine gidiyoruz. Biz Konya’da, Adana’dayız, Başbakan Washington sokaklarını geziyor. 
     Bununla beraber işçi ve memur hayatlarının en kötü dönemlerini yaşıyor. Herkes işten atılma korkusu içinde... İktidara geldiklerinden bu yana 3 yıl geçti, maskeleri aşağı düştü. Artık bu ülkenin fakiri, çaresizi, dertlisiyle ilgileri kalmamıştır." 
     
</TEXT>
</DOC>
