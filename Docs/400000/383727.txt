<DOC>
<DOCNO> 383727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/guncel/axgun01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurettin Ersin öldü 
</HEADLINE>
<TEXT>


12 Eylül darbesi sırasında Kara Kuvvetleri Komutanı olan eski Genelkurmay başkanlarından Nurettin Ersin yaşamını yitirdi 

ANKARA Milliyet 

12 Eylül 1980 askeri darbesi sırasında Kara Kuvvetleri Komutanı olan Emekli Orgeneral Nurettin Ersin, dün sabah Ankara Gülhane Askeri Tıp Akademisi'nde vefat etti. Ersin'in yaşamını yaşlılık nedeniyle yitirdiği bildirildi. 
Ersin, 1918'de Çanakkale'nin Gelibolu ilçesinde doğdu. 1935'te Bursa Işıklar Askeri Lisesi'nden, 1937'de piyade asteğmen rütbesiyle de Harp Okulu'ndan mezun olan Ersin, Harp Akademisi'ni 1948'de bitirerek kurmay oldu. Ersin, 1963'te tuğgeneral, 1966'da tümgeneral, 1970'te korgeneral, 1974'te de orgeneralliğe yükseldi. 
MİT Müsteşar Yardımcılığı, tümgeneral rütbesiyle aynı göreve devam ederek takiben 4. Piyade Tümen Komutanlığı, korgeneral rütbesi ile Batı Menzil Komutanlığı, MİT Müsteşarlığı, 6. Kolordu ve Kıbrıs Türk Barış Kuvvetleri Komutanlığı görevlerinde bulunan Ersin, 22 Ağustos 1975-5 Ocak 1976 arasında ise Jandarma Genel Komutanlığı görevinde bulundu. Ersin, Milli Güvenlik Kurulu Genel Sekreterliği ve 1. Ordu Komutanlığı görevini takiben 9 Mart 1978'de Kara Kuvvetleri Komutanlığı'na atandı. 

1983'te emekli oldu 
12 Eylül Harek tı'ndan sonra, Milli Güvenlik Konseyi Üyeliği görevini de yürüten Ersin, 1 Temmuz 1983'te Genelkurmay Başkanlığı'na atanarak Milli Güvenlik Konseyi Üyeliği görevine devam etti. Ersin, 6 Aralık 1983'te kendi isteği ile emekli oldu. 
Darbenin ardından TBMM'nin yetkilerini kullanan Milli Güvenlik Konseyi, dönemin Genelkurmay Başkanı Orgeneral Kenan Evren, Kara Kuvvetleri Komutanı Orgeneral Nurettin Ersin, Hava Kuvvetleri Komutanı Orgeneral Tahsin Şahinkaya, Deniz Kuvvetleri Komutanı Oramiral Nejat Tümer ve Jandarma Genel Komutanı Orgeneral Sedat Celasun'dan oluşuyordu. 
Ersin'in cenazesinin, yarın Genelkurmay Kararg hı'ndaki törenin ardından Kocatepe Camii'nde kılınacak öğle namazını müteakip Cebeci Askeri Şehitliği'nde toprağa verileceği belirtildi. 


</TEXT>
</DOC>
