<DOC>
<DOCNO> 358993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko32.html </URL>
<DATE> 2005/07/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Telekomünikasyon Kurumu Telekom'da hizmetin devamı ile ilgileniyoruz 
</HEADLINE>
<TEXT>

     Telekomünikasyon Kurumu Başkanı Tayfun Acarer, özelleştirme sürecindeki Türk Telekom’un arsa ve binaları ile ilgilenmediklerini, sadece şebeke ve hizmetin devamı konusunu takip ettiklerini söyledi. Acarer, "Türk Telekom, teknolojisini geliştirmediği zaman ya da hizmet vermediği zaman yazılı uyarı verilir, olmazsa para cezası uygulanır gene uyulmazsa şebekeye el konulur" dedi. 
     Tayfun Acarer, basın mensupları ile düzenlediği sohbet toplantısında, gündemdeki konulara ilişkin bilgi verdi, soruları yanıtladı. 
     Türk Telekom’un 25 yıl süreli görev sözleşmesinin 4 yılının geçtiğini anımsatan Acarer, kurumun özelleştirilmesinin ardından görev sözleşmesinin, imtiyaz sözleşmesine çevrileceğini ve bunun süresinin de 21 yıl olduğunu bildirdi. 
     Bir gazetecinin, "21 yıl sonra Türk Telekom’un malları, özelleştirmeyi alan firmanın mı olacak" sorusu üzerine Acarer, Özelleştirme İdaresi Başkanlığı’nın, kurumun yüzde 55 hissesini "malı ve mülkü ile" sattığını ifade etti. "Telekomünikasyon Kurumu olarak Türk Telekom’un arsaları ve binaları ile ilgilenmiyoruz, şebeke ve hizmetin devamı ile ilgileniyoruz, imtiyaz sözleşmesi sonrası bu hizmetin devamı nedir bunu takip ediyoruz" diye konuşan Acarer, "Türk Telekom, teknolojisini geliştirmediği zaman ya da hizmet vermediği zaman yazılı uyarı verilir, olmazsa para cezası uygulanır gene uyulmazsa şebekeye el konulur" dedi. 
     Acarer, Telekom’un bugün verdiği hizmet ile özelleştirme sonrası vereceği hizmet arasındaki en önemli farkın sorulması üzerine, "Türk Telekom bugün hizmeti görev sözleşmesi kapsamında yapıyor, yani devlet ’yap’ diyor o da yapıyor. Özelleştirme sonrası devlet ’yap’ derse firma, ’ver paramı’ diyebilecek" yanıtını verdi. 
     Telekomünikasyon Kurumu’nun, "Geçiş Hakkı Yönetmeliği" hazırladığını bildiren Acarer, Türk Telekom’un özelleştirilmesinin ardından bu yönetmelik doğrultusunda belediyelerin, altyapı yatırımları yapmak isteyen Türk Telekom’dan ücret talep edebileceğini kaydetti. 
     
     KABLOSUZ HİZMET TAHSİSİ 
     Tayfun Acarer, "kurumun özelleştirme sürecinde neden acele olarak Türk Telekom’a kablosuz sabit telefon ve temel internet hizmeti tahsisi verildi" sorusunu yanıtlarken, bu tahsise Türk Telekom’un zaten sahip bulunduğunu ancak verilen yeni tahsisin yeni teknolojik cihazları kullanabilmesine yönelik olduğunu bildirdi. 
     Kurumun 90’lı yıllardan beri söz konusu hizmeti verdiğini belirten Acarer, ancak eski teknolojinin temel internet hizmetlerine imkan vermediğini belirtti ve verilen tahsisin, üçüncü nesil 3 G iletişim teknolojisi ile ilgisinin bulunmadığını ifade etti. 
     "Telekom bu hizmeti yaptığında kar etmeyecek, tersine zarar edecek" diye konuşan Acarer, özelleştirme sonrası şirketi satın alacak yönetimin ’Bu hizmeti yapmıyorum, yapmamı istiyorsan ver parasını’ diyebileceğini anlattı. 
     Özel sektör firmalarının da benzer bir sistemi kurup hizmet götürebilmesinin önünün açık olduğuna işaret eden Acarer, kendilerine bu doğrultuda başvuru yapılabileceğini belirtti. 
     Hizmeti kablosuz olarak havadan götürmenin daha ekonomik olduğunu belirten Acarer, "Çünkü Türk Telekom’un bakır kabloları çalınıyor, vatandaş kesip satıyor" diye konuştu. 
     
     3G, 2006’DA 
     Tayfun Acarer, bir başka soru üzerine, 3. nesil iletişim teknolojileri ile ilgili ihalenin 2006 yılında yapılacağını bildirdi. 
     Elektronik Haberleşme Yasa Tasarısı’nda bu konunun tüm yönleri ile detaylandırıldığını anlatan Acarer, ihale politikasını, zamanını, kaç firmanın katılacağını ve fiyatı siyasi iradenin, frekans planlaması ve diğer teknik konuları da Telekomünikasyon Kurumu’nun belirleyeceğini sözlerine ekledi. 
     
</TEXT>
</DOC>
