<DOC>
<DOCNO> 387261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun12.html </URL>
<DATE> 2005/10/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İsrail, Filistin'le ilişkilerini askıya aldı 
</HEADLINE>
<TEXT>

     İsrail yönetimi, 3 İsrailli gencin dün Filistinli militanlarca öldürülmesine tepki olarak, Filistin yönetimiyle güvenlik konusundaki ilişkilerini askıya aldı. 
     İsrail Dışişleri Bakanlığı sözcüsü Mark Regev, dünkü saldırının bir sonucu olarak, gelecekteki olayların önüne geçmek amacıyla hareket ettiklerini belirterek, Savunma Bakanlığı ve askeri personelle Filistinli meslektaşları arasındaki ilişkileri geçici süreyle askıya alma kararına varıldığını kaydetti. 
     Filistin'in Beytüllahim ile El Halil kentleri arasındaki Guş Etzion'da, karayolundaki bir kavşakta bekleyenlerin üzerine açılan ateşte, 3 İsrailli genç ölmüş, 5 kişi de yaralanmıştı. 
     Filistin yönetiminden, Filistinli militanları engellemesini isteyen İsrail dün, Batı Şeria'daki yollarda Filistinlilere ait özel araçların kullanılmasını yasaklama kararı almıştı. 
     Saldırının ardından güvenlik birimleriyle toplantı yapan Savunma Bakanı Şaul Mofaz, terör saldırılarının devamı halinde, İsrail'in Filistinlilerle siyasi süreci devam ettiremeyeceğini söylemişti. 
     
</TEXT>
</DOC>
