<DOC>
<DOCNO> 353394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo05.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Panzer, Tunus'u ezdi 3-0 
</HEADLINE>
<TEXT>


Konfederasyon Kupası'nın dünkü A Grubu randevusunda ev sahibi Almanya, Afrika temsilcisi Tunus'u son 16 dakikada bulduğu üç golle devirdi, farklı galibiyeti Ballack, Schweinsteiger ve Hanke'nin sayıları getirdi 


Konfederasyon Kupası'na 4-3'lük Avustralya galibiyeti ile başlayan ev sahibi Almanya, A Grubu'ndaki ikinci maçında Tunus'u 3-0 mağlup etti. İlk yarısı 0-0 kapanan maçta Panzerler, son 16 dakikada bulduğu gollerle Afrika temsilcisini geçti, gruptan çıkmayı garantiledi. 
Yaklaşık 44 bin seyircinin izlediği karşılaşmanın ilk yarısında Almanya üstün bir oyun ortaya koymasına rağmen Tunus defansını aşamadı. İkinci devrede Panzerler oyuna iyice ağırlığını koydu. 74. dakikada Ballack penaltıdan ev sahibi ekibi 1-0 öne geçirdi. 80'de Schweinsteiger farkı ikiyi çıkarırken 89'da Hanke maçın skorunu belirledi. 

Brezilya kararlı 

Almanya'da düzenlenen Konfederasyon Kupası'na Yunanistan'ı 3-0 yenerek, müthiş bir başlangıç yapan Brezilya gözünü Meksika maçına dikti. Sambacılar, 1999 Konfederasyon Kupası finalinde 4-3 mağlup olarak, şampiyonluğu kaptırdığı Orta Amerika temsilcisinden rövanşı almaya kararlı. Brezilya, Meksika'yı devirip, işi son maça bırakmadan yarı finale çıkmayı garantilemeyi hedefliyor. 
Teknik Direktör Parreria, zor bir karşılaşma olacağını ama kazanmak için sahaya çıkacaklarını söyledi. Sambacılar'da eksik oyuncu bulunmuyor. Meksika'da Marquez'in durumu belirsizliğini koruyor. Meksika'nın en büyük silahı ve Japonya maçındaki müthiş futboluyla yıldızlaşan Brezilya asıllı Zinha ise "Kendimi Brezilyalı olarak görmüyorum. Takımım için ölene kadar savaşacağım" dedi. Mücadeleyi 21.45'ten itibaren Kanal D naklen ekrana getirecek. 


</TEXT>
</DOC>
