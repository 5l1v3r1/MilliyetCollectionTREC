<DOC>
<DOCNO> 366693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko19.html </URL>
<DATE> 2005/08/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İstifa eden genel müdürler, veda mesajı yayınladı... 
</HEADLINE>
<TEXT>

     Görevlerinden, sağlık sorunlarını gerekçe göstererek istifa eden ERDEMİR Genel Müdürü Kerim Dervişoğlu ve İSDEMİR Genel Müdürü Atamer Giyici, veda mesajı yayınladılar. 
     Erdemir Genel Müdürü Dervişoğlu, personele yönelik mesajında, 30 aylık görevi süresince yaptıkları çalışmalara dikkati çekerek, Türkiye'nin demir çelik geleceğini şekillendirecek projelere imza attıklarını, 2010 yılında 10 milyon ton üreten bir Erdemir hedeflediklerini ifade etti. 
     Erdemir adının kalite ile birlikte anılır hale geldiğini, çok güçlü bir şekilde hafızlara kazındığını, bu altın dönemin yaşanmasında, Erdemir'e politika sokulmaması ve Özel Kuruluş Kanunları'nın etkisinin oldukça fazla olduğunu belirterek, şunları kaydetti 
     ''40 yıllık meslek yaşantımda haksıza, hırsıza, nursuza fırsat vermedim, ömrüm oldukça da vermeyeceğim. Ve siz sevgili arkadaşlarımdan da isteğim şudur ki ileride hepiniz Erdemir'in yöneticilik bayrağını taşıyan bireyler olacaksınız. O yüzden bu muazzam tesisi hak ettiği yerlere taşırken yukarıda saydığım ilkelerden asla taviz vermeyin.'' Dervişoğlu, görevi süresince hak edeni hak ettiği yere getirdiklerini, liyakat sahibi, ehil insanlarla çalışmanın gereğinden bahsettiklerini ve çalışma sistematiğini de bu şekilde düzenlediklerini ifade etti. 
     
     İSDEMİR 
     İsdemir Genel Müdürü Atamer Giyici de mesajında, 27 aylık görevi süresince, İsdemir'i kurumsal bir şirket yapmak için çaba sarf ettiklerini, değişim ve dönüşüm projelerini hayata geçirdiklerini, bu sayede 500 büyük sanayi kuruluşu sıralamasında 2 yılda 25'inci sıradan 17'inci sıraya yükseldiklerini vurguladı. 
     Bütün bu başarıların Erdemir ve İsdemir'in özerk yönetimi sayesinde sağlandığını belirten Giyici, şöyle devam etti 
     ''Ancak, Erdemir'in hisse devri ile ilgili Özelleştirme İdaresi'nin yaptığı yeni çalışmalar ve bu kapsamda İsdemir ve Erdemir'in ana sözleşmelerinde yapılan değişiklikler belirsizlik atmosferi yaratmıştır. Bu belirsizlik atmosferi, yatırımları ve dönüşüm projelerini aynı hızda yürütme imkanını ortadan kaldırmıştır. 
     Bu zorlu görevi yalnız ülkeme hizmet amacıyla kabul etmiştim. Gelinen noktada hızlı hizmet imkanı ortadan kalkmıştır.'' 
     
</TEXT>
</DOC>
