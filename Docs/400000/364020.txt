<DOC>
<DOCNO> 364020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun14.html </URL>
<DATE> 2005/07/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yol kenarında beklerken aynı aileden 4 kişi öldürüldü .. 
</HEADLINE>
<TEXT>

     Irak'ın Samarra kentinde silahlı kişiler aynı aileden 4 kişiyi öldürdü. 
     Polis, başkent Bağdat'ın 95 kilometre kuzeyindeki Samarra kentinin Jiriya bölgesinde yol kenarında bekleyen Subhi Tamir Hüseyin El Bedri ile eşi ve iki çocuğunun silahlı saldırıda öldüğünü açıkladı. 
     El Bedri ve ailesinin niçin öldürüldüğünün bilinmediği belirtildi. 
     Bu arada, İçişleri Bakanlığı güvenlik danışmanı General Hüseyin Ali Kemal, geçen hafta iki Cezayirli diplomatın kaçırılmasıyla ilgili olarak 2 kişinin gözaltına alındığını söyledi. 
     Gözaltına alınan kişilerin kimliği ve ne zaman gözaltına alındıklarına dair bilgi vermeyen Kemal, konuyla ilgili soruşturmanın sürdüğünü belirtti. 
     Cezayir'in Bağdat Büyükelçiliği Maslahatgüzarı Ali Belarusi, diplomat Azzedin Belkadi ve şoförleri, geçen hafta perşembe günü Bağdat'ın Mansur bölgesinde silahlı kişilerce kaçırılmış, olayın sorumluluğunu El Kaide üstlenmişti. 
     Öte yandan, Bağdat'ta bomba yüklü iki araçla düzenlenen intihar saldırılarında ölenlerin sayısı 9'a yükseldi. 
     
</TEXT>
</DOC>
