<DOC>
<DOCNO> 352814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/ydemirkol.html </URL>
<DATE> 2005/06/17/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Burada mutlular 
</HEADLINE>
<TEXT>



Genç millilerin turnuvada parlayan oyuncularından golcü Gökhan Güleç'in de dediği gibi sanırım bizde turnuvaya kötü başlamak bir hastalık gibi. 2002'de Dünya Kupası'nda da, bu yıl 17 yaş altında da takımlarımız kötü başlamıştı. Ama neyse ki, çabuk tedavi oluyoruz. 
Ukrayna karşısında alınacak 1 beraberlik büyük ihtimalle, bizi yukarı çıkaracak. 
Lider olursak A, C ya da D gruplarından gelecek üçüncülerden biriyle... 
İkinci olursak Kore, İsviçre ya da Nijerya'yla... 
Üçüncü olursak İspanya, Almanya ABD ya da Arjantin'le oynayacağız. 
Ancak bu hesapları yaparken, Ukrayna'nın Çin karşısında aldığı beklenmedik yenilgi sonrası takımda neredeyse bir sıkı yönetim ilan edildiği unutulmamalı. Daha önce kampta büyük bir özgürlükle hareket eden - 10'u Dinamo Kiev'li - oyuncu kadrosu artık o kadar rahat değil. Favori olarak başladıkları turnuvada bize kaybedecekleri 3 puan onları dışarıda bırakabilir. Bu durum onları 2'inciliği garanti edecek beraberliğe itebilir. Bu da bizim işimize gelecektir. 4 puanlı bir üçüncü olup elenmemiz için mucizeler gerekiyor çünkü. Ayrıca savunmadaki önemli oyuncuları Iatsenko'nun olmayışı da onları kötü etkileyecek. 
Daha önce 2 kez yenildiğimiz Ukrayna'yı geçmek çok kolay olmayacak. Çünkü müthiş bir pas otomatiği ve birbirine alışık oyuncularıyla en takıma benzer takımlardan biri. Miliyevski ve Aliiev ise dünya standardında oyuncular. İlk maçta yaptığımız büyük savunma hatalarını yapmazsak, burada kalabiliriz. 
Kalmalıyız da. Gökhan'ın dediği gibi 'biz burayı çok sevdik ve kolay kolay ayrılmaya niyetimiz yok.' 



</TEXT>
</DOC>
