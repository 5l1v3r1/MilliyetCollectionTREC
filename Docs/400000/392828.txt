<DOC>
<DOCNO> 392828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo10.html </URL>
<DATE> 2005/11/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşte yabancı futbolcu tartışmasında diğer kulüplerin görüşleri... 
</HEADLINE>
<TEXT>

     Hakan Kibar 

Fenerbahçe'nin, Avrupa Şampiyonlar Ligi'nde Almanya'nın FC Schalke 04 takımına 2-0 yenilmesi ve 2 Brezilyalı oyuncusunun kırmızı kart görmesi sonrasında başlayan yabancı futbolcu sayısı tartışmasına, kulüpler değişik tepkiler verdi. 
     Sınırlamanın kalkmasından yana olan Fenerbahçe, Galatasaray ve Beşiktaş'a, Kayseri Erciyesspor, Vestel Manisaspor, Ankaraspor, Samsunspor ve Ankaragücü kulüpleri de destek oldu. 
     
     ''SINIRLAMA OLMASIN'' 

     Ankaragücü Kulübü Başkanı Cemal Aydın, konuyu Avrupa Birliği AB çerçevesinde değerlendirerek, ''Kulüpler Birliği Başkanı olduğum zamanda da defalarca söylediğim şekilde madem ki AB'ye girmek istiyoruz, AB'nin normlarına uygun davranmalıyız. Nasıl ki Almanya'da 14 futbolcu varsa, bizde de sınır getirilmemesi gerekir'' diye konuştu. 
     Turkcell Süper Ligi'nde üst sıralar için mücadelesini sürdüren Kayseri Erciyesspor'da, basın sözcüsü Aşkın Genç, Türk futbolunda uygulanan yabancı oyuncu sınırlamasına karşı olduklarını söyledi. 
     Türk futbolunun gelişmesi ve kalitesinin artırılması açısından 6 yabancı oyuncu sınırlamasının kaldırılması gerektiğini savunan Genç, ''En az 7-8 yabancı oyuncu oynatılmasına izin verilmeli'' dedi. 
     Vestel Manisaspor Kulubü Başkanı Haluk Çubukçu, yabancı oyuncu kontenjanının artırılmasının Türk futboluna yarar sağlayacağına inandığını kaydetti. 
     ''Avrupa takımları 10 yabancı oyuncu oynatıyorsa, biz de bu normlara ayak uydurmalıyız'' diyen Çubukçu, ''Bu konuda özellikle Avrupa kupalarında mücadele eden takımlarımız olumsuzluklar yaşıyor. 10 yabancı oyuncu oynatma hakkını elimizde tutalım, ama bu kotayı fütursuzca kullanmayalım. Genel anlamda bakarsak yerli futbolcular, Avrupa'dan transfer edilen oyunculardan daha maliyetli'' diye konuştu. 
     Ankaraspor Kulübü Başkanı Hilmi Gökçınar, sınırlandırmaya karşı olduklarını belirterek, ''Avrupa Şampiyonlar Ligi ve UEFA Kupası'nda mücadele eden takımlarımız rakipleriyle eşit şartlar altında olmalı'' dedi. 
     Yerlilerin maliyetlerinin yüksek olduğunu, bunun da düşmesi için sayının serbest bırakılmasının önemli olduğunu ifade eden Gökçınar, şöyle konuştu 
     ''Fenerbahçe'nin Avrupa'daki başarısızlığının altında da bu yatıyor. 'Türk futbolcusu yetişmez' diye bir görüş var. Ben tam tersini düşünüyorum. İyi yabancılar gelirse, Türk futbolculara da örnek olurlar. İçeride de mali dengeleri sağlarız. Türk futbolcularının fiyatları yüksek. Denge kurulması için faydalı olacaktır.'' Samsunspor Kulübü Başkanı Adnan Ölmez, kısıtlamanın kaldırılmasından yana olduklarını vurgulayarak, ''Mutlaka serbest bırakılmalı. Sınırlı olmasının bir kazanım olduğunu düşünmüyoruz. Bizim görüşümüz kısıtlamanın kaldırılmasının her anlamda futbola katkı sağlayacağı yönündedir'' dedi. 
     
     AVRUPALILAR'A BİR FORMÜL 

     Gençlerbirliği Kulübü Başkanı İlhan Cavcav, konuyla ilgili olarak Kulüpler Birliği üyesi tüm takımların düşüncelerinin alınması gerektiğini söyledi. 
     Avrupa kupalarında Türkiye'yi temsil eden hangi takım olursa olsun, bu takımlara bazı istisnalar sağlanabileceğini savunan Cavcav, ''Çünkü burada ülkenin menfaatleri sözkonusu. Onlara serbestlik veya 1-2 istisna tanınabilir. Biz de Gençlerbirliği olarak şu anki durumdan memnunuz. Şikayetimiz yok'' diye konuştu. 
     Malatyaspor Kulübü Başkanı Hikmet Tanrıverdi, uluslararası alanda Türkiye'yi temsil eden takımların bir ara formülle daha fazla yabancı futbolcu oynatmasında yarar bulunduğunu savundu. 
     Tanrıverdi, ligdeki takımlardaki yabancı futbolcu sayısının artırılmasının milli takımlara zarar vereceğini, bunun Avrupa'da örneklerinin görüldüğünü de sözlerine ekledi. 
     
     ''6 BİLE ÇOK'' 

     Trabzonspor Kulübü Basın Sözcüsü İbrahim Şahin, mevcut durumdaki 6 yabancı futbolcunun bile fazla olduğunu vurgulayarak, ''Trabzonspor olarak ulusal takıma katkı yapmak bizim için önemli. Kulüp menfaatlerinden çok ülke futbolunu önemli görüyoruz'' dedi. 
     Altyapıya önem veren ve altyapıdan yetişen futbolcuların ülke futboluna katkı yapmasına inanan bir kulüp olduklarını anlatan Şahin, şöyle konuştu 
     ''Yabancı sayısının çok fazla olmasına karşıyız. Ekonomik durumu çok iyi olmayan kulüpler kalitesiz oyunculara yönelir, kalitesiz yabancılar ülkeye dolar ve ülke kalitesiz yabancılar cenneti olur.'' Diyarbakırspor Kulübü Başkanı Abdullah Akyıl, 6 yabancının dahi çok olduğunu kaydederek, ''Avrupa'da bir sınırlama yok. Avrupa kupalarında mücadele eden bizim kulüpler bu sınırlamanın kaldırılmasını isteyebilir. Ancak bu durum Anadolu takımları için hiç de gerekli değil'' dedi. 
     Akyıl, 6 yabancı sayısının, 8-10 olarak arttırıldığında, ligde ''3 büyük'' takımla Anadolu takımları arasında büyük bir farkın ortaya çıkacağını ileri sürdü. 
     
     MEVCUT SİSTEMİ SAVUNANLAR 

     Denizlispor Kulübü Basın Sözcüsü Hasan Kıbrıslıoğlu, takımlardaki yabancı oyuncu kontenjanının 6 olarak değiştirilmeden kalması gerektiğini, ancak yurtdışından gelecek oyunculara yaş gibi çeşitli ölçütler getirilmesi gerektiğini söyledi. 
     Konyaspor Kulübü Başkanı Ahmet Şan, mevcut durumun özellikle Anadolu takımları için yeterli olduğunu söyledi. 
     Türk futbolcusuna daha fazla şans verilmesinden yana olduklarını ifade eden Şan, şöyle devam etti 
     ''Sayı artarsa, lig yabancı oyuncu cennetine döner. Şu anda yabancı oyuncu açısından iyi bir denge var. Bu dengeyi bozmamak gerekir. Ayrıca 6 yabancı oyuncu, rekabet açısından da önem taşıyor. Dışardan gelen birçok oyuncunun maliyeti düşük olduğundan, Türk futbolcular fiyatlarını fazla artıramıyor. Kesinlikle yabancı oyuncu sayısı artırılmamalı.'' Gaziantepspor Kulübü Asbaşkanı Bülent Mamatoğlu, yabancı futbolcuların transferlerine karşı olmadıklarını belirterek, ''Kaliteli yabancı futbolcuların Türk futboluna katkısı olacağını düşünüyoruz. Ancak transfer edilecek yabancı futbolcuların ülkelerinin milli takımlarında, en azından ümit milli takımlarında forma giymiş, gelecek vaadeden kaliteli futbolcular olması gerekir'' diye konuştu. 
     Mamatoğlu, mevcut sistemde 6'nın normal olduğunu ve bu sayının arttırılmasına ya da azaltılmasına gerek bulunmadığını kaydetti. 
     
     ÇEŞİTLİ GÖRÜŞLER 

     Kayserispor Kulübü Başkanı Recep Mamur da, bu konunun enine boyuna tartışılması gerektiğini belirterek, kulüp olarak bu konuyla ilgili olarak henüz tam bir fikirbirliğine varamadıklarını söyledi. 
     Mamur, sınırlamanın kaldırılmasının yararını ve zararının enine boyuna tartıştıktan sonra kararlarını Kulüpler Birliği'ne bildireceklerini ve onlarla birlikte hareket edeceklerini söyledi. 
     Sivasspor Kulübü Başkanı Mecnun Otyakmaz, konuyu milli takım ve Avrupa'da Türkiye'yi temsil eden takımlar açısından değerlendirmenin doğru olacağını savundu. 
     Otyakmaz, şöyle konuştu 
     ''Bir taraftan yabancı oyuncu sayısı artırıldığında milli takıma futbolcu bulmakta zorlanıyoruz. Diğer taraftan, takımların Avrupa arenasında başarılı olması için yabancı futbolcu sınırlamasının olmaması gerekiyor. Bunu çok dengeli ve asgari müşterekte buluşturmakta fayda var diye düşünüyorum. Ben takımımı oluştururken maliyetine, kaliteli ve ucuz olmasına bakıyorum ve bunu yabancı futbolcularla sağlayabiliyorum.'' Çaykur Rizespor Kulübü Asbaşkanı Erol Yıldırım ise Fenerbahçe gibi büyük takımların Avrupa'da mücedele ettiklerini hatırlatarak, ''Fenerbahçe, daha başarılı mücadele edebilmek için kontenjanın artmasını istiyor. Açıkçası bu, Anadolu takımlarını pek de fazla ilgilendiren bir durum değil'' dedi. 
     Başarı geleceğine gerçekten inanılıyorsa, sayının arttırılabileceğini ifade eden Yıldırım, ''Bizim için hiçbir sakıncası yok. Önemli olan Türk futboluna getireceği artılardır'' diye görüş bildirdi. 

     
</TEXT>
</DOC>
