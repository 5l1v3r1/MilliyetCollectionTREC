<DOC>
<DOCNO> 386266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/axyas02.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel bahislerinde Pamuk 1'e 15 veriyor 
</HEADLINE>
<TEXT>


Nobel Edebiyat Ödülü adayları saklı tutuluyor. Ancak internet siteleri, Orhan Pamuk'un da aralarında olduğu yazarlar üzerine bahis açtı 

DIŞ HABERLER SERVİSİ 

İsveç medyası, bugün Türkiye saatiyle 14.00'te açıklanması beklenen Nobel Edebiyat Ödülü'nün en şanslı adayları arasında Orhan Pamuk'un da bulunduğunu yazdı. Ancak bir bahis sitesi Adonis olarak bilinen Suriyeli şair Ali Ahmed Said'e 1'e 2.75 verirken, Pamuk'a 1'e 15 veriyor. 

Sır gibi saklanıyor 
Nobel Edebiyat Ödülü'nü verecek İsveç Akademisi üyeleri, adayları sır gibi saklasa da, İsveç gazeteleri ile bahis siteleri birkaç isim üzerinde yoğunlaştı. 
Ülkenin saygın gazetelerinden Dagens Nyheter, Akademi'nin Pamuk'a ödül vereceğini öne sürdü. 

Kim ne veriyor 
Diğer gazetelerde ise Said, Koreli şair Ko Un, Kanadalı Margaret Atwood, İsveçli şair Tomas Transtromer, Danimarkalı şair Inger Christiansen, ABD'li Philip Roth ve Joyce Carol Oates'in şanslı adaylar olduğu belirtildi. 
İnternet bahis sitesi Ladbrokes ise ödülü Adonis'in alması durumunda 1'e 2.75 verecek. Site, Oates için 1'e 8, Transtromer için 1'e 10, Çek yazar Milan Kundera için 1'e 13, Pamuk için ise 1'e 15 veriyor. 
İngiliz şair ve yazar Harold Pinter'a oynayanlara 1'e 21, Christensen'e 1'e 34 veren sitede, Finlandiyalı şair ve yazar Eeva Kilpi'ye para yatıranlar, ödülü Kilpi'nin alması durumunda 1'e 101 kazanacak. 




</TEXT>
</DOC>
