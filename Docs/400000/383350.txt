<DOC>
<DOCNO> 383350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo04.html </URL>
<DATE> 2005/10/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yıldıraylı Hertha yıkıldı, Manchester kabus gördü 
</HEADLINE>
<TEXT>

     Yıldıray Baştürk’ün formasını giydiği Hertha Berlin, son 5 dakikada yediği gollerle Werder Bremen’e 2-1 yenilip, bu sezon sahasındaki ilk mağlubiyetini aldı. Alpaylı Köln de Nürnberg’e 2-1 yenildi. 
     
     90 dakika oynadı 

     Almanya Ligi’nin dişli ekiplerinden Hertha Berlin’e ağır darbe... Yıldıray’ın formasını giydiği Lacivert-Beyazlılar, Werder Bremen’e son 5 dakikada yediği iki golle yenilmekten kurtulamadı. Dardai’nin attığı golle umutlanan Hertha Berlin, Werder Bremen’in iki yıldızı Borowski ve Valdez’e engel olamayınca, 3 puan Yeşil-Beyazlılar’ın oldu. Şampiyonlar Ligi’nde büyük hüsran yaşayan Bremen temsilcisi bu sonuçla Bundesliga’daki iddiasını sürdürdü. 
     
     Köln de mağlup 

     Alpay Özalan’ın takımı Köln ise, Nürnberg deplasmanında 2-1 mağlup oldu. Savunmada vasat bir oyun sergileyen temsilcimiz, rakibine yaptığı faul sonrasında sarı kart gördü. Lider Bayern Münih ise evinde Wolfsburg’u Santa Cruz ve Lucio’nun attığı goller ile devirdi ve zirvedeki yerini korudu. Bundesliga’da alınan diğer sonuçlar şöyle Bayer Leverkusen-Arminia Bielefeld 1-1, Hannover-Duisburg 1-1, M.Gladbach-Mainz 1-0. 
     
     Manchester kabus gördü 

     İngiltere Premier Ligi’ne kötü başlayan Manchester United, Fulham karşısında adeta kabus gördü... 2. dakikada John’un attığı golle geriye düşen Kırmızı Şeytanlar, 17. dakikada Ruud van Nistelrooy ile skoru eşitlemeyi başardı. Bu golün hemen 1 dakika sonrasında sahneye çıkan Rooney, takımını öne geçirdi. Ancak Danimarkalı Claus Jensen güzel golüyle skoru 2-2 yaptı. Mücadelede son sözü 45’te sahneye çıkan Hollandalı Nistelrooy söyledi 2-3. 
     
     Tugay 61 dakika 

     Temsilcimiz Tugay Kerimoğlu’nun takımı Blackburn Rovers ise, West Bromwich Albion’ı 2-0 mağlup etti. Maça ilk 11’de başlayan tecrübeli oyuncu, 61.dakikada yerini Mokoena’ya bıraktı. Blackburn’ün 2 golünü de Arnavut forveti Kuqi kaydetti. Tottenham Hotspur da, ligin flaş ekiplerinden Charlton’ı deplasmanda 3-2 mağlup etti ve çıkışını sürdürdü. Portsmouth-Newcastle United maçı ise golsüz sonuçlandı ve ekipler sahadan 1’er puanla ayrıldı. 
     
     Dilerim Nihat kalır’ 

     Real Sociedad Teknik Direktörü Jose Mari Amorrortu, temsilcimiz Nihat Kahveci’nin takımında kalması için imkanların seferber edileceğini açıkladı. Düzenlediği basın toplantısında milli futbolcunun sözleşmesinin sona ereceğini hatırlatan başarılı çalıştırıcı, Bu çok önemli bir sorun. Bizim hedefimiz ve en büyük temennimiz, Nihat’ın uzun yıllar Real Sociedad forması giymesi. Nihat iyi niyetli ve her zaman kendini geliştirmeye açık bir futbolcu. Kontratı ile yürütülecek çalışmalar, onun futbolunu etkilemez'' ifadesini kullandı. 
     
     Gallas çok iddialı 

     Chelsea’nin Fransız savunma oyuncusu William Gallas yaptığı açıklamalarla İngiltere’de gündeme oturdu... Londra temsilcisinin bu sezon ligi domine edeceğini iddia eden milli futbolcu, Eğer yüksek performansımızı kış mevsimine kadar sürdürürsek, ocak ayında şampiyonluğumuzu ilan ederiz. Böylece gerçek hedefimiz olan Şampiyonlar Ligi’ne daha iyi motive oluruz'' diye konuştu. 

     
</TEXT>
</DOC>
