<DOC>
<DOCNO> 350091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur13.html </URL>
<DATE> 2005/06/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kaçak su kullanımında ilginç yöntem .. 
</HEADLINE>
<TEXT>

     Kocaeli’nin Gebze İlçesi’ne bağlı Dilovası Beldesi’nde kaçak su kullandığı belirlenen yüzlerce abonenin, "boğazlarından haram geçmesin" düşüncesiyle, sadece mutfaktaki muslukları sayaca bağladığı belirlendi. 
     AA muhabirinin aldığı bilgiye göre, Büyükşehir Belediyesi’nin sınırlarının genişletilmesinden sonra, İzmit Su ve Kanalizasyon İdaresi’nin İSU sorumluluk alanına giren Dilovası Beldesi’ndeki 9 bin 600 aboneden yaklaşık 1500’ünün çok düşük ücret ödediğini fark eden yetkililer, inceleme başlattı. 
     Hane nüfusu 5 ve daha üzerinde olmasına karşın, ödenen aylık su ücretinin 1-3 YTL civarında olmasından şüphelenerek başlatılan araştırmada, bu abonelerin, evdeki muslukların çoğunu sayaca bağlamadığı belirlendi. 
     Kaçak su kullandıkları belirlenerek haklarında yasal işlem yapılan abonelerin, "boğazlarından haram geçmesin" düşüncesiyle, sadece mutfaktaki musluğu sayaca bağladıkları ve kaçak kullanılan suyun haram olmadığını düşündükleri bildirildi. 
     
     "SULARINI KESİP, GEREKLİ FETVAYI VERİYORUZ" 
     Kocaeli Büyükşehir Belediye Başkanı İbrahim Karaosmanoğlu, AA muhabirine yaptığı açıklamada, Dilovası’nda düşük su tüketen konutlarda yapılan incelemede, çok sayıda abonenin kaçak su kullandığının tespit edildiğini söyledi. 
     Karaosmanoğlu, kaçak su kullananların sadece mutfaktaki musluğu sayaca bağlamasıyla ilgili olarak da şunları kaydetti 
     "Yakalananlar, ’Mutfakta kullandığımız su sayaçtan geçiyor. 
     Boğazımızdan aşağı haram lokma inmiyor. Diğer yerlerde kullandığımız da zaten boşa akıp gidiyor’ diyorlar. Sanki o helalmiş gibi... Ne yazık ki bu tür şeylere inanan insanlar var ve bu, vatandaşın kafasından verdiği bir fetvadır. Bunun aksi bir fetvayı müftülüğe verdirmeyip, sularını kesip gerekli fetvayı veriyoruz." 
     
</TEXT>
</DOC>
