<DOC>
<DOCNO> 383918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy23.html </URL>
<DATE> 2005/10/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Umarım Cumhurbaşkanı bizim gibi bilgilendirilmemiştir 
</HEADLINE>
<TEXT>

     CHP Genel Başkanı Deniz Baykal, Dışişleri Bakanı Abdullah Gül’ün, AB konusundaki son gelişmelerle ilgili kendilerini bilgilendirdiği yolundaki haberlerin gerçeği yansıtmadığını belirterek, "Umarım Sayın Başbakan, Sayın Cumhurbaşkanı’nı, Dışişleri Bakanı’nın bizi bilgilendirdiği gibi bilgilendirmemiştir" dedi. 
     Baykal, yeni yasama yılının ilk grup toplantısında yaptığı konuşmaya, yasama yılının ve yarın başlayacak ramazan ayının Türkiye’ye güzellikler ve başarılar getirmesini dileyerek başladı. 
     3 Ekim 2005 tarihinin, 17 Aralık 2004 yılında alınan karar gereği 
     Türkiye’nin en önemli günlerinden biri olduğunu belirten Baykal, "Saatler durdurularak da olsa, 3 Ekim, Avrupa ile ilişkilerimiz açısından önemli bir başlangıç tarihi olarak ortaya çıktı" dedi. 
     Bu başlangıcın anlamı, önemi ve değeri ile Türkiye’nin bu dönemde önüne çıkarılacak tuzakların herkes tarafından çok iyi değerlendirilmesi gerektiğini belirten ve bunun, ülkedeki herkes tarafından elbirliğiyle saptanmasını isteyen Baykal, şunları söyledi 
     "Geçen yıl alınan karar gereği dün başlatılan müzakere süreci, gerek o kararın alındığı tarihteki saptamalar, gerekse bugün geldiğimiz nokta açısından ciddiyetle ele alınmalıdır. 
     17 Aralık’ta alınan kararları tartışmış ve bazı kararlardan memnun 
     olmadığımızı söylemiştik. Ancak iktidar bu kararları, gündüz vakti Kızılay’da havai fişek gösteri yaparak kutlamıştı. AB’nin Türkiye’ye karşı, diğer üye ülkelere karşı izlemediği bir takım yöntemlerle farklı yaklaştığını ve diğer ülkelerin hiçbirinden istenmeyen "ucu açık müzakere" yaklaşımının bizden istendiğini belirtmiştik. AB, sermayenin, malın, hizmetin ve insanların birliğidir. Avrupa Birliği’nde bunlar serbestçe dolaşabileceklerdir. Ama onlar bize ne demiştir Kusura bakmayın, insanların serbest dolaşımı konusunda size ebedi hak mahrumiyeti uygulanabilir . Peki ne zamana kadar Bunun bir süresi var mı, hayır yok. Yani AB’ye girsen de bu ülkelere gitmek için yine vize alacaksın ve kuyruklarda bekleyeceksin. Bunu içine sindiriyorsan gel demişlerdir." CHP’nin, AB’nin bu önerilerini reddettiğini ve bu yaklaşımın Türkiye’nin hak ettiği ve kendisine vaat edilen üyelik biçimi olmadığını vurgulayan Deniz Baykal, 3 Ekim’de başlayan müzakere sürecinin de AB’nin bu yaklaşımının Türkiye tarafından kabul gördüğü bir zeminde başladığını ileri sürdü. 17 Aralık 2004 tarihinden 3 Ekim 2005 tarihine kadar Türkiye’ye dayatılan bu yanlışların düzeltilmesi için bir yaklaşım sergilenmediğini ve bir ulusal strateji ortaya konmadığını savunan Baykal, "Hükümet, 17 Aralık 2004’ten 2 Ekim 2005 akşamına kadar bekleyerek temel bir ihmal göstermiş ve son 1 haftalık süreci de dışlanarak geçirmiştir" dedi. 
     
     "GÜL İLE 3 DAKİKA GÖRÜŞTÜK" 

     Geçen son 1 haftayı dikkatle izlediklerini, ancak Türkiye’yi çok yakından ilgilendiren bu tarihi süreçle ilgili çalışmalara Başbakan ve Dışişleri Bakanı’ndan başka kimlerin katıldığını bilmediğini kaydeden Baykal, şunları kaydetti 
     "Dışişleri Bakanı Sayın Gül, dün Lüksemburg’a gitmeden Esenboğa Havaalanı’nda benimle görüştüğünü ve gelinen noktayla ilgili gerekli bilgileri verdiğini söyledi. Vatandaşlarımız da bu konuda iktidar ve muhalefetin işbirliği yaptığına mutlaka sevinmişlerdir. Ama maalesef gerçek bu değil. 
     Sayın Gül, Esenboğa Havaalanı’na gitmeden 5 dakika önce beni aradı. Kendisiyle 3 dakika görüştük. Bu görüşmede mutabakatın sağlandığını ve lüksemburg’a gideceğini belirterek, bu kararı kendi ağzından duymasının daha doğru olacağı düşüncesiyle bana ilettiğini ve Başbakan’ın da Cumhurbaşkanı’nı arayarak bilgi verdiğini ifade etti, olay budur. 
     Müzakere metni şu ana kadar benim bilgim dışındadır, bana ulaşmamıştır. Bir telefonla muhalefetin bilgilendirildiği söylenmiştir. Umarım Başbakan, Sayın Cumhurbaşkanı’nı, Dışişleri Bakanı’nın bizi bilgilendirdiği gibi bilgilendirmemiştir." Baykal, Müzakere Çerçeve Belgesi’nin, 17 Aralık’tan daha olumsuz olduğunu savunarak, AB’nin Türkiye’ye, "En iyi Türkiye, AB’ye ebedi aday Türkiye’dir, siz hep aday kalın" dediğini söyledi. 
     Baykal, partisinin TBMM Grup toplantısında, AB müzakerelerinin başlaması kararına ilişkin değerlendirmelerde ve çerçeve belgeye ilişkin eleştirilerde bulundu. 
     CHP Genel Başkanı Baykal, Müzakere Çerçeve Belgesi’nin, "Başbakan ve Dışişleri Bakanı’nın özel bilgisi içinde, kıskançlıkla saklanarak, oldu-bittiyle", Türkiye’nin önüne konulmasının kabul edilemez olduğunu söyledi. 
     TBMM’nin, Brüksel’de neyin kabul edildiğini bilmediğini ifade eden Baykal, konunun, "kapalı kapılar ardında, emrivakiyle götürülmesinin", hiçbir şekilde kabul edilemez olduğunu belirtti. 
     Baykal, Müzakere Çerçeve Belgesi’ne kendi olanaklarıyla ulaşmaya çalıştıklarını, gayri resmi bir çalışmayı ele geçirdiklerini belirterek, belgeye yönelik eleştirilerini sıraladı. 
     Türkiye’nin stratejik hedefinin, 17 Aralık’ı düzeltmek ve Türkiye’yi dışlayan noktaları ortadan kaldırmak olması gerektiğini ifade eden Baykal, "Müzakere Çerçeve Belgesi, Türkiye açısından, 17 Aralık’tan daha olumsuzdur. 17 Aralık’ın daha ağırlaştırılmışıdır" dedi. 
     Baykal, belgede, müzakerelerin ucu açıklığının, sürekli hak kısıtlamalarının, özel statü imasının devam ettiğini belirterek, Türkiye’nin, AB ile özel statü ilişkisine yönlendirildiğini kaydetti. 
     Deniz Baykal, Türkiye’nin, müzakerelere değil, tarama sürecine başlayacağını dile getirdi. 
     
     "BU ÇATIŞMAYI GÖZE ALIRSANIZ" 

     Türkiye’nin yayınladığı deklarasyona, AB’nin karşı deklarasyonla karşılık verdiğini anımsatan Baykal, "Ne oldu Türkiye’nin deklarasyonuna O deklarasyonun tam tersi bize kabul ettirilmiştir" diye konuştu. 
     Kıbrıs konusunun, AB ile ilişkilerde ön şart haline dönüştürüldüğünü ifade eden Baykal, dünkü raporda bunun öncelikle vurgulandığını dile getirdi. 
     Güney Kıbrıs Rum Yönetimi’nin, NATO’ya üye olması halinde, Türkiye’nin NATO üyesi olarak veto hakkını kullanabileceğini hatırlatan Baykal, ancak AB’nin, "Eğer AB üyesi bir ülke üye olmak için başvurursa, bunu AB desteklerse, ey Türkiye sen de destekleyeceksin. O veto hakkını kullandığın anda, benimle ilişkimde sözünü tutmamış hale gelirsin" dediğini kaydetti. 
     Türkiye’nin, NATO kapsamındaki yetkilerinin, AB ile ilişkilerindeki yükümlülüklerle çatışmaya başladığını vurgulayan Baykal, "Bu çatışmayı göze alırsanız, yeni sıkıntılar çıkar" dedi. 
     Baykal, Kıbrıs’ta bir siyasi oluşumun meşruiyet kazanmasında, Londra ve Zürih anlaşmaları ile Türkiye’ye söz hakkı verildiğine işaret ederek, Kıbrıs Rum Yönetimi’nin NATO’ya girmesi halinde, Londra ve Zürih anlaşmalarının çökeceğini, Türkiye’nin, NATO’da, Kıbrıs Rum Yönetimi ile çalışır hale geleceğini belirtti. 
     Deniz Baykal, Türkiye’nin, AB istediği için ve AB üzerinden, gayri meşru saydıkları Kıbrıs Rum Yönetimi’nin, NATO ve bazı örgütlerin içinde yer almasını kabul etmiş olacağını söyledi. 
     KKTC’ye yönelik izolasyon ve ambargonun en ağır şekilde sürdüğüne dikkati çeken Baykal, "Rum yönetiminin, birkaç sınırlı birliğe izolasyonun kaldırılması taahhüdünü, dünkü çerçeve belgesine koymuş oluyorsunuz. Bu, ağır sorumluluktur" diye konuştu. 
     
     "BUBİ TUZAKLARI" 

     Baykal, AB’nin Kıbrıs konusunda çok büyük yanlışlıklar yaptığını, yaptığı yanlışlıkları Türkiye’ye kabul ettirmeye çalıştığını ifade etti. 
     Kabul edilen dünkü belgede, ilginç bir noktanın bulunduğunu belirten Baykal, Türkiye’den, sadece AB müktesebatını değil, hiçbir bağlayıcı niteliği olmayan, çeşitli Avrupa kurumlarının yaptığı açıklamaları da Türk hukuk sisteminin parçası olmasının istendiğini söyledi. Baykal, bağlayıcılığı olmayan karar ve açıklamaların, Türkiye’nin elini kolunu bağlayan metinlere dönüştüğünü dile getirdi. 
     Baykal, metin incelendikçe "bubi tuzaklarının" da ortaya çıktığını belirterek, daha önce Avrupa’nın, "kendi iç çalışmaları" olarak nitelendirdiği Alevi, Kürt azınlık konuları, Ermeni sorunu, Ortodoks Kilisesi, Dicle, Fırat sularının kullanımın burada yer aldığını vurguladı. 
     "Anlaşma, maalesef 17 Aralık düzeninin gerisinde bir düzenlemedir" diyen Baykal, "Türkiye, bu konuda gerekli kararlılığı, ciddiyeti sergilese, tam üyelik dışında başka bir koşulu kabul etmese, AB, tam üyeliği esas alarak bizimle çalışırdı" görüşünü savundu. 
     Baykal, önemli olanın, "şu tarih, bu tarih" değil, neyin istenildiğini bilmek olduğunu kaydederek, Türkiye’nin, "ne verilirse, yetinmeye hazır" görüntüsü verdiğini ileri sürdü. 
     
     "15 YIL SONRASI İÇİN TAŞLAR DÖŞENİYOR 

     Belgede, özel statü ilişkisinin ortadan kalkmadığını, özel statünün çok net şekilde yeşertildiğini öne süren Baykal, AB’nin hiçbir aday ülkeye uygulamadığı koşulları, Türkiye’ye uyguladığını söyledi. Baykal, 17 Aralık’tan önce dile getirilen "sindirme kapasitesi" kavramının, dünkü belgede iki kez vurgulandığına işaret etti. 
     Hiçbir AB ülkesine bunların uygulanmadığını belirten Baykal, 15 yıl sonrası için taşların döşendiğini, AB’nin, "ağzınızla kuş tutsanız bile, hazmetme kapasitemize bakacağız, bu da belgede var" diyebileceğini öne sürdü. 
     Baykal, AB’nin, Türkiye’ye, "En iyi Türkiye, AB’ye ebedi aday Türkiye’dir. Siz hep aday kalın. Ne kopacak kadar uzak, ne de tam gücünüzle üye olacak kadar yakın olun" dediğini belirtti. Baykal, Türkiye’nin kendi gücünün ve öneminin farkında olması, kimse ile husumet içinde değil, eşit statüde AB’ye hazır olduğunu ifade etmesi gerektiğini anlattı. 
     Bir AB siyasetçisinin, "Atatürk’ün resimlerini indirmek lazım" dediğini söyleyen Baykal, "Senin dünyadan, Türkiye’nin ne halde olduğundan haberin yok" dedi. 
     Deniz Baykal, Türkiye’nin, AB dikte ettirdiği, savaşta yenildiği için değil, medeniyet projesi olduğu için kendi iradesiyle üye olmak istediğini söyledi. 
     -"ONLARDAN REFORM DERSİ ALMAK ACI"- Baykal, çağdaş medeniyeti yakalama mücadelesini 80 yıldır sürdürdüklerini ifade ederek, şöyle konuştu 
     "AB’nin daha adı bile yoktu, biz bu büyük reformları yaptığımız zaman... Şimdi onlardan reform dersi almak çok acı tablo. Reformların çoğu, ülkenin dönüşümünün gerçekleştirilmesini sağlayan reformlardan habersiz olanların önerdiği reformlar... Etnik parçalanma reformları onlarınki... Azınlık üretme reformları... Türkiye’nin ulusal bütünlüğünü sarsma reformları bunların çoğunun bize verdiği... 
     Bu hükümet gidecek ama Türkiye, Avrupa’nın karşısında var olmaya devam edecek. Türkiye, Müzakere Çerçeve Belgesi ile bugün yola çıkabilir. Hiç kuşku duymasınlar ki tam üyelik dışında hiçbir ilişkiyi içine sindiremeyen bir ülke olarak Avrupa’nın karşısında yer alacaktır." Baykal, Kuşadası Limanı, Tüpraş’ın yüzde 14.7’lik hissesinin satışı ve Galataport ihalelerinin Başbakan ve Maliye Bakanı’nın özel himayesi ile aynı kişilere verildiğini ileri sürerek, "Hükümetin özelleştirme ile ilgili planlama yaparken buradaki iş bölümünün niye değiştirildiği, bu ihalelerle şimdi ortaya çıkmıştır" dedi. 
     Baykal, grup konuşmasının son bölümünde, Türkiye’de son dönemde yapılan 3 özelleştirme ihalesi ile ilgili düşüncelerini ifade etti. 
     Kuşadası Limanı, Tüpraş’ın yüzde 14.7’sinin blok satışı ve Galataport ihalelerinin, iktidarın bu konularda geçmiş iktidarlardan farklı olmadığını ortaya koyduğunu ve geçmişte bu tür uygulamaları yapanların bugün Yüce Divan’da yargılandığını hatırlatan Baykal şunları söyledi 
     "Aynı mantık sürüyor, birileri iktidar sahipleri ile ilişki kuruyor. Bunlar bir proje ortaya koyuyor, iktidardan bunun için yardım istiyor ve bu süreç başlıyor. Aslında Türkiye’ye yatırım yapmak isteyenlere yardım etmek elbette bir Başbakan ve bakanın görevidir. 
     Ama burada mesele bu işlerle ilgili olarak kurulan özel ilişkiler ve özel imtiyazlardır. Bu insanlar için ihale şartları değişiyor ihale sonrasında yeni haklar getiriliyor, yönetmelikler değişiyor ve o yetmiyorsa kanun çıkarılyor. Böyle bir ortamda rekabetten söz edilebilir mi 
     Kuşadası Limanı ihalesi sonrasında yaşananlar bunun en tipik örneğidir. İhale sonrasında liman hizmeti yatırıma dönüştürülmüş ve ihale sonrasında yapılan değişiklerle burası bir ticari rant alanı haline gelmiştir. Yapılanların yönetmeliğe aykırı olduğunun belirlenmesi sonucunda bir gecede TBMM’de kanun çıkarılmıştır. Biz de bu kanunu 2 Ağustos tarihinde Anayasa Mahkemesi’ne götürdük. 
     Şimdi elinizi vicdanınıza koyun, siyasi taahhüt olmadan bir işadamı bu konu ile ilgili kanun çıkarılacağını ve bu işe yönelik tepkilerin anlamsız olduğunu alenen söyleyebilir ve söylediklerinin hepsi gerçekleşir mi " Tüpraş’ın yüzde 14.7’lik blok satışında aynı işadamının devrede olduğunu, borsaya bildirilmeyen ve kimsenin haberi olmadığı bu satıştan sadece bu işadamının haberi olduğunu ileri süren Baykal, "Sadece Kuşadası kahramanı duyuyor bu satışı ve 4 ay içinde 750 milyon dolar ek rant elde ediyor. Bu olay yolsuzlukla mücadeleye damardan girmenin tipik bir örneği olsa gerek" dedi. 
     
     "ÜÇ OLAYDA DA AYNI KAHRAMAN VAR" 

     Blok satışın nasıl gerçekleştiğini, bu işadamının gücünü nereden aldığını ve kimsenin duymadıklarını nereden duyduğunu bilmek istediğini ifade eden Baykal, Türkiye’nin 750 milyon dolarının bu işadamına sağlanan olanaklarla heba edildiğini söyledi. 
     Galataport ihalesini de aynı işadamının aldığını ve bu ihale sonrasında ortaya çıkan fiyata kendilerinin de sevindiğini belirten Baykal, sözlerini şöyle tamamladı 
     "Ancak ödemelerle ilgili gerçekler ortaya çıkınca aman sevinmeyin dediler. Çünkü ödemelerin, 3 yılı ödemesiz 4. ve 5. yıl ise 200’er milyon euro olmak üzere yapılacağı ortaya çıktı. 
     Rahmi Koç bile daha sonra şaka yaptım demesine karşın, Bu şartları bilseydim girerdim dedi. Rahmi Koç ve onun gibi işadamları neden böyle bir ihaleye girme gereği duymamışlardır biliyor musunuz 
     Çünkü hiçbirinin aklına böyle bir cambazlık gelmemiştir. Böyle bir cambazlığın devlet eliyle yapılacağını kimse düşünmemiştir. 
     Bu üç olayda da aynı kahraman var. Senaryo kimin bilmiyoruz, ama kahraman aynı. Başbakan bu işadamıyla önce görüşmedim dedi. Sonradan kabul etti. Bu görüşmeden tedirgin olması doğal. Böyle bir muhatapla garip ortamlarda, gece yarıları arka kapılardan girilerek buluşulması kamuoyunu rahatsız etmez mi Bu hükümet devlet olanaklarını belirli çevrelere pazarladığını hiçbir teretdüt göstermeden sergilemektedir. 
     Özelleştirme uygulamaları ile yapılan planda hükümetteki iş bölümünün bu göreve atanan bakanın konuyla ilgili rahatsızlığını belirtmesi üzerine değiştirilmesi, bu ihaleler sonrasında ayan beyan ortaya çıkmıştır. Bu uygulamaların başına Biz aktif pazarlama yapıyoruz diyen bir Maliye Bakanı’nın getirilmesinin fazileti ve anlamını bugün çok daha iyi anlıyoruz." 
     
</TEXT>
</DOC>
