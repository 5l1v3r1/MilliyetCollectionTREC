<DOC>
<DOCNO> 350167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/agun.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatik krize yol açan afişler 
</HEADLINE>
<TEXT>


Ankara sokaklarına asılan afişlerin altına bazı büyükelçilikler imza attı. Türkiye, büyükelçilerden afişlerdeki isimlerini kaldırmalarını istedi 

BARKIN ŞIK Ankara 

Başkentte "1 Haziran, Türk Ceza Kanunu Değişiyor. O Halde Mücadeleye Devam. TCK Kadın Platformu" yazılı afişlerin altına Danimarka, İsviçre, Norveç ve Kanada'nın Ankara büyükelçiliklerinin isimlerinin konulması diplomatik kriz yarattı. 
Türkiye, adı geçen diplomatik temsilciliklerin büyükelçilerini Dışişleri Bakanlığı'na çağırarak, içişlerine müdahale edilerek 1961 tarihli Viyana Diplomatik İlişkiler Sözleşmesi'nin ihlal edildiğini ve afişlerden isimlerini kaldırmalarını istedi. 

'Kabul edilemez' 
Kriz yaratan afişler, TCK Kadın Platformu'nun 1 Haziran'da Hilton Oteli'nde yaptığı "TCK İçin Mücadeleye Devam" toplantısı nedeniyle hazırlanarak başkent caddelerine asıldı. Edinilen bilgiye göre, Danimarka, İsviçre, Norveç ve Kanada'nın Ankara büyükelçiliklerinin, afişlere isimlerini koyması, Türkiye ile adı geçen ülkeleri karşı karşıya getirdi. 
Dışişleri Bakanlığı önceki gün afişlerin altındaki büyükelçiliklerin isimlerini belirleyerek, Danimarka, İsviçre, Norveç ve Kanada büyükelçilikleri nezdinde girişimde bulundu ve isimlerin kaldırılmasını istedi. Dışişleri, dün de ilgili büyükelçileri bakanlığa çağırdı. 
Dışişleri yetkilileri, büyükelçilere afişlerde büyükelçilik isimlerinin bulunmasının "kabul edilemez" olduğunu aktardı. Gelişmenin ikili ilişkilere ve Türkiye'nin AB reform sürecine olumlu katkı sağlamayacağını belirterek büyükelçilerden istismara açık bu uygulamanın sonlandırılması istendi. 

Savunma ve destek 
Dışişleri Bakanlığı'na çağrılan 4 ülkenin yetkilerinin, isimlerinin yazılması için kendilerinden izin alınmadığını ve kaldırılması için platformla temasa geçeceklerini kaydettiği öğrenildi. 
Ancak daha sonra yapılan ortak açıklamada, büyükelçiliklerin TCK Kadın Platformu'nun bilgilendirme kampanyasına destek verdikleri, kampanya içeriği ve afişleri de platformun belirlediği belirtildi. Açıklamada, TCK'nın onaylanmasının, bütün Türk vatandaşlarının, özellikle de kadınların haklarını güçlendiren önemli bir gelişme olduğu vurgulandı. 

Bildiriye tepki göstermişlerdi 

Kadın Platformu'nun 1 Haziran'da Hilton Oteli'nde yaptığı toplantıda okunan bildiride şöyle denilmişti "Yasaların istemlere uygun kabul edilmiş olması değil, herkesçe bilinmesi ve uygulanması önemlidir. Yeni TCK, kadın, kız ayrımını reddediyor. Önemli kazanımların yanında yeni TCK, çok temel noktalardaki eksiklikleriyle yürürlüğe girmektedir. Bugün dün Türkiye'nin 81 ilinde yapılacak olan basın toplantısı, kazanımların yaşama geçirilmesi için yeni bir eylem dönemini başlatmaktadır." 


</TEXT>
</DOC>
