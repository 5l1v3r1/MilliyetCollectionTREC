<DOC>
<DOCNO> 361481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur45.html </URL>
<DATE> 2005/07/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Bağdat Caddesi kazası'nın sanığının ağabeyi trafik kazasında yaralandı 
</HEADLINE>
<TEXT>

     İstanbul’un Bağdat Caddesi’nde 5 yıl önce, kaldırımda yürüyen Selin Uras ve nişanlısına çarparak ölümüne neden olan ağabeyi Baran Balcıoğlu’nun otomobilinde bulunan Berşan Balcıoğlu, Zonguldak-Ereğli İlçesi karayolunda geçirdiği trafik kazasında ağır yaralandı. 
     Alınan bilgiye göre, Zonguldak Karaelmas Üniversitesi ZKÜ Uluslararası İlişkiler Bölümü’nde çalışan Berşan Balcıoğlu, Ereğli İlçesi’nden kiraladığı plakası henüz belirlenemeyen otomobille kente geldiği sırada aracın takla atması sonucu yaralandı. 
     Zonguldak Atatürk Devlet Hastanesi’ne kaldırılan Balcıoğlu, burada yapılan ilk müdahalenin ardından ZKÜ Tıp Fakültesi Hastanesi’ne kaldırıldı. Hastane yetkilileri, Balcıoğlu’nun durumunun ağır olduğunu kaydettiler. 
     Balcıoğlu’nun ameliyatını yapan ZKÜ Rektörü ve Beyin Cerrahı Prof. Dr. Bektaş Açıkgöz, hastanın omurilik ve akciğer zedelenmesi nedeniyle yoğun bakıma alındığını söyledi. 
     AA muhabirinin edindiği bilgiye göre, 2000 yılında Bağdat Caddesi’nde Baran Balcıoğlu’nun kullandığı ve içinde Berşan Balcıoğlu’nun da bulunduğu otomobil, Selin Uras ve nişanlısı Erdem Celasun’a kaldırımda yürüdükleri sırada çarparak, nişanlı çiftin hayatını kaybetmesine neden olmuştu. 
     Kazanın ardından hakkında açılan dava sonucunda 6 yıl hapis ve 4 bin YTL para cezası verilen Baran Balcıoğlu, "iyi hali göz önüne" alınarak serbest bırakılmıştı. 
     Bu kararı protesto etmek ve trafik yasasının çıkarılması amacıyla İstanbul’dan başlattığı 550 kilometrelik mesafeyi 17 günde kateden baba Boray Uras, 17 günde Ankara’ya varmış ve dönemin TBMM Başkanı Yıldırım Akbulut’u ziyaret etmişti. 
     
</TEXT>
</DOC>
