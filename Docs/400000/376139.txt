<DOC>
<DOCNO> 376139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo34.html </URL>
<DATE> 2005/09/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Armstrong ''Fransa Turu'na bir kez daha katılmayı düşünüyorum'' 
</HEADLINE>
<TEXT>

     Ünlü Amerikalı bisikletçi Lance Armstrong, Uluslararası Fransa Turu’na bir kez daha katılmayı planladığını söyledi. 
     Armstrong, Teksas’ın Austin kentinde yayımlanan American Statesman gazetesine yaptığı açıklamada, "Tura katılmayı düşünüyorum. Bunun Fransızların canını sıkmak için en iyi yol olduğu kanısındayım" dedi. 
     Gazete, Fransa’nın ünlü spor gazetesi L’Equipe’in, ünlü bisikletçinin 1999’da doping maddesi kullandığını iddia etmesinin ardından Uluslararası Fransa Turu’nu 7 kez kazandıktan sonra "emekliye ayrılmaya" karar veren Armstrong’un yaklaşık 2 haftadır yarışlara dönme ihtimalini düşündüğünü yazdı. 
     L’Equipe, 23 Ağustos’ta ilk sayfadan verdiği "Armstrong yalanı" başlığını taşıyan haberde, Armstrong’un, turu ilk kez kazandığı 1999 yılında kuvvet artırıcı doping maddesi kullandığını ileri sürmüştü. 
     Gazete, ünlü bisikletçinin 1999’daki yarışları kazanmak için EPO maddesi kullandığını yazarken, iddialarını kanıtlamak için 4 sayfayı bu habere ayırmıştı. 
     
</TEXT>
</DOC>
