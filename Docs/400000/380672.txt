<DOC>
<DOCNO> 380672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur26.html </URL>
<DATE> 2005/09/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Umut Davası sanığı başından vurulup öldürüldü 
</HEADLINE>
<TEXT>

     Gazeteci-yazar Uğur Mumcu, Prof. Dr.Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok’un öldürülmesi eylemlerinin de aralarında bulunduğu çok sayıda olayı kapsayan "Umut Operasyonu"na ilişkin dava kapsamında yargılanarak 3 yıl 1 ay 15 gün hapis cezasına çarptırılan Muzaffer Dağdeviren, Fatih’te çıkan silahlı kavgada başından vurularak öldürüldü. 
     AA muhabirinin aldığı bilgiye göre, Ankara 11. Ağır Ceza Mahkemesi’nde görülen "Umut Operasyonu Davası" kapsamında yargılanarak "silahlı örgüt üyesi olmak" suçundan 3 yıl 1 ay 15 gün hapis cezasına çarptırılan Muzaffer Dağdeviren ile bir grup arasında, Fatih Vatan Caddesi üzerindeki bir işyeri önünde silahlı kavga çıktı. 
     Kavga sırasında başından vurulan Dağdeviren, olay yerinde hayatını kaybetti. 
     Aynı olayda sol göğsüne kurşun isabet eden Durmuş Dere de, Vakıf Gureba Hastanesi Eğitim ve Araştırma Hastanesi’ne kaldırılarak tedavi altına alındı. 
     Olay yerinde yapılan incelemelerde, çok sayıda boş kovan bulundu. 
     Dağdeviren’in cesedi, gerekli incelemelerin tamamlanmasından sonra Adli Tıp Kurumu’na kaldırıldı. 
     Polisin, kaçan saldırganların yakalanması ve olayın aydınlatılması amacıyla başlattığı çalışmalar sürüyor. 
     
</TEXT>
</DOC>
