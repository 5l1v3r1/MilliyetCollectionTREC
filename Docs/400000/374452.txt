<DOC>
<DOCNO> 374452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo31.html </URL>
<DATE> 2005/08/31/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
PFDK, tedbirli olarak sevkedilen futbolcuları dinliyor... 
</HEADLINE>
<TEXT>

     Geçtiğimiz sezonun 27. haftasında yapılan Akçaabat Sebatspor-Kayserispor lig maçı öncesinde yaşanan yasa dışı bahis olayıyla ilgili soruşturma İstanbul'da sürüyor. 
     Şike Araştırma Kurulu'nun raporu doğrultusunda, Futbol Federasyonu Yönetim Kurulu tarafından tedbirli olarak Profesyonel Futbol Disiplin Kurulu'na PFDK sevk edilen futbolculardan Metin Aktaş, Bayram Toysal, Hamza Gezmiş, Alişen Kandil, Serdal Boyraz ve Orhan Kaynak, federasyonun Levent'teki merkez binasında bilgi veriyor. 
     Öğleden sonra başlayan görüşmelerden ilk olarak çıkan kaleci Metin Aktaş, basın mensuplarına yaptığı açıklamada, burada bulunmasının nedeni olarak yaşanan olayda eşinin üzerine kayıtlı olan aracın plakasının geçmesini göstererek, ''Ben olayı aydınlatmak için buradayım. Bildiğim her şeyi de anlattım. Zaten benim bunlarla hiçbir alakam yok. Eşimin adına kayıtlı olan aracı daha önce baldızıma satmıştık'' dedi. 
     Metin Aktaş, son derece iyi bir araştırma yapıldığı izlenimini edindiğini de belirterek, ''Benim içim rahat. Suçlu kimse, ben dahi olsam cezasını çekmeli. En kısa zamanda tedbirimin kaldırılmasını istedim. Onlar ise bakacaklarını söylediler. İnşallah olur. Ben yeniden sahalara aklanmış olarak dönmek istiyorum'' diye konuştu. 
     Aktaş ayrıca, yasa dışı bahis olayının en önemli ismi olarak adı geçen Kenan Erol'u tanıyıp tanımadığının sorulması üzerine de ''Zaten Akçaabat da Kenan Erol'u tanımayanı döverler. Ama benim yakın bir ilişkim yok'' demekle yetindi. 
     
</TEXT>
</DOC>
