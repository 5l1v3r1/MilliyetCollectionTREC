<DOC>
<DOCNO> 355584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yazar/altan.html </URL>
<DATE> 2005/06/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Davarı saldım çayıra, artık Mevlam kayıra... 
</HEADLINE>
<TEXT>


Bir kır balosunda, henüz bıyıkları yeni terlemeye başlamış bir delikanlı süslü püslü görünmeye özenli yaşı geçkince bir hanımı dansa kaldırmak istemiş. Kadının karşısında hafif eğilmiş ve 
- Sizinle dans edelim mi, demiş... 
Kadın, şöyle tepeden aşağı süzmüş genci ve 
- Ben, demiş bir bebekle dans edemem... 
Bıyıkları yeni terlemeye başlamış olan delikanlı, hemen özür dilemiş 
- Afedersiniz, gebe olduğunuzu bilmiyordum. 

21. yüzyıl da, dansa kaldırmak istiyor T.C.'yi ama bu kadar genç bir yüzyılla dansa kalkmaya tenezzül etmiyormuş gibi bir halimiz var. 
Yoksa 20. yüzyıl üstümüzden geçerken trampetli borazanlı, nutuklu, kırmızı halılı "insanları yönetme sektörü" gerçekten gebe mi kaldı kim bilir 

"Gelişmekte olan ülke" halklarına, kendi geçmişlerindeki çöp çorbalarını karıştıra karıştıra kompleks vermemek gerek. 
O nedenle de "resmi tarihçiler"e büyük bir gereksinme var o ülkelerde... 
Ziya Paşa, 130 yıl kadar önce, "onlar-biz" ayrımını, rezalet bir fotoğraf halinde değerlendirmeye kalktığında farkında değildi, ortak gururumuzun üstünden nasıl bir silindir geçirdiğinin 
Diyar-ı küfrü gezdim saraylar kaşaneler gördüm 
Dolaştım mülk-ü İslamı sadece viraneler gördüm 

Neyse ki ırkçılığın tesellisi yetişti imdada 
Binlerce can dirilse de nakletse geçmişi, 
Dağlar lisana gelse de anlatsa hepsini... 
Garbın cebin-i zalimi affetmedim seni, 
Türküm ve düşmanım sana kalsam da tek kişi. 

Gerçi Emin Bülent'in manzumesi, Avrupa Birliği'ne üyelik yolunda işe yarar bir kükreme değil ama Abdullah Gül'ün "her derde deva" formülleri, rahat bir vuruşla taca çıkarabilir topu 
- Onlar geçmişte kaldı. 
Yahut 
- Geçmişi bırakalım, yeni bir sayfa açıyoruz... 

Resmi tarihçiler de, "hem nalına, hem mıhına" bir kıvraklıkla payandalarlar durumu 
- Geçmişten aldığımız hız, kendiliğinden açıyor çağın kapılarını... 

Bu tür atletik figürlerin getirisi, o kadar kremalı ki tatava piyasasında hemen bir katkı yapmak geliyor insanın içinden 
AB'nin yollarında Z'yi biz yazacağız 
Batı'yla vatandaşlık, tek hedefimiz olsun. 
Ters düşme öcüsüne mezarlar kazacağız 
Soygun, rüşvet, kurnazlık, yeter ki temiz olsun. 

15 milyon nüfuslu İstanbul ile yine bir Boğaz kenti olan 70 bin nüfuslu Çanakkale arasında bir denge kurulması için, yana yakıla uğraşan İzmir'in gelişip güzelleşmesi için elinden geleni ardına komayan ışık menzilli dost Cengiz Sani, geçenlerde "oligarşik yapıyı" yerden yere vuran bir yazı yazmış yerel basında "Padişahlık devam ediyor" diye... 
Küçük bir alıntı yapalım Cengiz Sani'den 
"Biz hep önümüzü ilikleriz önlerinde. 
Saray erbabı değiller mi 
Saygısızlık kabul ederler, işleriniz aniden bitmeyiverir. 
Bir imza için bir hafta gider gelirsiniz. 
Vatanı en çok onlar sever, ama sadece bizim çocuklarımız ölür vatanı korumak için..." 

Cengiz Sani'nin büyüteç altına aldığı durumun ise vitrin imajı çok başka 
"Egemenlik kayıtsız şartsız ulusundur" 
"Hepimiz birimiz, birimiz hepimiz için" 
"Vatanı ve milletiyle devletin bölünmez bütünlüğü" 

Buzlanmış beyinleri ılıtmak isterken, ne kadar da sanat ve kalem adamı eriyip gitti "Biz bize benzeriz" dikenlerinin içinde... 
Enseyi karartmayın. Türküye devam 
- Yürü yavrum yürüüü yürüteyim seni... 

Çimdikli sözlerden küçük bir demet 
Gerçek bir bencil, başkalarının bile isteyebilir mutluluğunu şayet kendi sayesinde olacaksa... 

Soğuk kadınlar, sudan başka hiçbir şey içmeyenlere benzerler bazen bir kadeh şarap içmeyi, karşılıklı tokuşturarak nezaketen kabul etseler bile... 

Ahlak, herkesin kendisi için gereksiz görüp, başkalarının köküne kadar uygulamasını çok yerinde bulduğu bir yaşam kuralları toplamıdır. 

Hayatını kazanmak için çalışmak yeterlidir. Şayet zengin olmak isteniyorsa, başka bir şey bulmak gerek... 

Ulus dediğin, halıya benzer silkeledikçe boyuna kötü tozlar çıkar içinden... 

Cahit Külebi'den bir şiirle bitirelim yazıyı 
Çiçekle konuşma 
Artık ne pencerem var seni koyacak 
Ne masam. 
Sevgilim de yok bu şehirde 
Çiçek seni alıp ne yapsam 



</TEXT>
</DOC>
