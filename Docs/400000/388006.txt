<DOC>
<DOCNO> 388006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo08.html </URL>
<DATE> 2005/10/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Newcastle karıştı .. 
</HEADLINE>
<TEXT>

     İngiltere Premier Ligi’nde sezona büyük umutlarla başlayan ama 9 haftada sadece 2 galibiyet alan Siyah-Beyazlılar’ın Wigan yenilgisi sonrasında soyunma odasında kavga yaşandığı bildirildi. 
     
     Sandviç fırlatıldı 

     Milli futbolcumuz Emre Belözoğlu’nun forma giydiği Newcastle United’da son oynanan ve 1-0 kaybedilen Wigan karşılaşmasından sonra büyük bir kavga yaşandığı iddia edildi. The Sun Gazetesi’nin haberine göre birkaç oyuncunun soyunma odasında ellerindeki sandviçleri birbirine fırlattıkları belirtildi. Sezona büyük umutlarla giren ve kadroyu Emre, Parker, Luque, Owen gibi yıldızlarla takviye eden SiyahBeyazlı ekibin sadece 2 galibiyet almasının tansiyonu arttırdığı öğrenildi. 
     
     Souness gidici... 

     Teknik direktör Greame Souness’ın da büyük baskı altında olduğu ve sonraki maçta alınacak kötü bir neticeden sonra görevden alınabileceği konuşuluyor. İskoç teknik adamın özellikle takım içindeki kavgaları ve tartışmaları önleyemeyip, kulübe disiplini bir türlü getirememesinin ise bu ihtimali daha da güçlendirdiği belirtildi. Bilindiği gibi Newcastle’da geçen sezon da Dyer ve Bowyer saha ortasında birbirine girmişlerdi. Bu olaydan sonra da Souness futbol otoriteleri tarafından eleştiri yağmuruna tutulmuştu. 

     
</TEXT>
</DOC>
