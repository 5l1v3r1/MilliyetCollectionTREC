<DOC>
<DOCNO> 370764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/guncel/gun02.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölcük'te batan sahili aradık 
</HEADLINE>
<TEXT>


Milliyet muhabiri Gökhan Karakaş, depremin merkez üssü Gölcük'te Kavaklı sahiline daldı. Suyun altı balçıkla kaplıydı. Görüş mesafesi ise bir metreydi 

GÖKHAN KARAKAŞ Gölcük 

Depremin sualtındaki yıkıcı izlerini gözler önüne sermek için Gölcük'teyiz. Bunun için üyesi bulunduğum Sualtı Temizlik Hareketi ile Kocaeli Üniversitesi Sualtı Kulübü olarak depremin merkez üssü Gölcük'ün Kavaklı sahiline gittik. 
16 balıkadamla birlikte suyun altına indiğimizde depremin korkunç yüzüyle yeniden karşılaştık. Suyun altı kalın bir balçık tabakasıyla kaplıydı. Görüş mesafesi yaklaşık bir metreye kadar düşüyordu. Depremin sembol görüntülerinden biri olan lunaparkı aradık. Balçık tabakası yüzünden, dönme dolabın sadece demir iskeletine ulaşabildik. Tamamen paslanan ve üzeri yosunla kaplanan demir iskeletin yanında, suyun 2 metre altında sahildeki kaldırım taşları duruyordu. 


</TEXT>
</DOC>
