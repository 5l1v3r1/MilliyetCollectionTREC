<DOC>
<DOCNO> 375611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/dunya/adun.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak olalım 
</HEADLINE>
<TEXT>


İvanov, 'Avrasya gücü' olarak nitelediği Türkiye'ye 'uzayda işbirliği' önerirken, Erdoğan helikopterinin seçilmesinin de Irak gibi bölgesel konularda koordinasyonu güçlendireceğini söyledi 

Cenk Başlamış 


Rusya Savunma Bakanı Sergey İvanov, Türk ordusunun gücünü daha da artıracak ve iki ülke arasındaki ilişkilerin stratejik boyuta taşınmasına kapı açabilecek askeri-siyasi işbirliği önerilerinde bulundu. 
Rusya Devlet Başkanı Vladimir Putin'in yakın çevresinde yer alan ve kimilerince "Putin'in müstakbel halefi" olarak gösterilen İvanov, ilk kez bir Türk gazetesine, Milliyet'e yazılı açıklama yaptı. Bu aynı zamanda, bir Rus savunma bakanının Türk medyasına yaptığı ilk açıklama. 
Türkiye'den "Avrasya gücü" diye söz eden Rusya Savunma Bakanı, iki ülkenin askeri sanayiden terörle mücadeleye, bölgesel konulardan uzayda ortak çalışmaya pek çok alanda işbirliği yapabileceğini söyledi ve somut öneriler ortaya koydu. Daha önce Türkiye ile ilişkilere mesafeli yaklaşan ve özellikle Çeçenistan sorununda Ankara'ya eleştiriler yönelten İvanov'un işbirliği mesajları, Putin'in 2. görev süresinde Kremlin'in Türkiye'ye önem vermeye başlamasının yeni bir kanıtı olma niteliğini taşıyor. Verilen mesajların, 3 Ekim öncesi Ankara ile Avrupa Birliği AB arasındaki ilişkilerde sıkıntıların yaşandığı bir döneme rastlaması da ilginç. 

Bir Rus Savunma Bakanı ilk kez Türk medyasında 'Batı'ya sempatiniz rekabeti etkiliyor' 

İvanov, Türkiye'nin Moskova için taşıdığı önemi anlatırken, iki ülke arasında 1994 yılında askeri ve teknik konular ve savunma sanayiinde işbirliğini öngören anlaşmanın imzalanmasını örnek gösterdi ve Rusya ile böyle bir belge imzalayan ilk NATO üyesi ülkenin Türkiye olduğunu söyledi. İvanov, "Bence bu örnek bile ülkelerimizin askeri teknoloji alanında aktif işbirliği yapmak istediğini kanıtlıyor. Kanımca, işbirliğimizi daha etkili ve uzun vadeli kılmanın yolu, size açıkladığım türden ortak projeler gerçekleştirmekten geçiyor" dedi. Ancak İvanov, "Türk ordusunun NATO standartlarını kabul etmesi ve ABD ile diğer Batılı ülkelerin ortaya koyduğu sert rekabetin askeri işbirliğimizi kısıtladığını söylemeliyim. Bu ülkelere Türkiye'deki askeri ve siyasi çevrelerde belirli bir sempati duyulduğunu da kabul etmek gerekiyor" diye ekledi. 

Savunma sanayiinde 5 işbirliği önerisi 

Rusya Savunma Bakanı, askeri sanayi alanında Türkiye'ye 5 alanda somut önerilerde bulundu 
1. Türkiye'de Rus zırhlı araçları ve özel amaçlı Tigr kaplan araçları üretilmesi. 
2. Türk Savunma Bakanlığı için Rusya'da reaktif zırh delici mühimmat sistemleri üretilmesi. 
3. İki ülkenin arama-kurtarma gemileri için ortak projeler geliştirmesi. 
4. Rus uçaksavar sistemi Strelets ile Aselsan tarafından üretilen hava savunma sisteminin entegre edilmesi. 
5. Değişik amaçlarla, dünyanın gelişmiş uydularla izlenmesine yönelik olarak uzayda askeri işbirliğine gidilmesi. 
İvanov, iki ülkenin çıkarlarına hizmet edebilecek projelerin bunlarla sınırlı olmadığını belirtti. Rus Bakan, uzaydaki askeri işbirliğiyle ilgili önerisinde ayrıntıya girmedi. 

Saldırı helikopteri mesajı Erdoğan'ı seçin, ilişkimiz derinleşsin 

İvanov, açıklamasının önemli bir bölümünü Türk Silahlı Kuvvetleri'nin saldırı helikopteri ihtiyacını gidermek amacıyla açılan ihaleye ayırdı. 
Amerikan Bell firmasının kazandığı Rus- İsrail ortak yapımı KA-52 Erdoğan helikopterinin ikinciliği aldığı ihale bir süre önce iptal edilmiş ve yenilenmesine karar verilmişti. Yaklaşık 2 milyar dolar değerindeki ilk ihalenin iptal edilmesinin en önemli nedeni ABD tarafının Türkiye'ye teknoloji transferine izin vermemesiydi. 
İvanov, Rus ordusunda kullanılan KA-50'nin Türk Silahlı Kuvvetleri'nin ihtiyaçlarına göre geliştirilen modeli olan KA-52'nin ihaleye katılan diğer helikopterlerden fiyat ve kalite açısından üstün olduğunu söyledi. 
İvanov, KA-52'nin seçilmesi halinde Türkiye'nin helikopter sanayiini kurma, üreteceği helikopterleri üçüncü ülkelere satma, kendi bilgisayar ve diğer alt sistemlerini geliştirme olanağına kavuşacağını belirtti. Rus Bakan, "Elbette, bu kadar büyük bir projede siyasi faktörlerin rol oynamaması zor. Ancak önemli olan, bu siyasi faktörlerin belirleyicilik oranı" dedi. 

KA-52'nin etkisi 
İvanov, Türk-Rus ikili ticaret hacmi için 2007 yılında 25-30 milyar dolar hedefi konulmasının, iki ülke arasındaki güven ve diyaloğun artmasının da KA-52'nin seçilmesinde rol oynayabilecek unsurlar olduğunu vurguladı. İvanov, Ankara ile Moskova arasında gelişen ilişkilerin Avrasya gücü olan iki ülkenin başta Irak olmak üzere bölgesel sorunlardaki politikalarını koordine etmesine olanak sağlayacağını belirterek, "Rus helikopterleriyle ilgili olumlu bir karar verilmesi, iki ülkenin de çıkarına olan bu süreci önemli ölçüde hızlandıracaktır" diye konuştu. 

KA-52'yi övdü 

İvanov, KA-52 Erdoğan helikopterinin teknik üstünlüklerini ise şöyle sıraladı 
Özellikle dağlık bölgelerde önem taşıyan üstün manevra ve hızla dikey yükselebilme kabiliyeti.Rakiplerinden daha üstün silahlara sahip olması ve gerektiğinde helikoptere Batı ürünü silahların eklenebilmesi.NATO standartlarına uyan radyoelektronik cihazları bulunmasıSide-by-side sisteminin çatışma anında pilotlara helikopteri ikili yönetme olanağı sağlamasıMürettebatı ve helikopteri büyük kalibreli silahlardan koruyan güvenli bir zırha sahip olması 

10 yıllık proje 

ANKARA Milliyet 

Kara Kuvvetleri Komutanlığı'nın ihtiyacını karşılamak üzere ilk olarak 1996'da başlatılan ve 145 taarruz helikopterinin yabancı bir firmayla ortak üretimini öngören proje için Savunma Sanayii Müsteşarlığı SSM , 5 firmadan teklif aldı. Amerikan Bell-Textron'un King Cobra, Boeing'in Apache, Fransız-Alman Eurocopter'ın Tiger, İtalyan Agusta'nın Mangusta ve Rus-İsrail Kamov'un KA-52 Erdoğan tipi helikopterleriyle teklif verdiği ihalede, King Kobra ve Erdoğan ile sözleşme müzakereleri başlatıldı. 21 Temmuz 2000'de başlayan sözleşme müzakereleri 4 yıl sürdü. Ancak, Türkiye'nin helikopterlere ilişkin fiyat ve entegrasyon konusundaki istekleri firmalar tarafından karşılanamadı. Bunun üzerine geçtiğimiz mayıs ayında proje iptal edilerek yeniden ihaleye çıkıldı. Ancak, yeni ihalede de 6 aylık gecikme ortaya çıktı. 


</TEXT>
</DOC>
