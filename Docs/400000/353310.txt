<DOC>
<DOCNO> 353310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur08.html </URL>
<DATE> 2005/06/18/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Adana'da ''7 katır yükü altın çıkarma'' umuduyla define kazısı... 
</HEADLINE>
<TEXT>

     Adana'nın Feke İlçesi'nde bir kişi, ölen bir Rum kadınının beyanına dayanarak, ''7 katır yükü altın çıkarma'' umuduyla define kazısı yapıyor. 
     AA muhabirinin aldığı bilgiye göre, Kıbrıs Rum Kesimi'nin eski liderlerinden Makarios'un da doğum yeri olduğu iddia edilen Feke İlçesi'nin Gürümze Köyü'nde, Niğdeli Bayram A, Müze Müdürlüğü'nden ruhsat alarak, 120 metrekarelik alanda define kazısı başlattı. 
     Bayram A'nın, Kurtuluş Savaşı sırasında Gürümze Köyü'nde çıkan çatışmada bir kız çocuğu dışında tüm Rumların öldüğü, hayatta kalan ve daha sonra İstanbul'a yerleşen kızın ise savaştan hemen önce köyde ''7 katır yükü altın gömüldüğü'' yolundaki anlatımından yola çıkarak köyde kazı yaptırdığı öğrenildi. 
     Jandarma ve Müze Müdürlüğü personeli nezaretinde yapılan kazıda 8 işçinin görev aldığı, belirlenen noktada gömüye rastlanmaması durumunda yeni ruhsatlar alınarak, iş makineleri ile kazı çalışmasının sürdürüleceği belirtildi. 
     
</TEXT>
</DOC>
