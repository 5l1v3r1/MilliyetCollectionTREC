<DOC>
<DOCNO> 361293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun05.html </URL>
<DATE> 2005/07/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD Irak'ın sınırötesi operasyon konusunda söyleyecek çok şeyi olacaktır 
</HEADLINE>
<TEXT>

     ABD Genelkurmay Başkanı Orgeneral Richard Myers, Türkiye’nin terör örgütü PKK’ya karşı Kuzey Irak’a sınırötesi bir operasyon düzenlemeyi düşünmesi durumunda, egemen bir ülke olan Irak’ın bu konuda dile getirecek birçok şey olacağını söyledi. 
     Myers’a, Washington’da yabancı basın merkezinde düzenlediği basın toplatısında, Türkiye’nin Kuzey Irak’a eskiden olduğu gibi sınırötesi operasyon düzenlemeyi düşünmesi durumunda, Washington’ın tutumu soruldu. 
     Orgeneral Myers, "Sanırım aradaki fark Türkiye’nin şimdi egemen bir Irak hükümetiyle iş görüyor olması. Türkiye ve Irak arasında birçok görüşme yapılması gerekecektir" dedi. 
     Myers, PKK konusunda Türkiye ve ABD’nin birçok yol üzerinde konuştuğunu ancak operasyonel güvenlik sebeplerinden dolayı bunların ayrıntılarına giremeyeceğini belirtti. 
     PKK’nın, ABD ve AB’nin terör listesinde yer aldığını kaydeden Myers, bu terörist örgütün son zamanlarda faaliyetlerini artırdığını ve Türkiye içinde Türk vatandaşlarını öldürdüğünü belirterek, bu durumun kabul edilemez olduğunu vurguladı. 
     Myers, "Dolayısıyla biz bu konuda Türkiye ile çalışıyoruz. Egemen bir ülke olan Irak’a herhangi bir sınır ötesi operasyon konusunda sanırım Irak’ın söyleyeceği birçok şey olacaktır" dedi. 
     Orgeneral Myers, Irak’ta çok sayıda güvenlik gücü bulunması gerektiğini, ancak bunun sağlanmasının bir zamanlama ve imkan meselesi olduğunu kaydetti. 

     
</TEXT>
</DOC>
