<DOC>
<DOCNO> 385204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo30.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Schumacher sürprizi 

Formula 1'de, sezonun 18. yarışı Japonya Grand Prix'sinde dün yapılan sıralama turlarının galibi 1.46.106'lik derecesiyle Toyota'dan Ralf Schumacher oldu. Alman pilotu, Button ve Fishicella takip ederken, markalar şampiyonluğu için mücadele eden Mclaren Mercedes, Raikkonen'in 17 ve Montoya'nın 20. sırada yer almasıyla bugün yapılacak yarış öncesi Renault karşısında dezavantajlı konuma düştü. 

Çaykur Rize'de Özberk devri 

TEKNİK Direktör Metin Yıldız ile yollarını ayıran Çaykur Rizespor'da, Sakıp Özberk dönemi resmen başladı. Yeşil - mavili yöneticiler tarafından çiçeklerle karşılanan tecrübeli hoca, ayağının tozuyla yaptığı açıklamada, yeni takımını tehlike bölgesinden uzak tutmaya çalışacaklarını ve camianın yüzünü güldüreceklerini belirtti. 

Sociedad krizde 

MİLLİ futbolcu Nihat Kahveci'nin forma giydiği Real Sociedad'ın, 30 milyon 914 bin 441 Avro borcu olduğu açıklandı. Başkan Miguel Fuentes'in "endişe verici, hatta kritik" olarak yorumladığı bu durumun içinden çıkamaması halinde, İspanyol kulübünün iflas edebileceği belirtildi. Sociedad, bu borçlarını ödemek için sezon başında Nihat'ı CSKA Moskova'ya satmak istemiş, milli oyuncunun sakatlığından dolayı bu transfer iptal olmuştu. 

Jübile derbisi 

Sezonun flaş takımları Erciyesspor ve Kayserispor, Seyit İçgül'ün jübile maçında bugün saat 15.45'te karşı karşıya geliyor. Erciyesspor Teknik Direktörü Mustafa Uğur, daha önce her iki kulüpte de forma giyen İçgül'ün aktif futbol yaşantısına nokta koyacağı karşılaşma sayesinde, hem kendisine olan vefa borcunu ödeyeceklerini, hem de Kayserispor'la dostluk pekiştireceklerini ifade etti. 

5 madalya 

Letonya'nın başkenti Riga'da yapılan Avrupa Büyükler Tekvando Şampiyonası'nda milli sporcular 2 altın, 2 gümüş ve 1 bronz madalya kazandı. Erkekler 58'de Köksal Durusoy, 62'de Kıvanç Dinçsalman altın, 84'te Bahri Tanrıkulu gümüş, bayanlarda 55'te Zeynep Murat Duran gümüş, 67"de Sibel Güler bronza ulaştı. 


</TEXT>
</DOC>
