<DOC>
<DOCNO> 358453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur38.html </URL>
<DATE> 2005/07/05/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Edirne'de taşkın uyarısı... 
</HEADLINE>
<TEXT>

     Edirne Valiliği’nin, Meriç ve Tunca nehirlerindeki taşkın ihtimaline karşı gerekli önlemleri aldığı bildirildi. 
     Edirne Valiliği’nden yapılan yazılı açıklamada, DSİ 11. Bölge Müdürlüğü’nden alınan bilgide göre, son günlerde Bulgaristan’daki yağışlar nedeniyle Meriç Nehri’ndeki su seviyesinin yükseldiği bildirildi. 
     DSİ 11. Bölge Müdürlüğü’nce bugün Bulgaristan’ın Svilengrad ölçüm merkezinden alınan sonuçlarda saat 13.00 ve 16.00 itibariyle su seviyesinin 517 metreküp saniye olduğunun tespit edildiği ifade edilen açıklamada, Kirişhane mevkiinde yapılan ölçümlerde su seviyesinin saat 13.00 itibariyle 426 metreküp saniye, saat 16.00 itibariyle de 434 
     metreküp saniye olduğunun tespit edildiği belirtildi. 
     Tunca Nehri’nin su seviyesinde ise yükselme bulunmadığı bildirilen açıklamada, su seviyelerinin yükselmeye devam etmesi halinde taşkına sebebiyet verebileceği düşüncesiyle, Valilikçe tedbir amaçlı gerekli hazırlıkların yapıldığı kaydedildi. 
     Açıklamada, suların yükselmesi halinde taşkına maruz kalabilecek Karaağaç Mahallesi’nde ve Bosnaköyü’nde ikamet eden vatandaşların, daha dikkatli ve tedbirli olmaları gerektiği belirtildi. 
     
     KARAAĞAÇ HALKI TEDİRGİN 
     Bu arada, sebzecilik yaparak geçimini sağlayan Karaağaç halkı, Meriç nehri kenarındaki su motorlarını ve plastik su borularını toplamaya başladı. 
     Tuğla ocakları mevkiinde vatandaşlar, küreklerle, tarlaları ile nehir arasına set yapmaya çalışıyor. DSİ 11. Bölge Müdürlüğü ile Edirne Belediyesi, iş makinelerini bölgeye göndererek, nehrin taşma ihtimali bulunan bölgelerine toprak çekme çalışmalarına başladı. 
     Karaağaç Mahallesi Muhtarı Agah Korkan, AA muhabirine yaptığı açıklamada, kışın nehrin taşması sonucu binlerce dönüm arazinin ve binanın su altında kaldığı Kum ocakları mevkiine set yapılması gerektiğini söyledi. 
     Korkan, "Nehir taşarsa, Karaağaç’teki binlerce ekili sebze alanı zarar görecek. Bir an önce nehir kenarına 100 metre uzunluğunda set yapılmalı" dedi. 
     Karaağaçlı sebze üreticisi Erdoğan Kokeral da 30 yıldır nehrin taştığı noktaya set yapılması için mücadele ettiğini ve hiçbir yetkilinin söylediklerini dikkate almadığını savundu. 
     
</TEXT>
</DOC>
