<DOC>
<DOCNO> 364073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko24.html </URL>
<DATE> 2005/07/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'yi orta ve üst düzey gelir grubundan turistler tercih ediyor... 
</HEADLINE>
<TEXT>

     Türkiye'ye gelen yabancı turistlerin yüzde 74.1'i orta, yüzde 14.4'ü yüksek, yüzde 11.4'ü de düşük gelir grubundan oluşuyor. 
     Devlet İstatistik Enstitüsü DİE , 2005 yılının ikinci çeyreğine ilişkin Nisan-Mayıs Haziran Çıkış Yapan Ziyaretçiler ile Giriş Yapan Vatandaşların Turizm Harcamaları ve Profili istatistik sonuçlarına göre, bu yılın ikinci çeyreğinde Türkiye'yi 5 milyon 264 bin 406 yabancı ve vatandaş Türkiye'yi ziyaret etti. 
     Bu rakamın 4 milyon 764 bin 527'sini yabancı turist, 499 bin 879'unu da yerli turist oluşturdu. 
     Yabancı turistlerin profili incelendiği zaman, gelen yabancıların 54.9'unu erkek, yüzde 45.1'ini de kadın turistler oluşturdu. 
     Türkiye'yi ziyaret eden yabancıların yüzde 38.3'ü fakülte veya yüksekokul, yüzde 31'i lise ve dengi okul, yüzde 12.1'i ortaokul veya dengi, yüzde 6'sı da ilkokul mezunu. Yüksek lisans ve doktora yapan yabancı turistlerin oranı ise yüzde 9.7. 
     
     DÜŞÜK GELİRLİ DE TATİL YAPABİLİYOR 
     Diğer yandan, Türkiye'nin ağırladığı yabancı turistlerin yüzde 74.1 gibi yüksek bir bölümü orta gelir grubundaki insanlardan oluşuyor. Yüksek gelir grubundakilerin oranı yüzde 14.4'te kalırken, düşük gelirli grubundan gelen turistlerin oranı da yüzde 11.4 düzeyinde bulunuyor. 
     Yabancı turistlerin 31.2'si profesyonel meslek, yüzde 8.1'i de yardımcı profesyonel meslek mensubu. Kanun yapıcı ve üst düzey yöneticilerden oluşan turistlerin oranı yüzde 9.2 düzeyinde bulunuyor. 
     Türkiye'yi ziyaret eden yabancıların bir bölümü de büro ve müşteri hizmetlerinde çalışanlar, hizmet ve satış elemanları, nitelikli tarım, hayvancılık gibi işlerde çalışanlar, sanatkarlar, tesis, makine operatörleri ve montajcılar ve silahlı kuvvetler gibi mesleklerde faaliyet gösteriyorlar. 
     
     NEDEN GELİYORLAR 
     Türkiye'nin yabancı ziyaretçilerinin geliş amaçları irdelendiğinde, daha çok gezi ve eğlence amaçlı olduğu ortaya çıkıyor. 
     Yabancı turistlerin yüzde 56.1'i gezi, eğlence, yüzde 10.3'ü kültür, yüzde 6.5'i yakınları ziyaret amacıyla geliyor. 
     Alışveriş amacıyla gelenler yüzde 5.7, görev nedeniyle gelenler yüzde 4.8, ticari ilişkiler için gelenler yüzde 4.1, konferans, kurs, seminer nedeniyle gelenler de yüzde 2.7 seviyesinde görünüyor. 
     Diğerlerini de sağlık, dini, eğitim, yakınları ziyaret, sportif ilişkiler gibi nedenler oluşturuyor. 
     
     TÜRK EVİNDE, YABANCI OTELDE 
     Yurtdışından gelen yabancı ve Türk vatandaşlarının konaklama ve gece sayılarına göre dağılımında da ilginç sonuçlar çıkıyor. 
     Buna göre bu yılın Nisan-Mayıs Haziran döneminde yerli ve yabancı turistin 48 milyon 835 bin 548 olan toplam geceleme sayısı içerisinde yabancıların yüzde 71.9'u otel, motel, pansiyon gibi konaklama merkezlerinde kalıyor. 
     Kendi evinde kalan yabancıların payı yüzde 5.1, arkadaş ve akraba evinde kalanlar yüzde 15.2, kiralık evde kalanlar ise yüzde 4 olarak belirlendi. 
     Yerli turistlerin yüzde 66.1'i kendi evinde konaklarken, yüzde 22.17'si arkadaş, akraba evinde, yüzde 5.6'sı da otel, motel ve pansiyonda kalıyor. Diğer konaklamada yer alanların oranı ise yabancılar için yüzde 3.8, yerliler için yüzde 5.6 düzeyinde bulunuyor. 
     
</TEXT>
</DOC>
