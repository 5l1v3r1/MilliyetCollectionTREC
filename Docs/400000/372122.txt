<DOC>
<DOCNO> 372122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun35.html </URL>
<DATE> 2005/08/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
AB Komisyonu Konsey'den onay bekliyor... 
</HEADLINE>
<TEXT>

     AB Komisyonu, Türkiye’nin AB’ye katılım müzakerelerinin öngörüldüğü gibi 3 Ekim’de başlaması yönünde irade beyanını tekrarladı ve Türkiye’nin koşulları yerine getirdiğini hatırlattı. 
     AB Komisyonu’nun genişlemeden sorumlu üyesi Olli Rehn’in sözcüsü Kristina Nagy, basına yaptığı açıklamada, yürütme organı olan Komisyon’un Müzakere Çerçeve Belgesi’ni karar organı Konsey’in onayına sunduğunu belirterek, söz konusu belgenin üye ülkeler tarafından onaylanacağını "umut ettilerini" söyledi. 
     "AB Komisyonu’nun tavrı çok net" diyen Nagy, 17 Aralık 2004 zirvesinde AB devlet ve hükümet başkanlarının Türkiye’ye bazı reformlara ilişkin koşullar koyduğunu, Ankara’nın bu koşulları yerine getirdiğini belirtti. 
     Türkiye, gümrük birliğinin AB’ye yeni katılan 10 üyeye uyarlanması amacıyla, Ankara Anlaşması’nın Ek Protokolü’nü de imzaladı. 
     Müzakere Çerçeve Belgesi’nin, 31 Ağustos’ta, AB Daimi Temsilciler Konseyi COREPER toplantısında ele alınması, daha sonra, 1-2 Eylül’de, İngiltere’nin Newport bölgesinde dışişleri bakanları düzeyinde yapılacak gayri resmi AB Konseyi’nde tartışılması bekleniyor. 
     Belgenin, 3 Ekim’den önce resmen onaylanması gerekiyor. AB Konseyi’nin, bu amaçla, söz konusu tarihten önce olağanüstü toplantı düzenlemesi olasılığı bulunuyor. 
     
</TEXT>
</DOC>
