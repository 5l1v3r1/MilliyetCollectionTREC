<DOC>
<DOCNO> 387412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur10.html </URL>
<DATE> 2005/10/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
PKK'nın çaycısı yeni TCK'dan yararlandı 
</HEADLINE>
<TEXT>

     Cem BAKIRCI DHA 

BÖLÜCÜ terör örgütü PKK'nın çaycılığını yaptığı iddiasıyla 12 yıl hapis istemiyle yargılanan 26 yaşındaki Battal Kızılay, yeni TCK’dan yararlandırılarak 6 yıl hapis cezasına çarptırıldı. 
     Iğdır’ın Karakoyunlu İlçesi’ne bağlı Murşitali Köyü’nde, 15 yaşındayken terör örgütü tarafından kaçırılan Battal Kızılay, 23 Aralık 2004’te örgütten kaçarak güvenlik güçlerine teslim oldu. İlk sorgusundan sonra tutuklanan Kızılay'ın, Örgütte kaldığı 10 yıl içinde silahlı biçbir eyleme katılmadığı ortaya çıktı. Hakkında TCK’nın 168’inci maddesi uyarınca 12 yıl hapis cezası istemiyle dava açılan Kızılay'ın yargılanmasına, Erzurum 2'nci Ağır Ceza Mahkemesi'nde başlandı. 
     Battal Kızılay mahkemedeki ifadesinde, Örgütte kaldığım süre içinde çaycılık yaptım, su taşıdım ve geri hizmetlerinde bulundum. lojistik destek görevinde bulundum. 2000 yılının Ağustos ayında Kuzey Irak’taki kamptan kaçtım ama daha sonra yakalandım. Bu yüzden 11 ay hücre hapsine mahkum ettiler beni. Hiçbir eyleme katılmadım. Kuzey Irak’taki kamptan, gece yarısı çıktım ve katır sırtında sınıra gelerek güvenlik güçlerine teslim oldum. Adalete sığınıyor, pişmanlık yasasından yararlanmak istiyorum'' dedi. Kızılay’ın hiçbir eyleme katılmadığı yolundaki ifadesini İçişleri Bakanlığı da doğruladı. 
     Erzurum İkinci Ağır Ceza Mahkemesi, son duruşmada Battal Kızılay’ı PKK üyesi olmak suçundan, yeni TCK’nın 413 2’nci maddesi uyarınca 6 yıl hapis cezasına çarptırdı. Kızılay, adaletin verdiği karara saygı duyduğunu belirtti. 
     
</TEXT>
</DOC>
