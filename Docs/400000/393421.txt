<DOC>
<DOCNO> 393421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko59.html </URL>
<DATE> 2005/11/09/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Koç Holding Ceo'su Özaydınlı En büyük sorun kayıtdışı ekonomi 
</HEADLINE>
<TEXT>

     Koç Holding Üst Yöneticisi CEO Bülend Özaydınlı, yatırım ortamının iyileştirilmesine yönelik Türkiye'de daha yapılması ve aşılması gereken hususlar bulunduğunu belirterek, ''En büyük rakibimiz kayıt dışı ekonomi'' dedi. 
     YASED tarafından düzenlenen ''Değişen Türkiye Yabancı Yatırım Stratejisi ve Türkiye'nin Vizyonu'' konulu yuvarlak masa toplantısında, Başbakan Recep Tayyip Erdoğan'ın konuşmasının ardından katılımcılar oturum başkanı Yavuz Canevi'nin yabancı yatırımlara ilişkin sorularını yanıtladı. 
     Özaydınlı, sermayenin yerli-yabancı ayırımına karşı olduğunu dile getirerek, ''Sermayenin ne ırkı, ne dini, ne de milliyeti var. Yerlisi açısından da, yabancısı açısından da bu böyle. Sermaye, uygun koşulları nerede bulmuşsa orada yatırımlarını gerçekleştirmiştir'' diye konuştu. 
     Türkiye'nin ciddi ölçüde yatırıma ihtiyacı bulunduğunu, ülkenin mevcut kaynaklarının bunun yerine getirilmesinde yetersiz kaldığını belirten Özaydınlı, ''Dolayısıyla global sermayeye ve yatırımlara kapılarımızı açma zorunluluğumuz var. Bize göre bu tartışılmaz bir husus'' dedi. 
     Bir yatırımcının yatırım yapmak istediği ülkede öncelikle politik ve ekonomik istikrar, altyapı konusunda yeterlilik, güçlü bir iç pazar potansiyeli, teknolojide ileri bir düzey, rekabetçi işgücü ve teşvik unsurları aradığını bildiren Özaydınlı, şöyle devam etti 
     ''Dünyadaki hemen hemen her ülke sermayeyi kendi ülkesine çekmek için yarış içinde. Dünyada sermayeyi en büyük ölçekte çeken ülkelerde iki büyük devlet karşımıza çıkıyor. Biri kapitalist ABD, diğeri ise komünist Çin. İkisi ayrı ayrı rejimleri benimsemişler. Birbirine taban tabana zıt görünümde. Fakat ekonomik koşullar açısından bakıldığı zaman her iki ülke arasında sermayeyi kendi ülkelerine çekme açısından bir farklılaşma yok. Bu, sermayenin dini, ırkı, dili olmadığı şeklindeki yaklaşımı doğrular nitelikte.'' 
     
     ''PLANLI EKONOMİ ANLAYIŞI YERLEŞTİRİLMELİ'' 
     Bülend Özaydınlı, Koç Holding'in serbest piyasa koşullarında faaliyet gösterdiğini, bu kapsamda yurt dışında da yatırımlar gerçekleştirdiğini, ancak ağırlıklı olarak yatırımlarını Türkiye'ye yönlendirdiklerini söyledi. 
     Son yıllarda yatırım boyutlarının ölçeklerinin arttığına işaret eden Özaydınlı, kaydedilen gelişmeler sayesinde geçmişteki engellerin yavaş yavaş aşıldığını ve eskiye oranla şu anda yatırım ortamının çok daha uygun bir konuma geldiğini vurguladı. 
     Özaydınlı, ''Tabii bunları söylerken Türkiye'de daha eksikliklerimiz kalmamıştır, yoktur anlamında izlenim bırakmak istemiyorum. Daha yapmamız gereken, aşmamız gereken hususlar var. En büyük rakibimiz kayıt dışı ekonomi'' şeklinde konuştu. 
     Vergilendirme ve hukuk sisteminde de yapılması gereken hususlar bulunduğunu ifade eden Özaydınlı, şunları kaydetti 
     ''Bir önemli eksiğimiz daha var. Türkiye gibi hızlı gelişme ihtiyacında olan bir ülkede planlı ekonomi anlayışının yerleştirilmesi gerektiğini düşünüyorum. Bunu söylediğimde sosyalist çağrışımlar yaptığı için çoğu kez yadırganıyor. Ancak serbest piyasa ekonomisi içinde planlı ekonominin unsurlarını gerçekleştiren ve yatırımlarını başarılı bir şekilde yönlendiren ülkeler mevcut. Bunlardan en başarılı olan ülkelerden biri İrlanda. İrlanda, planlı bir ekonomi ile yaptıklarını bir promosyon ajansı aracığıyla dünyaya iyi tanıtabildiği için yabancı sermayeyi ülkesine çekmiştir.'' Bülend Özaydınlı, son günlerde özelleştirmeler konusunda sermayenin yerli-yabancı olmasıyla ilgili yapılan tartışmalara da işaret ederek, ''Burada yanlış bir anlaşılma olduğu kanısındayım. Olay, şirketler ister kamu, ister özel olsun, sermaye kompozisyonunun değişmesinden ibaret. Bu şirketler milli unsurlarını korumaktadırlar ve bu ülkede varlıklarını sürdürmektedirler. Bu firmaların Türkiye'den sökülüp götürüleceğini herhalde düşünmememiz gerekiyor. Böyle bir şeye geçmişte herhalde hiçbir ülkede şahit olunmamıştır'' diye konuştu. 
     
</TEXT>
</DOC>
