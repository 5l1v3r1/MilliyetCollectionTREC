<DOC>
<DOCNO> 394990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/axspo06.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pek hoş gelmediler 
</HEADLINE>
<TEXT>


İsviçre kafilesi, 2 saat pasaport kontrolünde bekletildi, 3.5 saatte otele gidebildi. Rakip futbolcuları pankart ve protestolarla karşılayan 50 taraftar, otobüsü de yumurta ve pet şişe yağmuruna tuttu 

ERHAN TELLİ 


İsviçre Milli Takımı, İstanbul'da beklendiği gibi karşılandı. Kafilenin Atatürk Havalimanı'na ayak basmasıyla protestolar başladı. Uçak kapısının açılmasıyla dışarı çıkan konuk kafile neye uğradığını şaşırdı. Futbolcular ve İsviçreli taraftarların uçaktan çıkışı sırasında bir grup havalimanı çalışanı körükte Türk Bayrağı açarak slogan attı. 
Üzerinde "Welcome to Hell, 5-0" Cehenneme hoşgeldiniz, 5-0 yazılı pankart açan Havaş çalışanları, İsviçreli futbolcuları protesto etti. Pasaport kontrol noktasında özel bölüm açılmayan ve 100 kişinin beklediği kuyruğa sokulan 38 kişilik İsviçre kafilesi buradan tam 2 saatte çıkabildi. Havaalanı çalışanlarının kafileye ait malzemeleri gecikmeli olarak getirmesi dikkat çekti. 
İsviçre kafilesine yönelik tepkiler havaalanı çıkış noktasında doruğa tırmandı. Önce İstiklal Marşı söyleyen 100 kadar taraftar uzun süre "Türkiye" ve "No way out" Buradan çıkış yok tezahüratı yaparak, İsviçreli futbolculara tepki gösterdi. Büyük şaşkınlık yaşadığı gözlenen İsviçreliler, polisin oluşturduğu güvenlik çemberi içinden geçerek otobüse bindi. Bu sırada öfkeli taraftarların, otobüse yumurta ve pet şişe attıkları gözlendi. Kafile, havaalanına indikten tam 3.5 saat sonra Çırağan Sarayı'na ulaşarak kampa girdi. 

FIFA'ya şikayet ettiler 
Rövanş maçı öncesi tansiyonu yükseltmek için ilk karşılaşmada her türlü kirli oyuna başvuran İsviçreliler görülmemiş bir ayıba daha imza attı. İsviçre Futbol Federasyonu Genel Sekreteri Peter Gillieron, futbolculardan Frei ile Senderos'un mücadeleden sonra sözlü ve fiziki saldırıya uğradıkları yolundaki şikayetlerini FIFA'ya bildirdiklerini açıkladı. 
Gillieron maç ardından Türk koruma görevlilerinin İsviçre delegasyonundan birkaç kişiyle tartıştığı ve fiziki güç kullandıkları iddiasında bulunarak, bu konudaki detaylı raporun FIFA'ya gönderildiğini duyurdu. 

Arnavutluk'ta Behrami'ye öfke 

MURAT AĞCA 

Kosova'da doğmuştu Valon Behrami. Annesi Halime hanım ve babası Ragıp bey 4.5 yaşındaki çocuklarını savaştan korumak için İsviçre'ye göç etti. Genç Valon, Lugano takımında futbola başladı. Yeteneğiyle kısa sürede parladı ve İtalyan Cenova'ya transfer oldu. Verona'da kiralık oynadı. Ve 20 yaşında Lazio'ya geçti. Ancak diğer mülteci Arnavut futbolculardan bir farkı vardı. O, Cana veya Tare gibi Arnavutluk için oynamayı reddetti. 8 Ekim 2005'te Fransa karşısında ilk kez A milli oldu ve ikinci milli maçında ilk golünü de Türkiye'ye attı. 
Behrami, İsviçrelileri havalara uçuran bu golüyle Arnavutlar'ın büyük tepkisini çekti. Para için ülkesini bir kenara itmekle suçlanan Behrami, Türkiye'ye attığı golden sonra bir kez daha gündeme geldi ve istenmeyen adam ilan edildi. Behrami'nin suçsuz olduğunu savunan karşı grup ise golcüye sahip çıkmadığı için Arnavutluk Federasyonu'nu eleştiriyor. Behrami ise kısa ve öz konuşuyor "Ben dünya vatandaşıyım " 

Dereağzı iptal 

İstanbul'da protestolarla karşılanan İsviçre Milli Takımı programında olmasına rağmen dün Dereağzı Tesisleri'ndeki antrenmanı iptal etti. Olası tepkilerden çekinen İsviçreli'ler kaldıkları Çırağan Oteli'nin kondisyon salonunda kısa bir çalışma yaptılar. 


</TEXT>
</DOC>
