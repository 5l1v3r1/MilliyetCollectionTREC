<DOC>
<DOCNO> 392001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo09.html </URL>
<DATE> 2005/11/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İspanyol basını Ailton çok şişmanladı 
</HEADLINE>
<TEXT>

     UEFA Kupası 2.turu H Grubu’nda bu akşam oynanacak Sevilla-Beşiktaş maçı öncesinde İspanyol gazeteleri, taraftar desteğini ön plana çıkartarak, Sevilla Ramon Sanchez Pizjuan Stadı’nın Türk stadı gibi ateşli olacağını savundu. 
     "Türk cehennemi" manşetini kullanan Marca gazetesi, "UEFA’da Sevilla’nın en büyük avantajı İstanbul’da oynamamak oldu. Bu akşam Pizjuan Stadı’nda Beşiktaş’ı, kendi stadındakine benzer bir ortam bekliyor. Türk cehennemi Sevilla’da. Her taraf bayraklarla donatılacak" ifadesi kullanıldı. 
     Gazetede ayrıca Beşiktaş ile ilgili yapılan yorumlarda Brezilyalı Ailton vurgulanarak, "Ancak eski günlerinde değil. Çok şişmanladı ve formsuz" denildi. 
     Diario de Sevilla gazetesi de UEFA Kupası’nda grubunda ilk maçına çıkacak Sevilla’nın iyi bir başlangıç yapmak istediği belirtti. 
     Gazete, "Kolay bir rakip değil ama galibiyet için Sevilla’da herşey hazır. Ailton dikkat edilmesi gereken bir unsur" diye yazdı. 
     El Correo de Andalucia gazetesi, "Sevilla, UEFA Kupası’nda geçen yıl geldiği çeyrek finali bu kez aşmak zorunda. Sevilla, Avrupa’da oynadığı maçlarda evinde asla kaybetmedi" ifadesini ön plana çıkartırken, El Pais de "Tigana’nın, Saviola’yı durdurmak için özel bir planı var" başlığını attı. 
     Bu arada Beşiktaş’ın eski teknik direktörü İspanyol Vicente del Bosque, El Mundo gazetesinde yayımlanan demecinde, "Beşiktaş benim bıraktığım zamana göre neredeyse yarı yarıya değişti. Ama tecrübeli bir takım. Ailton bir gol makinesi. Beşiktaş, stattaki ortamdan etkilenmeyecek. Hep futbol ile yaşayan bir takım. Taraftarları takıma bağlılıklarını gösterip her yerde takımlarının yanındalar. 
     Fanatikler" diye konuştu. 
     Beşiktaş’tan ayrıldıktan sonra sözleşmesinden dolayı halen kulüple problemli olduğunu ve konunun FİFA’ya intikal edildiğini söyleyen Del Bosque, "Beşiktaş, sözleşmemi feshedip paramı ödemek istemiyor. 
     Carew’i 8 milyon Avro’ya sattılar ve birçok yatırım yaptılar" açıklamasında bulundu. 
     Öte yandan As gazetesine demeç veren Sevilla kentinin Real Betis takımının eski teknik direktörü olan ve şu anda Gaziantepspor’u çalıştıran Faruk Hadzibegiç, "Sevilla için Türkiye’de oynamamak bir avantaj. Beşiktaş, güçlü bir takım, savunması güçlü ama Sevilla karşısında kapanmayacaklar. Ailton hızlı değil ama hazır ve çok etkili. Maçın herhangibir anında oyunun kaderini değiştirebilir" değerlendirmesini yaptı. 
     
</TEXT>
</DOC>
