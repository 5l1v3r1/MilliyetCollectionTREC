<DOC>
<DOCNO> 399833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/siyaset/siy03.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye kritik önemde' 
</HEADLINE>
<TEXT>


ABD'nin yeni Ankara Büyükelçisi Ross Wilson'ın yemin töreninde konuşan ABD Dışişleri Bakanı Rice, "Türkiye bizim için kritik önem taşıyan sayılı ülkeler arasında" dedi 

WASHINGTON AA 


ABD Başkanı George W. Bush'un Ankara Büyükelçisi olarak atadığı Ross Wilson, Senato'dan onay almasının ardından ABD Dışişleri Bakanlığı'nda düzenlenen törenle yemin etti. 
Ankara'da Türk makamlarına güven mektubunu vermesinin ardından görevine resmen başlayacak olan Wilson, Washington'daki yemin töreninde, İncil'in üzerine elini koyarak ve ABD Dışişleri Bakanı Condoleezza Rice'ın sözlerini tekrarlayarak yemin etti. 

Eski elçiler de katıldı 
Törene, ABD'nin eski Ankara büyükelçilerinden Robert Pearson, Mark Parris ve Marc Grossman, Türkiye'nin Washington Büyükelçisi Faruk Loğoğlu ve eşi Mevhibe Loğoğlu ile birlikte Wilson'ın diplomat eşi Margo Squire ve oğulları Blake ile Grady hazır bulundu. 
Rice, törende, ABD'nin sadece birkaç ülkeyle ilişkilerinin çok kritik önem taşıdığını belirterek, "Türkiye bizim için, bu kritik önem taşıyan sayılı ülkeler arasında yer alıyor. Bu nedenle de Türkiye'ye, geçmiş yıllarda olduğu gibi en deneyimli diplomatlarımızı gönderiyoruz" dedi. Türkiye'nin, ABD için en önemli iki bölge olan Avrupa ve Ortadoğu arasında yer aldığına işaret eden Rice, "Türkiye ile stratejik ilişkilerin" önemini de vurguladı. 
Türkiye'nin AB üyeliğine desteklerinin devam edeceğinin altını çizen Rice, nüfusunun çoğunluğu Müslüman olan Türkiye'nin, laik ve demokratik bir ülke olarak AB perspektifini korumasının önem taşıdığını kaydetti. 

Enteresan ve zorlu görev 

WILSON da törende yaptığı konuşmada, Türk - Amerikan ilişkilerinin gelişmesine katkıda bulunmak için elinden geleni yapacağını söyledi. Wilson, bu göreve atanmasından önce 
Beyaz Saray'da kendisine, "Neden Türkiye'de büyükelçilik yapmak istediğinin sorulduğunu", kendisinin de "Çok enteresan ve zorlu" bir görev olduğu için bu pozisyona talip olduğunu söylediğini anlattı. 


</TEXT>
</DOC>
