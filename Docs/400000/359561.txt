<DOC>
<DOCNO> 359561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo15.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal taş attı 
</HEADLINE>
<TEXT>


Çaykur Rizespor'un yeni transferi Hakan Ünsal, Galatasaray Yönetimi'ne sitem etti, "Uzun yıllar hizmet ettiğim kulüpten ayrılma şeklim camia ve başkana yakışır şekilde olmalıydı. Ancak yine de kimseye kırgın değilim" dedi 


Galatasaray Yönetimi tarafından kendisine kulüp bulması istenince Çaykur Rizespor'la sözleşme imzalayan Hakan Ünsal, Sarı - Kırmızılı idarecilere iğneli mesajlar gönderdi. Tecrübeli sol kanat oyuncusu, Cim Bom'dan ayrılma şeklinin çok daha farklı olması gerektiğini belirterek, yönetimin kendisini şaşırttığını söyledi. 
Galatasaray'dan kimseye kırgın olmadığını kaydeden Yeşil - Mavili futbolcu, "Sadece veda şeklimin daha farklı olması gerektiğini düşünüyorum. Bunu hak ettiğim ya da etmediğim tartışılabilir. Galatasaray camiasına ve Galatasaray Başkanı'na yakışacak bir davranış olmalıydı. Yoksa bizim hiç bir problemimiz yok. Öyle ya da böyle ayrılacaktım. Daha iyi, güzel bir şekilde ayrılsaydım, bu Galatasaray camiasına yakışırdı ama olmadı" diye konuştu. Öte yandan yeni sezona Bolu'da hazırlanan Rizespor dün kondisyon ağırlıklı çalışmalar yaptı. 

Yiğidolar coştu 5-2 

Birinci Süper Lig'in yeni ekiplerinden Sivasspor, hazırlık maçında Çaykur Rizespor'u 5-2 mağlup etti. Bolu'da bulunan Koru Otel'e ait futbol sahasındaki karşılaşmanın ilk yarısını da Sivasspor 2-1 önde tamamladı. Kırmızı - Beyazlı ekibin gollerini Andersson 4 ve Mehmet Yıldız atarken, Çaykur Rizespor'un sayıları Ferdi ve Tarık'tan geldi. Karşılaşma bitiminde Sivassporlu taraftarlar, kendi futbolcularına baklava ikram ettiler. 

KOCAELİSPOR 

12 imza atıldı 
Körfez ekibi iç ve dış transferde 12 futbolcuyla sözleşme yaptı. Sefa Sirmen Tesisleri'ndeki törende Bülent Bilgen, Haydar Koç, Nuri Çolak, Uğur Yasan, Ercan Ağaçe ve Koray Çölgeçen'in sözleşmeleri 1'er sezon uzatıldı. Beşiktaş'tan kaleci Yasin, Telekom'dan Erhan Yıldırım, Erzincan'dan Erhan Yılmaz, Sarıyer'den Macit Güven, Adana Demir'den Kadir Yılmaz ve Küçükçekmece'den Orhan da sözleşme imzaladı. 

AYDINSPOR 

İlginç transfer 
Siyah - Beyazlı yönetim kurulu, deplasman masrafı karşılığında futbolcu satarak ilginç bir transfere imza attı. Nikah tarihini ertelemeyen Serkan, Aydınspor'un, Adanaspor ve Adana Demirspor'la deplasmanda oynayacağı maçların masraflarının karşılanması karşılığında Mersin İdmanyurdu'na verildi. 

YOZGATSPOR 

Tarık'ın gözü kara 
İkinci Lig A Kategorisi takımlarından Yozgatspor'un yeni transferi Tarık imza töreni ardından iddialı açıklamalar yaptı. Deneyimli krampon, "Bitmediğimi herkes görecek. Yeni sezonda Yozgatspor'da oynayacağım futbolla adımdan söz ettireceğim" dedi. 


</TEXT>
</DOC>
