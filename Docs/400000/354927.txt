<DOC>
<DOCNO> 354927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko02.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti beş ciddi alıcı ile görüşüyor 
</HEADLINE>
<TEXT>


Morgan Stanley, Garanti Bankası için başvuran 12 talipten HSBC, ABN Amro, Deutschebank, Societe Generale ve Singapurlu Temasek Grubu ile ileri düzeyde görüşmelere başladı 

SONGÜL HATISARU Finans atölyesi 

Piyasanın merakla beklediği Garanti Bankası satış - ortaklık görüşmelerinde detaylar netleşiyor. Duyumlarımıza göre Garanti Bankası'nın satış için görevlendirdiği danışman Yatırım Bankası Morgan Stanley 12 başvuru arasında bir eleme yaparak 5 ciddi talip ile daha ileri düzeyde görüşmelere başladı. 
Garanti Bankası için sürpriz talipler ise Singapurlu Temasek grubu ile HSBC. Diğer iki talip ise daha öncede yazdığımız gibi Deutschebank ve Societe Generale. HSBC'nin Garanti Bankası ile ilgilenmesi piyasa için sürpriz oldu. Ancak HSBC'nin Garanti ile ilgilenmesi anlaşılabilir bir durum. Deutschebank yakından ilgili olduğu Türkiye finans sektöründe büyümenin yolunu arıyor. 
Türkiye ofisi için Hazine'den mevduat toplama izni alan Deutschebank geçtiğimiz aylarda da ortağı olduğu Bender Menkul Değerler'in tamamını aldı. Deutschebank şimdi de Garanti'ye göz dikti. Türkiye pazarında etkinliğini daha da artırmak isteyen HSBC ise bir yandan da global rekabet koşullarını içeren bir strateji içinde hareket ediyor. Daha önce Dışbank ile ilginen Societe Generalle'nin de Türk pazarına ilgisi bitmiş değil. Talipler arasında adı geçen diğer bir bankada Hollanda kökenli ABN Amro. 

Singapur'un büyüğü 
Bu arada TEB'de yaklaşık 2,05 fiyat defter değeri, Dışbank'ta ise 1,9 fiyat defter değeri üzerinden satış gerçekleştirilmişti. 
Garanti'nin geçmişte İntesa ile yaptığı satış görüşmelerinin başarısızlıkla sonuçlanmasının en önemli nedenlerinden birisi de fiyat konusu idi. Garanti'ye yakın kaynaklar Doğuş Grubu'nun banka ile ilgili pazarlıkları yine en az 2 fiyat defter değeri çarpanı üzerinden yürüteceğini tahmin ediyor. Singapur'un büyük ticaret ve yatırım atılımlarını yapan ve yönlendiren Temasek Grubu, başında devlet tarafından atanan yöneticilerinin bulunduğu Singapur kökenli bir şirket. 

91 milyarlık portföy 
1974'te kurulan Temasek Grubu Singapur, Avusturalya ve Avrupa ülkeleri başta olmak üzere tüm dünyada 91 milyar dolarlık bir portföyü yönetiyor. Temasek'in havayolu şirketi Singapur Airlines, telekom şirketi SingTel ve finans alanında DBS Bank olmak üzere 21 ana firma üzerinde toplanan yatırımları, telekom, finans, medya, emlak, ulaştırma, enerji ve lojistik alanlarına yoğunlaşmış. Finans alanındaki yatırımları ise Singapur'da DBS Bank, Endonezya'da Bank Danamon ve Bank Intarnasional Indonesia, Hindistan'da ICICI Bank ve Güney Kore'de Hana Bank'ta elinde bulundurduğu hisselerden oluşuyor. 

Ayan geri dönmeye çalışıyor Eski borsacı ve spekülatör Nasrullah Ayan 1994 yılında kapatılan sahibi olduğu Türkinvest ile ilgili ilginç bilgileri yıllar sonra basınla paylaştı. Ayan'ın verdiği bilgilere göre Türkinvest'in 11 bin alacaklısının borçları ödenmiş.Ancak 10 kişinin alacağına yıllık yüzde 6.300 faiz işletildiği ve bu nedenle ortaya çıkan 24 milyon dolarlık faiz ödenemediği için Türkinvest davası kapanmıyor, Ayan aklanmıyor. Bu 10 kişiye 450 bin dolar ödenmesi gerekirken 1,8 milyon dolar ödenmiş. Aracı kurum iflas ettiği için 24 milyon doların SPK'nın özel fonundan ödenmesi isteniyormuş. Ayan SPK'nın parayı ödememesi gerektiğini ödenirse halkın cebinden çıkacağını söylüyor. Ayan'ın söyledikleri kafamızı karıştırdı. Çünkü SPK'nın ödeme yapması durumunda dahi yatırımcı başına ödeyeceği miktar 10 milyar civarında olabilir. Ayrıca bu 10 kişinin alacağı repo işlemlerinden kaynaklandığı için SPK'nın hisse senedi alacaklılarını koruyan özel fonu kapsamına da girmiyor. 


</TEXT>
</DOC>
