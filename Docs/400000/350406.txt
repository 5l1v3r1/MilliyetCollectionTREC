<DOC>
<DOCNO> 350406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo20.html </URL>
<DATE> 2005/06/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şöhretler futbol turnuvası'nda Fenerbahçe ile Galatasaray eşleşti 
</HEADLINE>
<TEXT>

     Geleneksel 4. Şöhretler Futbol Turnuvası'nın kuraları çekildi. Fenerbahçe ile Galatasaray, Beşiktaş ile de Trabzonspor eşleşti. 
     Zaman Gazetesi tarafından organize edilen turnuvanın kura çekimi, Beyoğlu Fransız Sokağı'ndaki Le Caprice Restoran'da yapıldı. Fenerbahçe adına teknik direktör Todor Veselinoviç, Galatasaray adına Muhammet Altıntaş, Trabzonspor adına Lemi Çelik ve Beşiktaş adına Haluk Özgerçek'in katıldığı kura çekimi sonucu Fenerbahçe-Galatasaray, Beşiktaş-Trabzonspor eşleşti. 
     12 Haziran Pazar günü yapılacak turnuvada, 4 büyük kulüpte daha önce forma giymiş futbolcular oynayacak. BJK İnönü Stadı'nda saat 15.30'da eleme maçları yapılacak. Final maçı ise saat 18.30'da başlayacak. Eleme maçları öncesinde ise medya ve sanatçılardan oluşan takımlar karşı karşıya gelecek. Maçlar, Samanyolu TV'den canlı olarak yayınlanacak. 
     Turnuvada Beşiktaş'ın teknik direktörlüğünü Rasim Kara, Fenerbahçe'nin teknik direktörlüğünü Todor Veselinoviç, Galatasaray'ın teknik direktörlüğünü Fatih Terim ve Trabzonspor'un teknik direktörlüğünü de Ali Kemal Denizci yapacak. 
     
</TEXT>
</DOC>
