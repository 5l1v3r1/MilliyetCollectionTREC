<DOC>
<DOCNO> 385890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas02.html </URL>
<DATE> 2005/10/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sonunda Gamze'nin yüzü güldü 
</HEADLINE>
<TEXT>

     Oyuncu Gamze Özçelik, eski basketbolcu Gökhan Demirkol hakkında "kişisel verileri gizlice kayıt etme" ve "internet, görsel ve yazılı yoluyla hakaret ettiği" gerekçesiyle bulunduğu suç duyurusuyla ilgili Kadıköy Cumhuriyet Savcılığı’nda ifade verdi. 
     Avukatı Fatih Volkan ile Kadıköy Adliyesi’ne gelen Özçelik, Kadıköy Cumhuriyet Savcısı Ömer Faruk Alpman’a ifade verdikten sonra basın mensuplarının sorularını cevaplandırdı. 
     Gökhan Demirkol’un tutuklanması için ellerinden geleni yaptıklarını ifade eden Özçelik, her şeyi ispatlayan çok önemli deliller elde ettiklerini söyledi. 
     Yargıyı yanıltmamak için çok konuşmak istemediğini vurgulayan Özçelik, "Deliller her şeyi kanıtlayacaktır. Bilirkişi raporunda, bilgisayar görüntülerindeki kişinin Gökhan Demirkol olduğu tespit edildi" dedi. 
     Özçelik, basın mensuplarından yalana ve iftiralara taviz vermemelerini istedi. 
     Özçelik’in avukatı Fatih Volkan da delillerin büyük kısmının toplandığını belirterek, bundan sonraki kısmı yargıya bıraktıklarını söyledi. 
     Volkan, "Esas önemli olan, bu şahsın iyi bir hazırlık soruşturmasından geçirilmemesinden dolayı bir dizüstü bilgisayarın kaybolmuş olmasıdır" diye konuştu. 
     Volkan, Özçelik’in 20 Eylül 2005 tarihinde Gökhan Demirkol hakkında "kişisel verilerin gizlice kaydedilmesi, verileri hukuka aykırı olarak verme veya ele geçirme" ile "internet, görsel ve yazılı basın yoluyla hakaret ettiği" gerekçeleriyle suç duyurusunda bulunduğunu hatırlattı. 
     Bilirkişi raporunda Demirkol’un bilgisayarında Gamze Özçelik’in baygın halde çekilmiş fotoğraflarının bulunduğunun belirtildiğini öne süren Volkan, raporda ayrıca "görüntülerde erkeğin Gökhan Demirkol ile fevkalade benzerlik gösterdiği" şeklinde ifadelerin yer aldığını öne sürdü. 
     
     DEMİRKOL’UN AVUKATI YEŞİLYURT 

     Adliyede bulunan Gökhan Demirkol’un avukatı Ömer Yeşilyurt ise ortada başka birçok görüntüler olduğundan bahsedildiğini belirterek, dava açıldıktan sonra bu görüntülerin içeriğinin ortaya çıkacağını söyledi. 
     Telefondan telefona atılmış 38 görüntüden bahsedildiğini belirten Yeşilyurt, Gökhan Demirkol’un dizüstü bilgisayarının kaybolduğu gibi bir durumun olmadığını ileri sürdü. 
     Yeşilyurt, bilirkişi raporunun Adli Tıp Kurumu raporu olmadığına dikkati çekerek, "Bu rapor, Gökhan’ın orda olduğunu doğrulayamaz" dedi. 
     
</TEXT>
</DOC>
