<DOC>
<DOCNO> 373847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo25.html </URL>
<DATE> 2005/08/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
"Nuri Şahin'in ayakları yerde kalmalı ve sürekli çalışmalı" 
</HEADLINE>
<TEXT>

     Beşiktaş ile sözleşmesi sona eren ve kendisine takım arayan Berkant Göktan, Almanya Birinci Ligi'nin Bundesliga en genç oyuncusu olan Nuri Şahin'e 16 nasihatlarda bulundu. 
     Alman spor dergisi Kicker, ''Şahin neden dikkatli olmalı '' başlığıyla verdiği haberde, Berkant'ın, profesyonel futbol yaşamı boyunca hatalar yaptığını belirterek, aynı hataları yapmaması için Nuri'ye nasihatlarda bulunduğunu yazdı. 
     Berkant, ''Profesyonel futbolcu olarak yapılmaması gereken hatalar yaptım. Yaşam tarzım ve disiplin ile ilgili olarak. Her şeyi birden ve çok hızlı bir şekilde istedim. Bunu beceremedim. Şahin, ayaklarıyla yerde kalmalı ve sürekli çalışmalı'' dedi. 
     Bu nedenle Bundesliga'da oynadığı dönemde de hiçbir zaman ön plana çıkamadığını ifade eden Berkant, ''Bana yol gösterecek hiç kimse yoktu. Şimdi de ihtiyacım olan şey yeni bir başlangıç için destek'' diye konuştu. 
     Nuri ile zamanında FC Arsenal ve Manchester United takımlarının da ilgilendiği, ancak Borussia Dortmund'un kendisini 2009 yılına kadar sözleşme altına almayı başardığı hatırlatılan haberde, genç yaşta ünlü olmanın başarının yolunu açabileceği gibi futbolcuların bir anda yıldızlarının sönmesine de neden olabileceği görüşüne yer verildi. Sürekli bir şekilde iyi oyuncular arasında bulunmak isteyen futbolcuların sağlam bir karaktere ve iradeye, ayrıca iyi arkadaşlara, biraz şansa da ihtiyaçları olduğu kaydedilen haberde, ''Futboldaki gelişmeler, normal yaşantıda olduğundan daha farklı değil'' şeklinde ifadeye yer verildi. 
     
</TEXT>
</DOC>
