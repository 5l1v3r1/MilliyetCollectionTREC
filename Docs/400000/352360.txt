<DOC>
<DOCNO> 352360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas11.html </URL>
<DATE> 2005/06/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hayranları Tom Cruise'a çok kızgın .. 
</HEADLINE>
<TEXT>

     Ünlü aktör Tom Cruise’un son dönemde genç aktris Katie Holmes ile beraberliğini sürekli gündeme getirmesi ve bu birlikteliği reklam için yaşadığı iddiaları, sanatçıya puan kaybettirdi. 
     Entertainment Weekly Dergisi’nin internet sitesinde düzenlediği okuyucu anketine 30 bine yakın kişi katıldı. 
     Katılımcılara, "Tom Cruise ile Katie Holmes’un gerçekten aşık olduğuna inanıyor musunuz " sorusu yöneltildi ve yüzde 37 oranında bu aşka inanılmadığı sonucu çıktı. Katılımcıların sadece yüzde 14’ü, bunun "gerçek bir aşk" olduğunu düşünürken, oylamaya katılanların yüzde 49’u görüş bildirmedi. 
     Ankete katılanların yüzde 39’u Cruise’un televizyon şovlarında hoplayıp zıplayarak aşkını ilan etmesi, sürekli beraberliğini dile getirmesi ve her açılışa Holmes ile katılması gibi davranışlarının kariyerine zarar verdiği görüşünde birleşti. 
     Hayranlarının, Tom Cruise’un rol aldığı "War of the Worlds" adlı yeni filminin gişe başarısına, bu reklamın yardımcı olmayacağı düşüncesinde olduğu da anketin ortaya koyduğu sonuçlar arasında yer aldı. 
     Anketten çıkan en çarpıcı sonuç ise "Bu beraberliğin gözler önünde olması sizin Tom Cruise’u bir aktör olarak daha az ciddiye almanıza mı neden oldu " sorusuyla ortaya çıktı. Tom Cruise’a kızgın olan hayranları, yüzde 58 oy oranıyla bundan sonra ünlü aktörün oyunculuğunu ciddiye almayacakları görüşünü ortaya koydu. 
     
     KATIE DE TARİKATA MERAK SALDI 
     Son dönemde Tom Cruise’a eleştiri oklarının çevrilmesine neden olan bir başka unsur da müridi olduğu ve "Scientology Kilisesi" ismiyle bilinen tarikatı öne çıkarma çabaları oldu. 
     Bu tarikat nedeniyle bundan önceki beraberliklerinin bittiği yönünde söylentiler ortaya atılan Cruise, yeni kız arkadaşı Katie Holmes’u da tarikata ısındırdı. 
     Katolik olarak yetişen 26 yaşındaki Holmes, "Batman Begins" adlı yeni filminin prömiyerinde, Scientology’ye inanıp inanmadığını soran gazetecilere, "Evet çok ilgileniyorum ve öğrenmeye başladım. Bu tarikat sayesinde içsel bir yolculuk yaptım. Çok hoşuma gitti ve bence harika" yanıtını verdi. 
     Holmes, Tom Cruise’dan önce aktör Chris Klein ile 5 yıllık bir beraberlik yaşadıktan sonra nişanlanmış ancak düğüne kısa bir süre kala genç oyuncu ile yolunu ayırmıştı. 
     Tom Cruise, 1987 yılında oyuncu Mimi Rogers ile evlenmiş ve 1990’da boşanmıştı. Aynı yıl Nicole Kidman ile hayatını birleştiren 
     Cruise, 11 yıllık evliliğin ardından güzel yıldızla da yollarını ayırmıştı. Kidman ile Cruise’un, Isabella 13 ve Connor 10 adlı iki evlatlık çocukları bulunuyor. 
     
</TEXT>
</DOC>
