<DOC>
<DOCNO> 365807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo04.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a 20 bin bayrak 
</HEADLINE>
<TEXT>


Trabzonspor'un çarşamba günü Kıbrıs Rum Kesimi temsilcisi Anorthosis'le Avni Aker Stadı'nda oynayacağı maç için KKTC'de seferberlik başlatıldı. Dışişleri Bakanı Serdar Denktaş, 20 bin bayrağın özel uçakla gönderileceğini açıkladı 

SEFA KARAHASAN 


Bordo - Mavililer, Anorthosis Famagusta ile çarşamba günü Avni Aker Stadı'nda oynanacak Şampiyonlar Ligi ikinci ön eleme turu rövanş maçı için Kuzey Kıbrıs Türk Cumhuriyeti ile el ele verdi. Trabzon'dan gelen yoğun talepler üzerine KKTC'de adeta bayrak seferberliği ilan edildi. 
KKTC Dışişleri Bakanı Serdar Denktaş, Trabzonsporlu taraftarların yoğun şekilde bayrak isteğinin olduğunu ve KKTC'de ne kadar bayrak bulurlarsa Türkiye'ye göndereceklerini söyledi. Denktaş, "Türkiye'den çok büyük talep var. Bayrak sayısı 10 bin veya 20 bin olabilir. Bunları özel bir uçakla Trabzon'a göndereceğiz. Ayrıca maçı izlemek isteyen vatandaşlarımız için de uçak tutacağız" dedi. Serdar Denktaş, KKTC'nin kurucu Cumhurbaşkanı Rauf Denktaş'ın maç için Trabzon'a geleceğini sanmadığını sözlerine ekledi. 
Kıbrıs Rum Kesimi'nde oynanan ilk maçta Rum taraftarlar tribünleri Yunan bayrağının renkleri olan mavi - beyaza boyamıştı. 

Suriye'den gelecekler 

Anorthosis Famagusta Kulübü Yönetim Kurulu, kritik rövanş karşılaşması için Suriye üzerinden Türkiye'ye gelme kararı aldı. Larnaka - Atina - İstanbul - Trabzon hattının çok yorucu olacağını düşünen Rum idareciler, Suriye - Trabzon olarak yolu kısaltmış oldular. Rum Kesimi'nden yarın akşam ayrılacak olan Anorthosis takımında rövanşta en az 1 gol atma planları yapılıyor. Rum yöneticiler, "İlk maçı 3-1 kazanarak büyük avantaj sağladık. Trabzonspor şimdi kendi sahasında en az 2 gol atmak zorunda ve açık futbol oynayacaklar. Orada eğer bir gol atarsak turu geçen taraf biz oluruz" iddiasında bulundular. 

Şenol Güneş meydan okudu 

ADNAN SUNGUR DHA 

Trabzonspor Teknik Direktörü Şenol Güneş, Anorthosis'i eleyecek güçte olduklarını vurgulayıp Kıbrıs Rum Kesimi temsilcisine gözdağı verdi. Önce 3-1 kaybettikleri maçın özeleştirisini yapan Güneş, "Beklenmeyen bir sonuç aldık. Ancak her şeye rağmen 3-1'i hak ettiğimizi düşünmüyorum. 10 kişiyle oynadığımız anlarda bile rakip baskı kuramadı. Skor 1-1 iken de Gökdeniz'le net bir gol kaçırdık, ardından da hamle yanlışları nedeniyle 2 gol yedik. Şimdi sadece rövanşı düşünüyoruz. Çarşamba günü turu geçmek için oynayacağız ve geçeceğiz. Bize yakışan budur" dedi. 
Bordo - Mavililer'in hocası , ilk maçtaki yenilginin tüm sorumluluğunu da üstlendi. Şenol Güneş, "Sorunlar varsa biz çözeriz, hiç merak edilmesin. Ama panik ile hiçbir sonuç elde edilemez. İlk maçtaki sonuçtan dolayı hiç kimse suçlanmasın. Oyuncuları sahaya süren benim. Eğer bir sorumlu varsa o da benim. Bu yenilgiden sonra saldıran, eleştiren, seven var. Bunlar doğal" diye konuştu. Güneş, Yattara'nın haksız şekilde kırmızı kart gördüğünü de iddia ederek, "Hakem düdük çaldığı sırada topa vurmak için harekete başlamıştı" ifadesini kullandı. 

Çift antrenman 

Bordo - Mavili takım, Anorthosis maçı hazırlıklarını çift antrenmanla sürdürdü. Sabah çalışmasında belinde ağrı hisseden Fatih Tekke, Teknik Direktör Şenol Güneş'le konuşarak idmanı yarıda bıraktı. Kulüp Doktoru Ahmet Çağlar, tedavi uygulanan tecrübeli golcünün önemli bir sorunu olmadığını açıkladı. İdmana el topu oynayarak başlayan futbolcular daha sonra yarı sahada çift kale maç oynadı. Şenol Güneş, "Baskı görmeniz halinde topu hızla ayağınızdan çıkarın. Pres karşısında hızlı davranın" diyerek oyuncularına talimatlar yağdırdı. Karadeniz ekibinin akşam yaptığı antrenman ise taktik ağırlıklı geçti. 

Deumi'ye takip 

Defansa takviye düşünen Trabzonspor'un, İsviçre'nin Thun takımında top koşturan Deumi'yi takibe aldığı öğrenildi. İsviçre'de oynanan hazırlık maçında Şenol Güneş tarafından beğenilen Kamerunlu stoper için araştırma başlatıldığı belirtildi. Bu arada Şampiyonlar Ligi kura çekimi için İsviçre'ye giden yönetici Önder Bülbüloğlu'nun Almanya'ya geçerek Hannover 96'da oynayan Zuraw ve W.Bremen'de forma giyen Bosacki için araştırma başlattığı vurgulandı. 

BBC şaşırttı 

İngiltere'nin saygın haber kuruluşu BBC, internetteki resmi sitesinde, İskoçya temsilcisi Glasgow Rangers'ın Avrupa Şampiyonlar Ligi 3. ön eleme turundaki rakiplerini tanıtırken gaf yaptı. Trabzonspor'u ilk maçta 3-1 yenen Anorthosis Famagusta'nın turu büyük ölçüde geçtiği iddia edilen haberde, sadece Kıbrıs Rum Kesimi temsilcisi tanıtıldı. Sitedeki haberde Bordo - Mavili takımdan tek kelime bahsedilmemesi büyük şaşkınlık yarattı. 


</TEXT>
</DOC>
