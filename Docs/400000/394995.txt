<DOC>
<DOCNO> 394995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo05.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolumuz kararmasın 
</HEADLINE>
<TEXT>


Enerji, beceri ve akla her zamandan daha çok ihtiyacı olan Milli Takımı ve teknik direktörünü, kör intikam duygularıyla yıpratmayalım. Öfke ve şiddet, bize sadece utanç getirir, unutmayalım 


Ortada bir gerçek var. Alp Dağları'nın ardındaki Almanya'yı şimdi "Kafdağı"'nın arkasında arıyoruz. Umudumuz azaldı. Zorluk derecesi yükseldi. Dünya Kupası'na katılma isteğimiz mucize arayışlarının sınırına dayandı. 
Türk Milli Takımı, tutarsızlıklarla, verimsiz tartışmalar ve polemiklerle gerçek gücünü yansıtamadığı eleme gurubunun sonunda yine bir tehlike ile karşı karşıya Öfkemiz, aklımızı tehdit ediyor 
İsviçre ile eşleşmemizden sonra komplo teorileri geçerlilik kazandı. Toplu bir paranoya krizine kendimizi kaptırdık. İsviçre'nin, FIFA ve UEFA'daki etkinliği, hakemler üzerindeki gözle görülemeyen, adı konulamayan baskısı ya da onlardan gördüğü sempati, daha maç başlamadan önce bizi tedirginliğe yöneltti. Tedirginlik duygularımız, hakem Lubos Michel'in kararlarıyla doruğa çıktı. 
Rövanş maçının hakeminin değiştirilmesi tedirginliğimizi artırıyor. 
Bern'de saatlerce kapılarda bekletilen Türk seyircileri stada girdiklerinde çirkinlikle karşı karşıya kaldılar. Ulusal marşımıza saygısızlık... Kaleci Volkan'a ve futbolcularımıza atılan maddeler... İsviçreli futbolcular tarafından Fatih Terim'e yönelik küfür ve hakaretler... 
İsviçre uygar görüntüsünün altında tıpkı bankalarında sakladığı "kara paralar" gibi komplekslerini, ayrımcılığını, orta çağdan kalma ilkelliklerini taşıyor. Buna şaşırmamak gerekli. Ermeni kıyımı iddiaları ile ilgili yasaları ve Türkiye karşısındaki negatif tavırları da aklımızda... 
Yarın oynanacak rövanş maçına bu gerçeklerin bilinci ile, ama soğukkanlı bir akılla bakmalıyız. Unutmayalım... Bizler sportif müsabakalarda, hedefin eşiğindeki kritik maçlara öfke ve heyecanla, gerginlikle çıktığımız zaman kaybediyoruz. Şükrü Saracoğlu Stadı'ndaki Türkiye-İngiltere, İnönü'deki Türkiye-Letonya maçları hatırımıza gelmeli... Alpay ile Beckham arasında yaşanan olayların bize hiçbir şey kazandırmadığını hep birlikte gördük. 
O halde sükunet Türkiye 
Zoru başarmak için olağanüstü çaba göstermeye, enerjiye, beceriye ve akla her zamandan daha çok ihtiyacı olan bu takımı ve teknik direktörünü kör intikam duygularıyla yıpratmayalım. Yaşadığımız çirkinliklere aynı biçimde karşılık vererek yolumuzu karartmayalım. Bu takımın başarı için sevgiye, ilgiye ve desteğe ihtiyacı var. Öfke, şiddet ve intikam duyguları bize sadece utanç getirir, unutmayalım... 


</TEXT>
</DOC>
