<DOC>
<DOCNO> 363319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun01.html </URL>
<DATE> 2005/07/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bush Teröristler, özgür dünyanın iradesini kırmaya çalışıyor 
</HEADLINE>
<TEXT>

     ABD Başkanı George Bush, teröristlerin masum insanları öldürerek özgür dünyanın iradesini kırmaya çalıştığını söyledi. 
     Bush, Londra’daki yeni saldırılardan sonra Amerika Devletleri Örgütü’nde yaptığı konuşmada " Teröristler evrensel özgürlüklerin savunması konusunu anlamıyorlar. Bu ülke korkutulamayacak" dedi. 
     Londra’daki yeni saldırılarla ilgili konuşmasından önce ve sonra bilgi alan Bush, konuşması sırasında doğrudan Londra’daki patlamalara değinmedi. 
     Bush, "Halen savaştayız" ifadesini kullandı ve teröristleri, "nefret ideolojisini benimseyen soğukkanlı katiller" olarak niteledi. 
     ABD Başkanı Bush, şöyle konuştu 
     "Bizi korkutmak için terörist teknikler kullanma arzusundalar. 
     Soğukkanlılıkla öldürdükleri zaman, bunun televizyon ekranlarında yer alacağını anlıyorlar ve bizim irademizi kırmaya çalışıyorlar. Böylece ideolojilerini ilerletebilecekleri boşluklar yaratmaya çalışıyorlar. 
     Ama bizim ülkemizi anlamıyorlar. Bu katillere karşı hücumda kalarak kendimizi savunacağız. Denizaşırı bulundukları yerlerde onları bulacağız ki evimizde değil orada onlarla savaşalım." 
     
     TURUNCU KOD SÜRÜYOR 

     İki hafta önce Londra’da meydana gelen bombalı saldırıların ardından en yüksek alarm düzeyi turuncu koda geçen Amerikan toplu taşıma sistemi, ABD İç Güvenlik Bakanlığı’nın talimatıyla alarm durumunu sürdürüyor. Ancak terör tehdidi alarmı, ülke genelinde sadece metro ve otobüs benzeri toplu taşıma sistemlerine yönelik bulunuyor. 
     Ülkenin geri kalanındaki terör tehdidi uyarısı ise halen sarı kodda bulunuyor. 
     ABD İç Güvenlik Bakanlığı sözcüsü Kathleen Montgomery, Amerikalı yetkililerin, İngiltere’de meydana gelen saldırıların bir benzerinin ABD’de de olabileceği yönünde bir istihbarat almadıklarını açıkladı. 
     
</TEXT>
</DOC>
