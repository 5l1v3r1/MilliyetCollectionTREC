<DOC>
<DOCNO> 370537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun25.html </URL>
<DATE> 2005/08/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Irak'ta ölen İngiliz askerlerin aileleri, Yüksek Mahkeme'de dava açtı... 
</HEADLINE>
<TEXT>

     Irak'ta ölen 17 İngiliz askerinin ailesi, hükümetin savaşın meşru olup olmadığının bağımsız bir komisyon tarafından araştırılmasını reddetmesine karşı Yüksek Mahkeme'de dava açtı. 
     Ailelerin avukatları, Yüksek Mahkeme'ye bugünkü başvurularında, hükümetin bağımsız bir komisyonun araştırma yapması isteklerini reddetmesinin, yasal olup olmadığının incelenmesini istediler. 
     Avukatlar, hükümet kararının meşru olup olmadığının yılbaşından önce incelenmesine imkan tanımak üzere, başvuruları hakkında acil bir ön duruşma yapılmasını da talep ettiler. 
     Tony Blair hükümeti, BM Güvenlik Konseyi kararlarının Irak'ın işgalini meşru kıldığını ileri sürerek, savaşla ilgili soruşturma açılması yönündeki bütün istekleri reddetmişti. 
     Başvuruda, Yüksek Mahkeme'nin bu konuda duruşma yapılması durumunda Başbakan, Savunma Bakanı, Dışişleri Bakanı ve Kraliyet Başsavcısı'nın ifade vermesi de istendi. 
     Irak'ta şimdiye kadar 92 İngiliz askeri öldü. İngiltere'nin Irak'ta 7,500 kadar askeri bulunuyor. 
     
</TEXT>
</DOC>
