<DOC>
<DOCNO> 364999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun26.html </URL>
<DATE> 2005/07/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Avusturya'da teröre destek vaazı veren imama soruşturma... 
</HEADLINE>
<TEXT>

     Avusturya'da, Viyana Federal Savcılığı'nın, cemaate ''kin ve nefret vaaz eden'' bir imam ile bir cami yöneticisi hakkında soruşturma açtığı bildirildi. 
     İçişleri Bakanı Lise Prokop ve Anayasayı Koruma Teşkilatı Başkanı Gert Rene Polli, basına yaptıkları açıklamada, 7. bölgedeki caminin başkan yardımcısı Armin Bibars ile imam Abu Muhammed hakkında soruşturma açıldığını bildirdiler. 
     İç istihbarattan sorumlu Anayasayı Koruma Teşkilatı'nın 2005 yılı raporunu açıklayan Prokop ve Polli, ''Avusturya'da akut bir terör tehlikesinin bulunmadığını, ancak radikal bazı Müslüman grupların Avusturya'da da eylem planlama ve icra etme olanağına sahip olduklarının saptandığını'' bildirdiler. 
     Bu arada, haftalık News dergisine demeç veren Bibars, ''New York'taki 11 Eylül saldırılarının Amerika'nın Müslüman ülkeleri işgaline karşılık bir savunma eylemi olduğunu'' savunarak, ''her Müslümanın şehitlik mertebesine ulaşarak cennete gitmek istediğini, intihar eylemlerinin de başka seçeneği kalmayanların başvurduğu bir eylem olduğunu'' söyledi. 
     ''Londra'daki son eylemleri yapanların cani olup olmadığı'' yolundaki bir soruya ise Bibars, ''Eğer siz eylemi yapanlar birer cani, ama Başbakan Blair İngiltere Başbakanı Tony Blair cani değil derseniz, bunu kabul edemem. Burada bir sorun var demektir'' yanıtını verdi. 
     New York ve Londra'daki eylemleri ''kınayamayacağını'' belirten Bibars, ''Müslümanların siyasi teleplerini duyurabilmek için başka seçenek bulamadıkları için bu eylemlere başvurduğunu ve ulaşmak istedikleri siyasi hedeflerine bu yöntemle ulaştıklarını'' söyledi. 
     
</TEXT>
</DOC>
