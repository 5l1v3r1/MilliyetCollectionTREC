<DOC>
<DOCNO> 357019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko48.html </URL>
<DATE> 2005/06/30/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
"Uzun vadede buğday ithalatı yapılmayacak" 
</HEADLINE>
<TEXT>

     Toprak Mahsulleri Ofisi TMO Genel Müdürü İsmail Kemaloğlu, bugüne kadar günde ortalama 28 bin ton olmak üzere toplam 430 bin ton alımı gerçekleştirdiklerini söyledi. 
     Kemaloğlu, TMO Şube Müdürlüğü’nde düzenlediği basın toplantısında, Türkiye’nin birçok yerinde hasadın başladığını ve tonlarca hububatın piyasaya girdiğini bildirdi. 
     3 Haziran 2005 tarihi itibariyle açıkladıkları fiyatlar ve 
     alımlarıyla piyasaya müdahale ettiklerini vurgulayan Kemaloğlu, "Bugüne kadar günde ortalama 28 bin ton olmak üzere toplam 430 bin ton hububat alımı gerçekleştirdik. Alımlarımız tüm hızıyla sürüyor" dedi. Kemaloğlu, Çukurova Bölgesi’nde hasada kaliteli hububatla başlandığını ancak aşırı yağış nedeniyle kalitede ve fiyatta düşüş olduğunu belirterek, bölgede alımların normale döneceğini söyledi. Bu yıl alımlarda geçen yıllara göre önemli değişiklikler yapıldığını dile getiren Kemaloğlu, şunları kaydetti "Prim sistemi getirildi. Bu anlamda 2005 yılı dönüm noktası oldu. TMO, ürünü çiftçi kayıt sistemine kayıtlı üreticilerden alacak. Alımlarda limit uygulaması getirildi. 30 tona kadar alım yapıyoruz. Bunun 10 tonluk bölümünün parasını peşin geri kalanını 1 ay içinde ödüyoruz. Bugüne kadar üreticilere toplam 70 trilyon liralık ödeme yapıldı. 30 tondan fazla ürünü olan çiftçiler kaygılanmasın. Onlar için ücretsiz depo imkanı sunuyoruz. Ayrıca, ürünlerini belli bir dönemden sonra almaya devam edeceğiz. Alım garantisi veriyoruz." Kemaloğlu, Türkiye’de buğday kalitesinin giderek arttığını bu nedenle ithalat yapılmadığını ifade ederek, uzun vadede buğday ithalatı yapılmayacağını bildirdi. TMO’nun yıllar sonra ilk kez sezona depoları boş girdiğini belirten Kemaloğlu, "Örneğin Konya’daki 60 bin tonluk silolar boş bekliyor. Fiyatlar açısından istikrarın sağlanmasını istiyoruz. TMO alımlarda adeta seferberlik içindedir. Ben, sanayici ve tüccarın da alımlara girmesini öneriyorum. Geç kalmak sanayicinin aleyhine olacaktır" dedi. Kemaloğlu, TMO olarak üreticinin ürününü piyasaya geç arz etmesini istediklerini vurgulayarak, "Temmuz ve Ağustos olmak üzere sadece 2 ayda piyasaya 20 milyon tonluk bir arz oluyor. Bu da arz-talep dengesine göre fiyatların düşmesine yol açacaktır. Bu yüzden çiftçi ürününü satmakta acele etmesin. Bu yıl 3.5 milyon tonluk alım planlıyoruz. Kimsenin ürünü elinde kalmaz. Çiftçiyi zor durumda bırakmayız" diye konuştu. 
     
</TEXT>
</DOC>
