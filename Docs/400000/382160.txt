<DOC>
<DOCNO> 382160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yazar/bila.html </URL>
<DATE> 2005/09/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
2 Ekim'de iki miting 
</HEADLINE>
<TEXT>


Türkiye ile Avrupa Birliği AB arasındaki müzakerenin 3 Ekim'de başlaması bekleniyor. 
Bir gün önce, 2 Ekim'de Türkiye'de iki büyük miting yapılacak. Biri Ankara'da, diğeri Diyarbakır'da... 
Ankara'daki mitingi Milliyetçi Hareket Partisi MHP düzenliyor. MHP, mitingine "Başkent Ankara" mitingi adını veriyor. 
Diyarbakır'da "AB'ye Evet" adıyla yapılacak mitingin düzenleyicileri birçok kuruluş. Aralarında DEHAP, Demokratik Toplum Hareketi DTH , bölge belediye başkanları, sendikalar, bünyesinde 33 sivil toplum kuruluşu bulunan Demokrasi Platformu gibi kuruluşlar var. 
2 Ekim'de Türkiye iki farklı görüntüye sahne olacak. 

'Başkent Ankara' mitingi 
MHP'nin 2 Ekim mitingine "Başkent Ankara" adını vermesi elbette anlamlı. Son dönemlerde Diyarbakır'a özellikle AB yetkilileri ve ülkelerinden gösterilen ilgi ve bazı kesimlerce yapılan "başkent" yorum ve yakıştırmaları karşısında MHP, sert tepki vermişti. Müzakerelerin başlayacağı günden bir gün önce "Başkent Ankara" mitingi düzenlemesi MHP'nin "başkent" mesajına verdiği önemi de gösteriyor. 
MHP lideri Devlet Bahçeli'nin televizyondan canlı yayımlanacak olan konuşmasında hükümete ve sürece yönelik uyarılar da bulunması bekleniyor. 
Peki bu "AB'ye hayır" mitingi mi 
MHP Genel Başkan Yardımcısı Mehmet Şandır, bu soruma, "Kesinlikle hayır" yanıtını verirken şu vurguyu yaptı 
"Bu kesinlikle bir AB'ye hayır mitingi değil. Bizim AB'ye bir karşıtlığımız da yok. Bizim AB'ye 'onurlu giriş' tezimiz var. Biz AB'ye değil, AB'ye giriş diye Türkiye'nin temellerinin zedelenmesine karşıyız. Bu bakımdan bizim mitingimiz AB'ye hayır veya hükümete karşı bu konuda bir karşılık mitingi değil. Bir toplumsal muhalefet mitingidir. Biz MHP olarak tarihi uyarılarımızı zamanında yapmayı bir görev biliyor, sorumluluk olarak kabul ediyoruz. Hatta, bu miting hükümetin pazarlıkta elini güçlendirecek bir işlev de görecektir. Başbakan, AB'nin her dediğine evet demek yerine, bakınız, Türkiye'de böyle bir toplumsal muhalefet de var, ben, her dediğinizi bu millete kabul ettiremem diyebilecektir. Biz böyle bakıyoruz. Bizim miting çağrımız toplumumuzun tüm kesimlerinedir." 
Şandır, DEHAP'ın düzenleyicisi olduğu Diyarbakır mitingiyle ilgili sorumu ise şöyle yanıtladı 
"Biz DEHAP'ı muhatap almıyoruz. O mitingle ilgili bir kıyaslamayı da doğru bulmuyoruz. Böyle bir karşılaştırma, kıyaslama yanlış olur." 

Diyarbakır mitingi 
DEHAP, DTH ve belediye başkanlarının da öncülüğünde Diyarbakır'da yapılacak "AB'ye Evet" mitingi ise bir başka açıdan gövde gösterisi niteliği taşıyacak. 
Başbakan Erdoğan'ın Diyarbakır ziyaretinde dolmayan meydan ve sokakların, bu mitingde doldurulacağını tahmin etmek zor değil. Diyarbakır Belediye Başkanı Osman Baydemir, "Özlediğimiz Türkiye mesajları verilecek olsaydı, bizden talep edilseydi, bir milyon kişi de toplardım" şeklinde özetlenecek bir değerlendirme yapmıştı. Büyük bir mitingle bu sözünü yerine getirmeye çalışacaktır. 
Düzenleyicileri tarafından ifade edilmese de Diyarbakır'da "AB'ye Evet" mitinginin bir "Kürt mitingi" olacağını söylemek yanlış olmaz. 
MHP'nin mitinginin de "Türk mitingi" olacağı gibi... 
MHP, böyle anlaşılmamak için özen gösteriyor. MHP Genel Başkan Yardımcısı Şandır, dünkü görüşmemizde, bu konu üzerinde özenle durdu ve mitingin toplumun tüm kesimlerine açık olacağını, hükümetin elini güçlendiren bir işlev göreceğini, amaçlarının AB karşıtlığı olmadığını, öyle olsaydı mitingi 3 Ekim'den sonra yapıp hükümete yüklenebileceklerini belirtti. Türkiye'yi bu havaya sokanın, Başbakan Erdoğan'ın konuya "etnik sorun tanımı" getirmesinden kaynaklandığını da vurguladı. 
Türkiye'nin etnik eksende siyasal ve giderek sosyolojik ayrışma sürecinde hızla sürüklenmesi, geleceği açısından en büyük tehlike. Bu tehlikenin işaretleri kısa süre önce bir kez daha görüldü. 
Başta Başbakan ve hükümet olmak üzere, herkes ve her kesim bu tehlikenin bilincinde olmalı. 



</TEXT>
</DOC>
