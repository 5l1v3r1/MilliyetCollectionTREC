<DOC>
<DOCNO> 360923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo11.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik darbe 
</HEADLINE>
<TEXT>


Hak mahrumiyeti cezasını gün üzerinden alan hocalar bundan böyle oyuncular gibi maç cezasına çarptırılacak. Böylece boş haftalar cezadan sayılmayacak 

CEMAL ERSEN 


Futbol Federasyonu tarafından hazırlanan yeni Disiplin Talimatı'na göre geçmişte hak mahrumiyeti cezalarını gün üzerinden alan teknik adamlar bundan böyle futbolcular gibi maç cezasına çarptırılacak. 
Süreli hak mahrumiyeti cezalarının gerçek karşılığını bulamadığını belirten yetkililer, gelecek sezondan itibaren uygulanacak talimatın verilen cezanın futbol dışı zamanı kapsamasının önleneceğine dikkat çekti. 
Gün cezası maçların oynanmadığı dönemler ve lige verilen aralarda işlemesinin adil bir yöntem olmadığını savunan yetkililer, maç cezası alan teknik direktörlerin futbolcular gibi bu cezalarını resmi müsabakalarda çekeceğini belirtti. 
Geçmişte 15 gün hak mahrumiyeti cezası verilen bir teknik adam yeni uygulamayla iki maç takımının başında yer alamayacak. 22 gün karşılığı 3, bir ay karşılığı ise 4 maç ceza olarak değerlendirilecek. Teknik adamlar iki maça kadar olan cezaları için Tahkim Kurulu'na başvuramayacak. 

Hakem İspanyol Gonzales 

UEFA, 3 Eylül'de Danimarka ile evimizde oynayacağımız Dünya Kupası Grup Eleme maçına, Şampiyonlar Ligi finalini de yöneten tecrübeli isim Mejuto Gonzales'i atadı 

A Milli Futbol Takımı'nın, 3 Eylül Cumartesi günü İstanbul'da Danimarka ile yapacağı 18. Dünya Kupası Avrupa Elemeleri'ndeki karşılaşmayı İspanyol hakem Manuel Enrique Mejuto Gonzales'in yöneteceği açıklandı. 
BJK İnönü Stadı'nda oynanacak karşılaşmada Gonzales'in yardımcılıklarını Oscar David Martinez Samaniego ile Juan Carlos Juste Jimenez yapacak. Maçın 4. hakemi ise Carlos Megia Davila olacak. 

İstanbul'daki finali yönetti 
UEFA'nın geçen sezon en formda hakemi olarak açıklanan Mejuto Gonzales, İstanbul'da oynanan ve Liverpool'un Milan'ı penaltılarla yendiği Şampiyonlar Ligi finalinde düdük çalmıştı. İspanyol hakem 2003 yılında oynanan ve deplasmanda 1-0 kazandığımız Avusturya maçını yönetmişti. 

İki kez güldük 09 08 2000 St.Gallen - Galatasaray 1-2 19 09 2001 PSV Eindhoven - Galatasaray 3-1 10 11 2001 Avusturya - Türkiye 0-1 13 03 2003 Lazio - Beşiktaş 1-0 22 10 2003 Sparta Prag - Beşiktaş 2-1 

Fatih Terim diploma verdi 

MURAT AKBAŞ 

Milli Takımlar Teknik Direktörü Fatih Terim, İstanbul Üniversitesi İstanbul Tıp Fakültesi 2004 - 2005 yılı mezunlarının diploma törenine katıldı. Atatürk Kültür Merkezi'ndeki diploma törenine yardımcıları Mehmet Özdilek, Oğuz Çetin ile birlikte katılan tecrübeli teknik adam, mezun olan aynı zamanda da okulun futbol takımında oynayan futbolculara diplomalarını verdi. Törende bir konuşma yapan Terim, "Öncelikle burada evlatlarının mezuniyetlerini gören aileleri tebrik ediyor, sonra da ögrencilerimizi kutluyorum. Allah bize de bu günleri yaşatır inşallah. Hepimiz kendimizi Türk hekimlerine emanet edelim" dedi. 



</TEXT>
</DOC>
