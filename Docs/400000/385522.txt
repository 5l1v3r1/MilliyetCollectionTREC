<DOC>
<DOCNO> 385522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy15.html </URL>
<DATE> 2005/10/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çiçek İtlaf edilen hayvanların bedelleri Hükümet tarafından karşılanacak 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, zamanında, yeterli, güvenilebilir, rekabet edebilir fiyatlardan oluşan ve çevresel etkileri de dikkate alınarak bir enerji politikasının sürdürülmesinde zaruret olduğunu bildirdi. 
     Çiçek, Bakanlar Kurulu toplantısının ardından yaptığı açıklamada, enerji politikaları ve enerji sektörünün sorunlarıyla ilgili Enerji ve Tabii Kaynaklar Bakanı Hilmi Güler’in, kurula bir sunum yaptığını ve ardından değerlendirmelerde bulunulduğunu kaydetti. 
     Enerjinin, bütün toplumlar için hayati öneme sahip olduğunu ifade eden Çiçek, kısa süreli bir elektrik kesintisinin bile kişisel ve ekonomik olarak nelere sebebiyet verdiğinin deneyimlerden anlaşıldığını söyledi. 
     "Çünkü enerji, sürdürülebilir bir kalkınmanın en vazgeçilmez unsurudur" diyen Çiçek, Türkiye’nin büyük ölçüde dışa bağımlı enerji elde eden ve ithal eden ülke konumunda olduğunu kaydetti. 
     Çiçek, "Enerji politikalarında tedbirler günü gününe alınmaz, koordine edilmez ve gerekli adımlar şimdiden atılmazsa, geçmişte yaşadığımız sıkıntılar ileride de yaşanabilir. Hükümet olarak, geçmişte yaşadığımız sıkıntılara düşmemek adına bugün bu konu gündeme getirildi" dedi. Çiçek, şunları söyledi 
     "Zamanında, yeterli, güvenilebilir, rekabet edebilir fiyatlardan oluşan ve çevresel etkileri de dikkate alınarak bir enerji politikasının sürdürülmesinde zaruret vardır. Dışa bağımlılığın azaltılması açısından her türlü enerji imkanlarının devreye sokulması, bununla ilgili hem özel sektörün hem de devlet yatırımlarının teşvik edilmesi, bu konuda adımların atılması gerekmektedir. 
     Türkiye kalkındıkça, modernleştikçe, şehirleşme süreci devam ettikçe bugünden çok daha fazla enerji tüketecektir. O nedenle, bu tedbirlerin şimdiden alınması gerekiyor. Bunun başında da ilk olarak iç kaynakların kullanılması, sonra dış unsurların devreye alınması gerekmektedir. Bütçenin de önümüzdeki günlerde Meclis’e sevk edileceği dikkate alındığında, enerji yatırımları daha fazla önem arz etmektedir. Bunların bir kısmının bütçe imkanlarından, bir kısmının da bütçe dışı kaynaklardan ya da değişik finansman modelleriyle karşılanması gerekmektedir." 
     
     "KUŞ GRİBİ" 

     Çiçek, Tarım ve Köyişleri Bakanı Mehmet Mehdi Eker’in "kuş gribi" hastalığıyla ilgili olarak Bakanlar Kurulu’na bilgi verdiğini kaydetti. 
     "Kuş gribi"nin ilk olarak 5 Ekim günü Balıkesir Manyas’ta görüldüğünü belirten Çiçek, bu hastalığın daha önce 25 ülkede görüldüğünü hatırlatarak, hastalığın Türkiye’ye ulaşmasının göçmen kuşlar vesilesiyle olduğunun tahmin edildiğini söyledi. 
     Olayın intikal etmesiyle birlikte Tarım ve Köyişleri Bakanlığı’nın hemen olay yerine müdahale ettiğini ifade eden Çiçek, bakanlığın gerekli ekipleri gönderdiğini ve köylerdeki hayvanlardan numuneler alarak gerekli testleri yaptığını anlattı. 
     Hastalığın "kuş gribi" olduğu anlaşılınca önce 3 kilometre yarıçaplı, sonra 7 kilometre yarıçaplı toplam 10 kilometre yarıçapında alanda karantina uygulandığını anlatan Çiçek, şu anda bölgede her türlü denetim ve kontrolün yapıldığını bildirdi. Çiçek, şunları söyledi 
     "Bazı hayvanlar itlaf edildi. İtlaf edilen hayvanların ve bundan sonra gerekli olması halinde itlaf edilecek hayvanların bedelleri, hükümet tarafından karşılanacak. 
     Şu an orada Tarım ve Köyişleri ile Sağlık bakanlıklarının elamanları, görevleri başındadır. Karantina bölgesi dışında bu hastalıkla ilgili, başka bir yerde çok şükür herhangi bir şüphe ve ihbar söz konusu olmamıştır. Bu hastalık, sadece o bölgede meydana gelmiş ve onun dışında herhangi bir bölgede rahatsız edici, bu türlü müdahale gerektirecek bir durum söz konusu değildir. Vatandaşlarımızın bu noktada müsterih olması lazım. Her türlü tedbir alınmıştır." Çiçek, dışa bağımlılığın ileride getirebileceği sıkıntılar dikkate alındığında, nükleer enerji de dahil bu konularda çalışmanın sürdürüldüğünü bildirdi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     AB’nin, kanatlı hayvan ithalini durdurduğunun hatırlatılması ve "İtlaf edilen hayvanlarla ilgili bir ödenek ayrıldı mı " sorusu üzerine Çiçek, bu tip hastalıklar ortaya çıktığında bazı ülkelerde tereddütlerin meydana gelebileceğini, bunların ilgili birimlerce konuşularak diyalogla aşılacağını söyledi. 
     Kuş gribi vakalarının iki köyde yaşandığını anımsatan Çiçek, ancak tedbiren alanın geniş tutulduğunu, giriş-çıkış ve her türlü hayvan hareketinin kontrol altına alındığını, gerekli her türlü müdahalenin yapıldığını bildirdi. Çiçek, şunları kaydetti 
     "Aradan geçen sürede, bunun dışındaki bölgelerde herhangi bir durum vuku bulmamıştır. Merak edilecek herhangi bir durum söz konusu değildir. 1800 civarında hindi itlaf edilmiştir. Bundan sonra da itlaf edilmesi gerekiyorsa, bunların bedelleri de hükümet tarafından karşılanacaktır. Bunun prensip kararı alınmıştır. Ama çok şükür ki, dar bir alanda meydana geldiği için ilave bir ödemeye de gerek yok. 
     Giriş çıkışlar da kontrol altında." Çiçek, "Nükleer Santral yapımı konusunda bir takvim ve yer tespit edildi mi " sorusunu yanıtlarken de, Türkiye’nin enerji ihtiyacının önce içe dönük kaynaklardan karşılanmasının en temel arzuları olduğunu söyledi. Her konuda dışa bağımlılığın ileride getirebileceği sıkıntılar dikkate alındığında nükleer enerji de dahil bu konularda çalışmanın sürdürüldüğünü belirten Çiçek, "Nükleer enerjiyle ilgili açıklamalar, Başbakan ve Enerji Bakanı tarafından yapılmıştır. 
     Üzerinde durduğumuz bir konudur, bugün de bu konunun üzerinde belli ölçüde durulmuştur" dedi. 
     Kamu Personel Yasası taslağının ne zaman tasarıya dönüşeceği sorusuna karşılık Çiçek, konunun Devlet Bakanı ve Başbakan Yardımcısı Mehmet Ali Şahin’in sorumluluğunda yürütüldüğünü söyledi. Türkiye’de birkaç temel reform bulunduğunu belirten Çiçek, "Personel rejimi, bunların içinde en zor olanıdır. Çünkü her iktidar döneminde bazı meslek grupları ve bazı kesimler, daha fazla ilave imkan elde etmek istiyor" dedi. Çiçek, şunları kaydetti 
     "Bugün durum, içinden çıkılmaz hale gelmiştir. Aynı görevi yaptıkları halde ücretleri farklıdır. Dolayısıyla bunların bir derlenip toparlanıp belli bir dengeye kavuşması gerekiyor. Hem ücret hem de özlük hakları itibariyle herkesi memnun etmek mümkün değildir, zor bir düzenleme olacaktır. Maaş ve özlük haklarıyla ilgili ayrı bir tasarı, geri kalan kısmı ayrı bir tasarı da olabilir veya tamamını tam bir tasarı halinde sevk etmek de mümkün olabilir. Çalışmalar yapılıyor" Kuş Gribi şüphesiyle 7 kişinin tedavi gördüğü yönündeki iddiaların doğru olup olmadığının sorulması üzerine Çiçek, şu ana kadar hastalık şüphesi ve ihbarının bulunmadığını bildirdi. Kuş gribiyle bağlantılı olarak bir vakanın kendilerine intikal etmediğini vurgulayan Çiçek, "Bunun çok fazla büyütüldüğü takdirde de ihracata getireceği sıkıntıların hesaba katılması lazım. 25 ülkede olmuş ama bizimki kadar basında yer aldı mı, onu bilemiyorum" diye konuştu. 
     "Ek protokol gündeme geldi mi " sorusuna da Çiçek, "Hayır gelmedi. Bunu sık sık sorarsanız bir faydası olmaz. Neticede bir müzakere sürecine girdik. Konu, Dışişleri Bakanlığı’nın gözetiminde, denetiminde, sorumluluğunda. Ülke yararına ne zaman gündeme gelmesi gerekiyorsa bunun zamanlamasını yaparlar" yanıtını verdi. 
     
</TEXT>
</DOC>
