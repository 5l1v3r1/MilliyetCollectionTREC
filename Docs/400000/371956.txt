<DOC>
<DOCNO> 371956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur24.html </URL>
<DATE> 2005/08/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rize ve Yozgat'ta vatandaşlar evlerine döndü... 
</HEADLINE>
<TEXT>

     Rize'nin Ardeşen ilçesinin Sırt yaylasında mahsur kaldığı bildirilen 500 kişi ile Çamlıhemşin'de tedbir amaçlı olarak okullarda ve Hemşin'de İlçe Jandarma Komutanlığı'nda misafir edilen vatandaşların evlerine dönmelerinin sağlandığı bildirildi. 
     Başbakanlık Türkiye Acil Durum Yönetimi Genel Müdürlüğü'nce, Yozgat ve Rize'de meydana gelen sel afeti ve heyelan hakkında bilgi verildi. 
     Buna göre, 20 Ağustos Cumartesi günü Yozgat'ın Çadırardıç beldesinde meydana gelen yoğun yağış sonucu Hacıağa deresinin taşması nedeniyle Şemse Deniz 12 , Süleyman Sağ 12 ve Ayşe Deniz 35 hayatını kaybetti. 
     Tarım İl Müdürlüğü, sel afeti nedeniyle zarar gören tarım arazilerinde zarar tespit çalışmalarına başladı. 
     
     RİZE'DEKİ DURUM 
     Rize'nin Çamlıhemşin ilçesinin Çayırdüzü beldesinde dün meydana gelen heyelan sonucunda Ayşe Kuyumcu, Zeynep Kuyumcu, Mustafa Kuyumcu ve Meral Kuyumcu isimli kişiler toprak altında kalarak yaşamını yitirdi. 
     Ardeşen ilçesi Sırt yaylasında mahsur kaldığı bildirilen 500 kişi ile Çamlıhemşin ilçesinde tedbir amaçlı olarak okullarda misafir edilen 500 ve Hemşin'de evleri boşaltılarak İlçe Jandarma Komutanlığı'nda misafir edilen 50 kişinin evlerine dönmesi sağlandı. 
     Dünkü yağış sonucu trafiğe kapanan Rize'nin Ardeşen-Çamlıhemşin, Pazar-Hemşin, Çayeli-Kaptanpaşa ve Güneysu-Gürgen-Başköy yolları, büyük oranda ulaşıma açıldı. Kapalı köy kollarında çalışmalar sürüyor. 
     
</TEXT>
</DOC>
