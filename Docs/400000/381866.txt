<DOC>
<DOCNO> 381866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun40.html </URL>
<DATE> 2005/09/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kosova'nın Türk köyü Mamuşa resmen belediye oldu 
</HEADLINE>
<TEXT>

     Kosova'nın Türk köyü Mamuşa, bugün resmen belediye oldu. 
     Mamuşa geçici belediye meclisi üyelerinin yemin töreni, Türkçe olarak yapıldı. 
     Törene katılan Kosova Başbakanı Bayram Kosumi, çok uluslu Kosova'nın bazı ulusların dışlanarak inşa edilemeyeceğini belirterek, şunları söyledi 
     ''Uygar demokratik ve Avrupa modeli bir Kosova yaratmak için, yurttaşımıza ve belediyelere daha fazla yetki verilmesi amacıyla başlatılan ademi merkeziyetçilik sonucunda, bugün Mamuşa belediye olmaktadır. Belediye Kosova'nın, diliyse sizlerin evlerinizde kullandığınız dil olacaktır.'' Kosumi, pilot belediye projesi kapsamına alınan iki Sırp yerleşiminin, Kosova dışında kaderlerine çözüm aramaya devam eden ve bu süreci boykot eden Sırp liderler yüzünden, hayata geçirilemediğine dikkati çekerek, Sırpları bu demokratik sürece katılmaya çağırdı. 
     Kosova Başbakanı, Mamuşa Belediye Meclisi üyelerine Türkçe olarak çalışmalarında başarı diledi. 
     
     UNMİK BAŞKANI 
     Mamuşa Belediyesi'nin kuruluşunu kutlayan BM Kosova Geçici Yönetim Misyonu UNMİK Başkanı Danimarkalı Sören Jessen Petersen, böyle bir olaya tanık olmaktan gurur duyduğunu belirterek, yerel yönetimlere daha fazla yetki vererek başlatılan reformları yerine getirmeye niyetli olduklarını vurguladı. 
     Törene, Kosova Yerel Yönetim Bakanı Lütfi Haziri, Türk Milletvekili Rıfat Krasniç, Kosova Demokratik Türk Partisi KDTP Genel Başkanı Mahir Yağcılar, Kosova Kültür Bakanlığı Müsteşarı Ergin Köroğlu, Kosova Türk Eşgüdüm Bürosu Şefi Metin Kılıç, ABD Ofis Şefi Philip Goldberg, daha önce Mamuşa'nın bağlı olduğu Prizren Belediyesi yetkilileri, Kosova Barış Gücü KFOR bünyesindeki Türk ve Alman subaylar, UNMİK ve AGİT Avrupa Güvenlik ve İşbirliği Teşkilatı Misyonu temsilcileri ve kalabalık halk topluluğu katıldı. 
     Türkçe, Arnavutça ve İngilizce olarak ''Hoş geldiniz'' afişiyle ve yan yana asılan Türk, BM ve Arnavut bayraklarıyla donatılarak belediye yapılan bin 200 hektarlık Mamuşa köyünde, konuklar davul zurna eşliğinde karşılandı ve köy böreği ikram edilerek uğurlandı. 
     
</TEXT>
</DOC>
