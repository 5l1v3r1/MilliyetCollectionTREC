<DOC>
<DOCNO> 353934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun15.html </URL>
<DATE> 2005/06/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Avrupa basını Batacak bir AB'de Türkiye'nin ne işi var 
</HEADLINE>
<TEXT>

     BBC 

Başarısız sona eren Avrupa Birliği zirvesi sonrasında batı basını zirvenin kritiğini yapmaya devam ediyor. Financial Times, birlikteki son gelişmeleri, kötü haber olarak algılaması gereken iki büyük ülkenin Türkiye ve Ukrayna olduğunu yazarken, Die Welt "Türkiye'nin üyeliğiyle başa çıkamayacak ve batacak bir kulübe katılmasının, Ankara'ya ne faydası var " değerlendirmesini yaptı. 
     Financial Times gazetesi bugün bir sayfasını, 'Öndeki yol kapalı' başlığıyla Avrupa'daki tartışmalara ayırdı. 
     Yazıda, Avrupa Birliği'nin siyasi krizinin, şiddetle birliğe üyeliği arzulayan komşu ülkelere engeller çıkardığı belirtiliyor. 
     Birlikteki son gelişmeleri, kötü haber olarak algılaması gereken iki büyük ülkeyse, Türkiye ve Ukrayna olarak sıralanıyor. Yazıda ayrıca, Türkiye'nin 2015 civarı Avrupa Birliği'ne üye olması ihtimalinin, Avrupa Anayasası'nın Fransa ve Hollanda'da reddinde etkili olduğu vurgulanıyor. 
     Gazeteye konuşan Fransız dış politika uzmanı François Heisbourg ise şunları söylüyor 
     "Gittiğim referandum toplantılarında insanlar bana, sınırlarını bilmedikleri birşey hakkında oy kullanmalarının nasıl beklendiğini sordu. Avrupa Birliği'nin sınırları sorunundan kaçamayacağız. Ve bugünü temel alırsak, ne Türkiye, ne de Ukrayna Avrupa Birliği'nde olacak." 
     
     Die Tageszeitung AB Türkiye konusunda tereddütlü 

     Alman Die Tageszeitung gazetesi Avrupa Birliği'nin, Fransa ve Hollanda'daki referdandumlarla, başarısız zirvesi sonrası, Türkiye konusunda kendi deyimiyle, 'tereddütlü' politikaya yönelmesinden dolayı üzgün. 
     Gazete Türkiye'nin, birlikle pazarlığında üzerine düşenleri yaptığını söylüyor. 
     "Türkiye'de insan hakları, bir yıl öncesinden daha kötü değil. Ayrıca Türkiye temmuz ayı başında, Gümrük Birliği'ni birliğin 10 yeni üyesini de kapsayacak şekilde genişletecek ek protokolü de imzalama niyetinde. Bu da, Ankara'nın de-facto olarak Kıbrıs Rum hükümetini tanıması anlamına geliyor. 
     
     Die Welt Avrupalıların çoğu Türkiye'ye karşı 

     Yine Alman Die Welt gazetesine göreyse, Avrupa Birliği'nin doğuya doğru genişlemesinin alternatifi yoktu ama Türkiye konusu farklı. 
     Gazete "Avrupalıların çoğu Türkiye'nin üyeliğine karşı" diyor ve ekliyor 
     "Bu durumda müzakereler yapılabilir. Ancak müzakereler, imtiyazlı ortaklık yönünde ilerlemeli. Türkiye'nin üyeliğiyle başa çıkamayacak ve batacak bir kulübe katılmasının, Ankara'ya ne faydası var " 

     
</TEXT>
</DOC>
