<DOC>
<DOCNO> 356608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko27.html </URL>
<DATE> 2005/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüketiciler Birliği'nden ATO Başkanı'na eleştiri... 
</HEADLINE>
<TEXT>

     Tüketiciler Birliği Genel Başkan Yardımcısı ve Konya Şubesi Başkanı Kemal Özer, ATO Başkanı Sinan Aygün'ün açıkladığı 869 ile başlayan barkodun Türk mallarına ait olduğu bilgisinin, tüketiciyi yanıltıcı nitelikte olduğunu savundu. 
     Özer, yaptığı açıklamada, Aygün'ün Türk mallarının şifresinin 869 olduğu ve ülke ekonomisi için barkod numarası 869 ile başlayan ürünlerin alınması gerektiği yönündeki ifadelerinin kısmen doğru olmakla birlikte gerçeği yansıtmadığını belirtti. 
     Tüketicinin kaliteli ve ucuz zannederek, ithal ürünlere yönelmesi nedeniyle ulusal sanayicinin sıkıntıya girdiğini ifade eden Özer, açıklamasında şunları kaydetti 
     ''Bu nedenle Sinan Aygün'ün yerli malı satın alınması yönündeki çağrısını olumlu karşılıyor ve destekliyoruz. Ancak, ATO Başkanı Aygün'ün açıkladığı 869 ile başlayan barkodun Türk mallarına ait olduğu bilgisi, tüketiciyi yanıltıcı niteliktedir. Çünkü 869, sadece Türk ürünlerine verilen bir barkod değildir. Yurtdışından barkodsuz, ambalajlı ya da ambalajsız olarak ithal edilen ürünlere de 869 ile başlayan barkod numarası verilebilmektedir. Bu nedenle, yerli malı satın alıyorum düşüncesiyle, 869 ile başlayan barkod numarasını esas alan tüketici belki de ithal bir ürünü satın almaktadır.'' 869 ile başlayan barkod serisinin zaman içinde değiştirilebileceğini, bu nedenle barkod numaralarına anlam yüklemenin yanlış olduğunu belirten Özer, açıklamasında, yerli ürünleri tercih ederek ulusal sanayiye katkı yapmak isteyen tüketicinin, sadece barkod numarasına bakarak alışveriş yapmasının sorunu çözmediğini vurguladı. 
     
</TEXT>
</DOC>
