<DOC>
<DOCNO> 388678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/dunya/dun01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'de seçim temizliği 
</HEADLINE>
<TEXT>


Sağlık Bakanı Ali İnsanov, Devlet Başkanı İlham Aliyev'e karşı darbe planlamak suçundan tutuklandı 

CENK BAŞLAMIŞ Moskova 


Azerbaycan'da önceki gün görevden alınan Sağlık Bakanı Ali İnsanov da, muhalefet lideri Resul Guliyev'i iktidara getirmeye yönelik darbe planına katıldığı iddiasıyla tutuklandı. 
Azerbaycan Başsavcılığı, İnsanov'un Guliyev'in talimatı üzerine eski Maliye Bakanı Fikret Yusufov'a darbe hazırlıklarında kullanılmak üzere 200 bin dolar verdiğini, evinde yapılan aramada da 1.2 milyon dolar, 884 bin euro ve altın külçeler bulunduğunu açıkladı. Yetkililer, aynı bakanlığın bir görevlisinin evinde de 1.2 milyon dolar ele geçirildiğini söyledi. Önceki gün de, Ekonomik Kalkınma Bakanı Ferhat Aliyev ve bazı yetkililer, darbe hazırlığı yaptıkları iddiasıyla tutuklanmıştı. 
Azerbaycan'da son günlerde yaşanan siyasi depremin perde arkasında 6 Kasım'da yapılacak parlamento seçimlerinin yattığı düşünülüyor. Sürgünde yaşayan Guliyev'in ülkeye dönme kararının depremi tetiklediği sanılıyor. Azerbaycan'ın talebi üzerine hafta başında Ukrayna'da tutuklanan, ancak önceki gün bırakılan Guliyev, bir Avrupa ülkesinde bir hafta kaldıktan sonra Bakü'ye gideceğini açıkladı. 
Muhalif Azeri gazeteleri, Devlet Başkanı İlham Aliyev'in tasfiye hareketini "seçimi kaybetme korkusu"na bağladı. Yeni Müsavat gazetesi, "Aliyev, yaklaşan tehlikeden kendisini ve ailesini koruyabilmek için atasının babasının silah arkadaşlarını cezaevine koydu" diye yazdı. 


</TEXT>
</DOC>
