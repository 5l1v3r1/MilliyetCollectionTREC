<DOC>
<DOCNO> 389833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy07.html </URL>
<DATE> 2005/10/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yabancılara gayrimenkul satışıyla ilgili iki bakanın imzası kaldı... 
</HEADLINE>
<TEXT>

     Maliye Bakanı Kemal Unakıtan, Anayasa Mahkemesi'nin yabancılara mülk satışını kapsayan düzenlemeyi kısmen iptal etmesi üzerine hazırlanan yasa taslağına ilişkin çalışmanın aşağı yukarı bittiğini belirterek, ''dün, ben de imzamı attım'' dedi. 
     Maliye Bakanı Kemal Unakıtan, Devlet Bakanı Ali Babacan ile birlikte bakanlıkta düzenlediği basın toplantısında, gazetecilerin sorularını yanıtladı. 
     Bir gazetecinin, yabancılara mülk satışı ile ilgili düzenlemenin Anayasa Mahkemesi tarafından kısmen iptal edilmesi sonrası hazırlanan yeni yasa taslağını ''Meclis'e ne zaman sunmayı düşündüklerine'' ilişkin sorusu üzerine, öncelikle bu konuda bir gecikme yaşandığını bildirdi. 
     Anayasa Mahkemesi'nin söz konusu düzenlemeyi iptal etmesinin ardından, üç ay içerisinde gerekli yasanın çıkarılması gerektiğine dikkati çeken Bakan Unakıtan, Meclis'in tatile girmesi nedeniyle burada bir gecikme yaşandığını, gerekli düzenleme yapılarak Meclis'e sunulamadığını bildirdi. Unakıtan, şunları söyledi 
     ''Ancak şimdi yasa hazırlandı. Başbakanlıkta uzun bir çalışması yapıldı. İlgili kurum ve kuruluşların hepsi de gönrüşleriyle buna iştirak ettiler. Çalışma da aşağı yukarı bitti. Dün ben de imzamı attım. Kanunan imzamı attım. İki tane imzamız kaldı. Biri zannediyorum sayın Ali Babacan'ın, biri de sayın Başbakan'ın. Onlarda herhalde 1 hafta 10 gün içerisinde tamamlanır. 
     Kanun tasarısı Meclis'e süratle intikal edecektir. Kanunu bir an önce çıkarmak, hükümetimizin de benim de önde gelen politikalarındandır. Bir an öncede çıkarmak istiyorum.'' 

     
</TEXT>
</DOC>
