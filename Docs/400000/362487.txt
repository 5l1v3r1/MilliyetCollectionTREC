<DOC>
<DOCNO> 362487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo32.html </URL>
<DATE> 2005/07/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
BJK'ya Fulya Süleyman Seba projesinden yıllık 10 milyon dolar gelir 
</HEADLINE>
<TEXT>

     Beşiktaş Kulübü Yönetim Kurulu, ihalesi sonuçlanan BJK Fulya Süleyman Seba Projesi'nin, 2 yıl sonra tamamlanacağını ve kulübe yıllık 10 milyon dolar gelir sağlayacağını bildirdi. 
     Yönetim kurulu, kulübün resmi internet sitesinden yaptığı açıklamada, Beşiktaş tarihinin en büyük yatırımı olarak değerlendirdiği projenin, ihale komisyonunun kararı ve yönetim kurulunun oybirliğiyle onaylandığını ve ihalenin, en iyi teklifi sunan Aşçıoğlu firmasına verildiğini duyurdu. 
     Açıklama şöyle 
     ''Aşçıoğlu inşaat firması oybirliği ile seçilmiştir. Ayrıca firmanın Beşiktaş'a sağlayacağı nakit akışı ve toplam gelir hesaplandığında da en iyi teklifin bu olduğu sonucuna varılmıştır. 
     İnşaat kiralamaya hazır bir şekilde tamamlanacak, böylelikle inşaat bittiği gün Beşiktaş, yıllık 10 milyon dolar kira geliri elde edecektir. Firma, her türlü izinlerin alınması, projelerin tamamlanması ve inşaatın yapılması ile ilgili tüm masrafları karşılayacaktır. Bu anlaşmayla Beşiktaş hiçbir kredi ve borç yükü altına girmeyecektir. Toplam 43 dönümlük arsanın 13 dönümlük 'açık ve kapalı spor alanı' imarı bulunan bölümünün de Beşiktaş'ta kalması sağlanmıştır. 
     Ağustos ayının başlarında inşaata başlanacak ve ruhsat tarihinden 24 ay sonra proje tamamlanacaktır.'' 
     
</TEXT>
</DOC>
