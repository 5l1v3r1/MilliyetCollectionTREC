<DOC>
<DOCNO> 395506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy34.html </URL>
<DATE> 2005/11/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Mumcu, Erdoğan'ı kendisini dava etmeye çağırdı 
</HEADLINE>
<TEXT>

     Anavatan Partisi Genel Başkanı Erkan Mumcu, Başbakan Recep Tayyip Erdoğan’ı kendisi hakkında dava açmaya davet ederek, "Niye davet ediyorum Yalancılığı mahkeme kararıyla tescil edilmiş olsun diye " dedi. 
     Mumcu, partisinin grup toplantısında yaptığı konuşmada, Türkiye’nin bağışıklık sisteminin çöktüğünü öne sürdü. 
     Son günlerdeki terör olaylarına değinen Mumcu, 2 ay gibi bir süre içinde 16 bombalama olayı olduğunu, şehit ve yaralıların bulunduğunu anlattı. Hükümetin tutumunu eleştiren Mumcu, "Tık yok... Orada ne oluyor diye dönüp bakan yok. Hükümet pazarlama peşinde, babalar gibi pazarlama peşinde ama insanlar can pazarı peşinde" diye konuştu. 
     Başbakan Erdoğan’ın "olaylar sanıldığı gibi lokal değil" dediğini, bunun çok önemli bir cümle olduğunu kaydeden Mumcu, "Lokal değil demek tesadüfi değil, planlı bir organizasyonun iradesiyle gerçekleşti demek" dedi. Mumcu, Erdoğan’ın bu tespiti yaptıktan sonra gereğini de yapması gerektiğini söyledi. 
     
     "HERKESİ TÖHMET ALTINDA BIRAKIYOR" 
     "Olayın sorumluları hakkında herhangi bir şey yaptı mı " diye soran Mumcu, Şemdinli’deki olayın, "çok daha büyük, kapsamlı ve tehlikeli sonuçlar yaratmaya doğru ilerlediğini", Başbakan’ın ise sadece konuştuğunu iddia etti. 
     ANAVATAN lideri Mumcu, Başbakan Erdoğan’ın sorunun lokal olmadığını söylerken ima ettiği hedefler ile herkesi töhmet altında bıraktığını savundu. 
     Yapılması gerekenin, Başbakanlık, İçişleri ve Adalet bakanlıkları ile silahlı kuvvetlerin idari soruşturma süreçlerini başlatmaları ve Cumhuriyet Savcısı’nın cesaretlendirilmesi olduğunu anlatan Erkan Mumcu, soruşturma sonucu olayın ortaya çıkacağını bildirdi. 
     Mumcu, şöyle konuştu 
     "Olayın ortaya çıkarılması, vatandaşın devlete olan güveninin kazanılması olur. Demek ki bu ülkede hukuk işliyor, suçlular cezasını çekiyor anlayışı olur. Bu, vatandaşın devlete bağlanması ve devletten başka bir otoriteye meyletmemesi için yapmaya mecbur olduğumuz bir şey, ama böyle bir olayın yol açabileceği başka olayları, süreçleri kışkırtırcasına, topyekün silahlı kuvvetleri töhmet altında bırakacak bir sözü söylemenin anlamı var mı " 
     
     "ARTIK KENDİNİZİN ÇALIP OYNAYACAĞI BİR DÜNYA YOK" 
     AK Parti’nin son günlerdeki terör olaylarına ilişkin verdiği Meclis Araştırması önergesine de değinen Mumcu, TBMM İçtüzüğü’ndeki yetki ve imkanlarla böyle bir olayın araştırılmasının mümkün olmadığını ifade etti. Mumcu, "Buna düpedüz, komisyona havale etmek, sorumluluktan kaçmak derler" diye konuştu. 
     Mumcu, olayı açıklığa kavuşturmak için kendilerinin de meclis araştırması açılması için önerge verdiğini, ancak aynı zamanda araştırma komisyonlarının yetkilerinin artırılması konusunda da kanun teklifi verdiklerini anımsattı. 
     Bu kanun teklifine yaklaşımı ile hükümetin tavrının ortaya çıkacağını anlatan ANAVATAN lideri, "Tek başınıza sahnede oyun oynama fırsatını vermeyeceğiz. İkiyüzlülüğünüzü halka göstermek için biz hakiki olmanın ne olduğunu ortaya koyarak, size öğreteceğiz, vatandaşa da göstereceğiz. Artık kendinizin çalıp oynayacağı bir dünya yok. 
     Artık Anavatan Partisi var" dedi. 
     
     -"ŞEKER DAĞITACAKMIŞ GİBİ" 
     Mumcu, 3 yıldır terör örgütünü besleyen ortamın ortadan kaldırılması için gündeme getirdiği programların dikkate alınmadığını ileri sürerek, Başbakan Erdoğan’ın 3 Ekim öncesi, "aydınların karşısında çıktığını, sonra da bayramlıklarını giyip şeker dağıtacakmış gibi Diyarbakır’a koştuğunu" öne sürdü. 
     Mumcu, Başbakan Erdoğan’ın, "Kürt sorunu vardır. Bu benim de sorunumdur" dediğini, bu tanımda mutabık olmadığını söyledi. Mumcu, "Türkiye’de Kürtler’in sorunları olmadığı için değil, kimliklerinden kaynaklanan sorunlar yaşadıklarını inkar ettiğim için değil, sorunun adını böyle koymanın çözümü zorlaştıracağını bildiğim için bu tanımda mutabık değilim" diye konuştu. 
     
     BAŞBAKAN ERDOĞAN’A ÇAĞRI 
     Yabancı sermaye konusunda daha önce ifade ettiği görüşlerini dile getiren Mumcu, arkadaşlarının, "Başbakan Erdoğan ve Maliye Bakanı Unakıtan’ı yalanla itham ediyorsun, siyasi nezaket bakımından şık olmuyor" dediklerini ifade etti. 
     Görmezlikten gelinen olaylar karşısında, bu kadarını konuşmaya mecbur olduklarını ifade eden Mumcu, şunları söyledi 
     "Kendisini kedili karikatürle tasvir ettiği için sanatçıyı mahkemeye veren Başbakan’ı, beni mahkemeye vermeye davet ediyorum. 
     Niye davet ediyorum Yalancılığı mahkeme kararıyla tescil edilmiş olsun diye Eğer bu gerçekleşmezse, bütün Türkiye’den, Sayın Başbakan’dan da bütün Türkiye önünde özür dilemeye hazırım. Bu cesareti göstermesini bekliyorum. Şahsi bir yerme, incitme çabası içinde değilim. Derdim şu Yalan söylenerek, tüyü bitmemiş yetimin hakkı elinden alınıyor, çalınıyor. Benim vazifem, Sayın Başbakan’a nezaket göstermek değil. Benim hatırını saymaya mecbur olduğum şey, milletin hatırı, milletin hak ve hukukudur." Van Yüzüncü Yıl Üniversitesi Genel Sekreter Yardımcısı Enver Arpalı’nın intihar olayını da değerlendiren Mumcu, suçlu olduğu ispat edilmeyen bir kişinin, devlete emanet edildiği bir yerde canına kıydığını söyledi. 
     ANAVATAN lideri Mumcu, Adalet Bakanı Cemil Çiçek’in olaya ilişkin açıklamalarını da eleştirerek, "Adalet Bakanı, pişkin pişkin intihar etmenin olağan olduğunu söylemeye çalışıyor. Bu açıklamalardan sonra hangi müfettiş olayın üstüne gidebilir Bu olayın sorumlularının ortaya çıkarılması, hesap sormak mümkün müdür " diye sordu. 
     Erkan Mumcu, ayda bir yapacakları forumlarla Türkiye’nin sorunlarını tartışacaklarını da sözlerine ekledi. 
     
</TEXT>
</DOC>
