<DOC>
<DOCNO> 399092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas15.html </URL>
<DATE> 2005/11/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Düğünde yakalanan gay'lere erkeklik hormonu tedavisi 
</HEADLINE>
<TEXT>

     Birleşik Arap Emirlikleri'nde BAE ''gay düğünü''nde tutuklanan eşcinsellere, zorla erkeklik hormonu tedavisi uygulanacak. 
     Yetkililer, bu ay başlarında bir oteldeki partiye yapılan baskın sırasında tutuklananlardan yabancıların ülkelerine gönderildiğini belirttiler. 
     BAE'lilere ise testesteron hormonu tedavisi uygulanacağını bildiren yetkililer, bu kişilerin ayrıca psikolojik, tıbbi ve sosyolojik terapiden geçirileceğini kaydettiler. 
     Polis, bu ay başlarında, bir oteldeki partiye yaptığı baskında Arap ve Asya ülkeleriyle BAE vatandaşı 26 erkeği gözaltına almıştı. Bunlardan 12'sinin makyajlı ve kadın giysileri içinde olduğu ve bunun muhtemelen bir ''gay düğünü'' olduğu belirtilmişti. 
     Bu arada, ABD Dışişleri Bakanlığı, eşcinsellerin tutuklanmasını ve zorla hormon tedavisinden geçirilmelerini kınayarak bu uygulamanın derhal durdurulmasını istedi. 
     
</TEXT>
</DOC>
