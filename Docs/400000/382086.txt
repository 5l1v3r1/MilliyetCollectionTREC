<DOC>
<DOCNO> 382086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/eko02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Erdemir ve Telsim'i takip ediyor 
</HEADLINE>
<TEXT>


İngiltere Büyükelçiliği Müsteşarı Smith, BT ve Shell aracılığıyla Telekom ve Tüpraş'la ilgilendiklerini, şu anda da Erdemir ve Telsim ihalelerini takip ettiklerini söyledi 

ANKARA Milliyet 

İngiltere Büyükelçiliği Yatırım ve Ticaret Müsteşarı Steven Smith, ülkesinin Türkiye'de yapılan özelleştirmelerle yakından ilgilendiğini belirterek, "BT ve Shell aracılığıyla Telekom ve Tüpraş'la yakından ilgilendik. Şu anda da Erdemir ve Telsim'i takip ediyoruz" dedi. 
İngiliz Corus Group Erdemir için teklif vermişti. Vodafone da TMSF'nin 2.8 milyar dolar muhammen bedelle satışa çıkarttığı Telsim'in talipleri arasında yer alıyor. 
İngiltere Büyükelçiliği ve Ankara Sanayi Odası ASO işbirliğiyle düzenlenen "Türk - İskoç İşadamları Toplantısı" dün gerçekleştirildi. 
Smith, yaptığı konuşmada iki ülke arasında sürekli ve kalıcı ticari ilişkilerin kurulmasını istediklerini, öncelikle ilgilendikleri alanların ise enerji, inşaat, tarım ve eğitim - öğretim olduğunu kaydetti. Türkiye'nin AB ile üyelik müzakerelerine başlaması konusunda, bir devlet dışında tüm devletlerin mutabık kaldığını belirten Smith, şöyle konuştu 
"AB'de Türk dostu olan devletler Türkiye'de son yıllarda yaşanan gelişmelerden son derece etkilenmiş durumdalar. Yapılacak daha çok iş var ama Türkiye'nin AB gündemine düşmesi iyi bir adımdır. İngiltere, Türkiye'nin AB'ye üyelik konusunu destekliyor. Şu anda Türkiye'de 430 İngiliz şirketi bulunuyor. İngiltere'de de Türk firmalar hızla artıyor. Uzun vadeli ortaklıklar kurarak iki ülke ilişkilerini artırmak istiyoruz." 


</TEXT>
</DOC>
