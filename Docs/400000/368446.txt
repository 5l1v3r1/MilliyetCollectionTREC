<DOC>
<DOCNO> 368446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur29.html </URL>
<DATE> 2005/08/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Diyarbakır karpuzu eski "tadını" vermiyor 
</HEADLINE>
<TEXT>

     Ünlü Diyarbakır karpuzunun, eski ağırlığı, kalitesi ve lezzetinin, barajların yapımı nedeniyle Dicle Nehri’nin yatağının değişmesi ve suni gübre kullanımı nedeniyle her geçen yıl azaldığı bildirildi. 
     Diyarbakır karpuzunun yetiştirildiği Erimli Köyü’nün Muhtarı Osman Yıldız, AA muhabirine yaptığı açıklamada, 200 haneli köyün yarısının karpuz yetiştiriciliğiyle geçimini sağladığını ve köylerinde 200 yıldır karpuz yetiştirildiğini söyledi. 
     Dedelerinin, Diyarbakır karpuzunu, 70 kiloya ulaşan ağırlıkları nedeniyle develerle taşıdıklarını ve kılıçla kestiklerini söylediklerini bildiren Yıldız, daha önce Dicle Nehri’nin kenarındaki çakıllarda yetiştirilen karpuzun, barajların yapılmasından olumsuz etkilendiğini bildirdi. 
     Barajlar nedeniyle suyun düzensiz verildiğini, bu yüzden Dicle Nehri’nin kenarından daha gerilerde yetiştirilen karpuzun üretiminin azaldığını ifade eden Yıldız, şöyle konuştu 
     "Nehir kenarında yetiştirildiğinde, güvercin gübresi veriliyordu. 
     Bu da karpuzun rengini ve tadını güzel yapıyor ve daha büyük olmasını sağlıyordu. Artık güvercin gübresi yerine, suni gübre verilmeye başlandı. Eskiden tadımlık olan karpuz, şimdi sadece festival için ve hediyelik olarak üretiliyor. Böyle olunca da üreticiler zarar ediyor. 
     Daha önce 2 bin dönüm alanda ekilen Diyarbakır karpuzu, şimdi 500 dönüm alanda ekiliyor. Her geçen yıl bu alan daha da azalacak. 
     Diyarbakır karpuzunun nesli tükenecek." 
     
     YURTDIŞINA DA GÖNDERİLİYOR 
     Dünyanın başka bir yerinde yetiştirilemeyen Diyarbakır karpuzunun, İstanbul, Ankara ve İzmir gibi büyük şehirlerin yanı sıra hediyelik olarak yurtdışına da gönderildiğini ifade eden Yıldız, karpuz üretiminin tekrar eski haline dönmesini istediklerini, bu konuda yetkililerden yardım beklediklerini vurguladı. 
     Karpuz yetiştiricisi Mahmut Yıldız da geçmiş yıllarda ağırlığı 70 kiloya varan Diyarbakır karpuzunun, artık en fazla 55 kilogram olduğunu söyledi. 
     Yetiştirdikleri karpuzları esnafa sattıklarını kaydeden Yıldız, "Esnaf da hediyelik olarak satabiliyor. Daha önce Diyarbakır karpuzunun, paşa, pembe ve siyah gibi 6’ya yakın çeşidi vardı. Şimdi ise sadece sürme dediğimiz çeşidi kaldı. Dicle Nehri kenarında yetiştiricilik yaptığımızda daha fazla ürün elde ediyorduk. Şimdi ise zarar ediyoruz" diye konuştu. 
     Yıldız, Diyarbakır karpuzunu, güneşten etkilenmemesi, renginin daha parlak ve güzel olması için üzerini otlarla kapatarak yetiştirdiklerini sözlerine ekledi. 
     
     ZİRAAT ODASI BAŞKANI 
     Diyarbakır Ziraat Odası Başkanı Bahri Erdem, Diyarbakır’ın simgesi olan karpuzun en büyük özelliğinin, Dicle Nehri yatağındaki çakıllı ve kumlu alanda güvercin gübresiyle yetiştirilmesi olduğunu söyledi. 
     Barajların yapılması nedeniyle nehir yatağının değiştiğini bildiren Erdem, "Diyarbakır’ın ismiyle özdeşleşen karpuz, sadece Erimli Köyü ve çevresinde yetiştiriliyor. O bölgelerde de artık eskisi gibi yetiştirilmiyor, güvercin gübresi kullanılmıyor. Bu nedenle daha önce 50 kilogramın üzerinde olan karpuz ağırlıklarına ulaşılmıyor" dedi. 
     
</TEXT>
</DOC>
