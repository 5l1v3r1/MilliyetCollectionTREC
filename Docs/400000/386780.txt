<DOC>
<DOCNO> 386780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur45.html </URL>
<DATE> 2005/10/14/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Şanlıurfa, Konya ve Burdur'da Kuş Gribi paniği 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde tespit edilen kuş gribi vakalarının ardından, birçok ilde çeşitli önlemler alınıyor. 
     Şanlıurfa'nın Halfeti İlçesi'ne bağlı Kınık Köyü'nde 10 tavuğun telef olması üzerine, Tarım İl Müdürlüğü ekipleri bölgede inceleme başlattı. 
     Tarım İl Müdürü Mehmet Altun, yaptığı açıklamada, her köyde zaman zaman tavuk ölümleri yaşandığını ve bu durumun normal olduğunu belirterek, her şeye rağmen söz konusu köye ekip gönderdiklerini ifade etti. 
     Halfeti'de büyük çaplı tavuk kümesleri veya besi çiftliklerinin bulunmadığına işaret eden Altun, şunları kaydetti 
     ''Arkadaşlarımız Kınık Köyü'nde gerekli incelemeleri yapıyor. Telef olan tavuklardan alınan numuneler Tarım ve Köyişleri Bakanlığı'na bağlı laboratuarlara gönderilecek. Tavukların kesin ölüm nedeni laboratuar incelemesi sonunda belli olacak.'' KONYA Konya'nın Beyşehir İlçesi Kaymakamı Cengiz Cantürk, yaptığı açıklamada, göçmen kuşların önemli uğrak noktalarından Beyşehir Gölü çevresinde hastalık riskine karşı önlemler alındığını belirtti. 
     Tarım İlçe Müdürlüğü ekiplerinin göl çevresinde kümes hayvanı yetiştiriciliği yapan vatandaşlarla görüşerek kuş gribi hakkında bilgi verdiklerini ifade eden Cantürk, ''Ekiplerimiz, vatandaşlardan kuş gribine karşı uyanık olmalarını, özellikle toplu kanatlı hayvan ve göçmen kuşu ölümleri gözlendiğinde durumun derhal kendilerine bildirilmesini istiyor'' dedi. 
     Bugüne kadar yapılan denetimlerde Beyşehir bölgesinde şüpheli duruma rastlanmadığını bildiren Cantürk, ''Denetimlerde jandarma ve polis ekiplerimiz de Tarım Müdürlüğü ekiplerimize yardımcı oluyor'' diye konuştu. 
     Cantürk, vatandaşlardan denetim yapan görevlilere yardımcı olmalarını ve riski en aza indirmek için kümes hayvanlarını açık alanlara bırakmamalarını istedi. 
     Burdur Valisi Can Direkçi'nin talimatıyla, İl Tarım Müdürlüğü Konferans Salonu'nda bilgilendirme toplantısı düzenlendi. 
     Toplantıda konuşan Burdur Veteriner Fakültesi'nden Öğretim Görevlisi Hülya Türütoğlu, hastalığın, göçmen kuşlar yoluyla Rusya ve Romanya'dan sonra Türkiye'ye geldiğini söyledi. 
     Hastalığı taşıyan kuşların yönlerinin Afrika olduğunu ifade eden Türütoğlu, bu nedenle bir çok ülkenin risk altında bulunduğunu kaydetti. 
     Türkiye tarafından göç yolu bilindiği için Manyas'ta tedbir alındığını ifade eden Türütoğlu, Tarım Bakanlığı'nın hastalığın önünde gittiğini söyledi. 
     Burdur İl Tarım Müdürlüğü Hayvan Sağlığı Şube Müdürü Yüksel Güldalı da Burdur'da alınan komisyon kararıyla, pazarlarda köy tavukları ve ''ıskarta'' tabir edilen çıkma tavukların satışının ikinci bir emre kadar yasaklandığını belirtti. 
     Güldalı, ''Tarım Bakanlığı olarak hiçbir şeyi gizlemiyoruz. Burdur'da bu toplantıları yaparken panik ortamının oluşmasını istemiyoruz. Karşılaşacağımız her soruna hazırlıklıyız'' dedi. 
     
</TEXT>
</DOC>
