<DOC>
<DOCNO> 398727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo30.html </URL>
<DATE> 2005/11/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Nouma Yöneticiler telefonu yüzüme kapatıyor 
</HEADLINE>
<TEXT>

     Beşiktaş'ın eski futbolcusu Pascal Nouma, Beşiktaş'ın kötü durumda olmasının kendisini çok üzdüğünü söyledi. 
     Beşiktaş'ta birlikte futbol oynadığı Bayram Bektaş'ın, Esenkent'teki spor giyim mağazasının açılışına katılan ve Türkiye'ye sadece bunun için geldiğini belirten Fransız futbolcu Nouma, Beşiktaş ile ilgili bir soru üzerine, ''Beşiktaş'ın şu anda kötü durumda olması beni üzüyor. Onlar kötü olduğu için, ben de çok kötüyüm. Beşiktaş'ı çok seviyorum'' dedi. 
     Beşiktaş'ta her zaman oynamak isteyeceğini ve bundan gurur duyacağını anlatan Nouma, ancak şu anda kondisyonunun maç oynamak için yeterli olmadığını kaydetti. 
     Beşiktaş taraftarlarının unutamadığı futbolcu, siyah-beyazlıların yeni golcüsü Ailton'un kendisini kanıtlamış bir futbolcu olduğunu, ancak zamana ihtiyacı bulunduğunu ifade etti. 
     Nouma, ''UEFA Kupası'ndaki Zenit St. Petersburg maçını izleyecek misin '' sorusu üzerine ''Ben kimseyi rahatsız etmek istemiyorum. Eğer bana bir davetiye gelirse, o zaman orada bulunurum'' ifadesini kullandı. 
     Beşiktaş'ı ve taraftarını ölene kadar seveceğini vurgulayan Pascal Nouma, ''Beşiktaş'tan kimseyle görüşüyor musun '' sorusuna ise ''Görüşmek istiyorum, ama yöneticiler benim sesimi duyunca telefonu yüzüme kapatıyorlar. Bundan dolayı üzgünüm'' yanıtını verdi. 
     Açılışa, Bursasporlu Yasin Sülün ve Galatasaraylı Altan Aksoy da katıldı. 
     
</TEXT>
</DOC>
