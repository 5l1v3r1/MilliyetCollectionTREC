<DOC>
<DOCNO> 354046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy16.html </URL>
<DATE> 2005/06/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Korkut Özal, yengesi Semra Özal hakkındaki davadan vazgeçti 
</HEADLINE>
<TEXT>

     Korkut Özal'ın, ağabeyi Turgut Özal'ın cumhurbaşkanlığı döneminde Çankaya Köşkü'nde kardeşleriyle yaptığı bir kahvaltıda yaşandığı iddia edilen olayı da içeren ''Geride Yazılar Kaldı'' adlı kitapta yer alan ifadeler dolayısıyla açtığı 30 bin YTL'lik manevi tazminat davasına devam edildi. 
     Korkut Özal'ın, kitabın yazarı Gazeteci-yazar Leyla Umar, yengesi Semra Özal ve Epsilon Yayıncılık aleyhine açtığı davanın bugünkü duruşması, Ankara 10. Asliye Hukuk Mahkemesi'nde yapıldı. 
     Duruşmaya, davacı Özal'ın avukatı ile Epsilon Yayıncılık'ın avukatı Abdullah Egeli katıldı. 
     Korkut Özal'ın avukatı, kitapta yer alan anlatımların kaynağının kendisi olmadığına ilişkin bir gazetede yer alan açıklamaları nedeniyle Semra Özal hakkındaki davayı takip etmeyeceklerine ilişkin dilekçe sundu. 
     Avukat Abdullah Egeli, davacının, Semra Özal yönünden davadan vazgeçmesini kabul etmediklerini söyledi. 
     Yargıç Ahmet Azer Atabekoğlu, Semra Özal'a tebligat çıkarılarak, davacının, vazgeçme kararını kabul edip etmediğinin sorulmasına ve dosyadaki diğer eksikliklerin tamamlanmasına karar vererek, duruşmayı erteledi. 
     Semra Özal, davacı Korkut Özal'ın vazgeçme kararına muvafakat verebileceği gibi açılan davanın sürdürülmesini ve ret kararı ile sonuçlandırılmasına da isteyebilecek. 
     Dava dilekçesinde, Leyla Umar'ın ''Geride Yazılar Kaldı'' adlı kitabında yer alan ve basında tartışma konusu olan Çankaya Köşkü'ndeki kahvaltı olayının gerçek dışı olduğu ifade edilerek, 30 bin YTL manevi tazminat talep ediliyor. 
     
</TEXT>
</DOC>
