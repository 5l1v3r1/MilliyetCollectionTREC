<DOC>
<DOCNO> 367475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/ekonomi/eko01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ören, TGRT'yi satıyor 
</HEADLINE>
<TEXT>


Daha önce İhlas Holding'deki çoğunluk hissesini satışa çıkaran Enver Ören, TGRT'deki yüzde 56.5 hissesini de satma kararı aldı 

EKONOMİ SERVİSİ 

İhlas Yayın Holding, yüzde 56.5 hissesine sahip olduğu TGRT televizyonunun sahibi Huzur Radyo TV şirketindeki payını satacak. 
İhlas Holding'den İMKB'ye yapılan açıklamada İhlas Yayın Holding yönetim kurulu toplantısında, iştiraklerinden yüzde 56.5 hissesine sahip olduğu TGRT'nin sahibi olan Huzur Radyo TV şirketindeki iştirak payının tamamının satışı için gerekli görüşmeleri yapmak üzere Yönetim Kurulu Üyesi Murat Akgiray ile Finans Koordinatörü Mustafa Selçuk'un yetkilendirildiği belirtildi. 
Daha önce, Fransız kozmetik devi L'Oreal'in TGRT'yi alıp, moda ve güzellik konulu bir kanal yapmayı düşündüğü öne sürülmüştü. 

Holding hissesini de satıyor 
İhlasta, son günlerdeki hareketlilik dikkat çekiyor. Grubun patronu Enver Ören, birkaç gün önce de İhlas Holding'teki hisselerini satışa çıkardığını açıklamıştı. Yüzde 71'i borsada işlem gören İhlas Holding'de yüzde 27'lik payla en büyük ortak olan Ören, 27 Temmuz'da elindeki hisselerinin 48.92 milyon YTL'lik bölümünü bir yıl içinde satmak için SPK'ya başvurdu. Hisse satışı gerçekleşirse Ören'in şirketteki payı yüzde 11.57'ye düşecek. 

GYO'ya Bahreyn'den teklif 
İhlas Holding önceki gün de İhlas Holding, TOKİ'nin gelir paylaşımı esasına göre açtığı ihalelere teklif vereceğini açıkladı. Bu arada geçen hafta, Bahreyn kökenli Al Khalej Development Co. şirketi, konut ve devre mülk projelerinde ortaklık talebiyle İhlas Gayrimenkul Yatırım Ortaklığı'na başvurdu. Al Khalej'in toplam portföy değeri 1.2 milyar dolar düzeyinde. 
İhlas Grubu, gayrimenkul projelerine ağırlığını verirken, diğer taraftan da tasfiye sürecindeki İhlas Finans mudilerine ödeme yapmaya çalışıyor. Grup bugüne kadar 124 bin mudiye 430 milyon dolar ödendiğini, 90 bin mudiye de aynı miktarda ödeme yapılacağını açıklamıştı. 


</TEXT>
</DOC>
