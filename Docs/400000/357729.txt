<DOC>
<DOCNO> 357729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko05.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'in antikaları 3.4 milyon YTL'ye satıldı 
</HEADLINE>
<TEXT>


LUBE AYAR İstanbul 

Tasarruf Mevduatı Sigorta Fonu, Yurtbank'ın eski sahibi Ali Balkaner'den haczettiği 198 parça antika ve tablonun satışından 3 milyon 380 bin 970 YTL gelir elde etti. 
Balkaner'in TMSF'ye devrolunan Hattat villasındaki antika ve tablo koleksiyonu, Antik A.Ş'nin Maçka'daki binasındaki müzayedeyle satışa sunuldu. Antik A.Ş'nin sahibi Turgay Artam'ın yönettiği müzayedede, birçok eser artırmada başlangıç fiyatlarının çok üzerinde fiyatlarla alıcı buldu. 
Neoklasik rokoko ve eklektik stilde tasarlanmış Fransız mobilyaları, Osmanlı hat sanatının değerli örnekleri padişah tuğralı gümüşler, Osmanlı pazarı için özel yapım porselenler, oryantalist ve Türk ressamlara ait tablolar ve ünlü heykeltraşlara ait bronz heykeller, için kıyasıya rekabet yaşandı. 1.000 YTL başlangıç fiyatlı 'çift tuğralı gümüş çerezlik' 5 bin 500 YTL'ye, 2 bin YTL başlangıç fiyatlı 'savatlı gümüş tepsi ve Kur'an-ı Kerim muhafazası' 25 bin YTL'ye, 5 bin YTL başlangıç fiyatlı 'Sultan Abdülmecid tuğralı porselen aşurelik' 30 bin YTL'ye alıcı buldu. 

Tabloya rekor fiyat 
Müzayedede en düşük fiyatlı parçalar 500 YTL'ye satılan 2 adet 'kristal camlı kültablası' ile 1.400 YTL'ye satılan 'marköterili sehpa' oldu. 210 bin YTL'ye alıcı bulan Fabius Brest'in 'Sokak İçi' adlı yağlıboya tablosu en pahalı eser oldu. Müzayedede, toplam muhammen bedeli 1 milyon 616 bin 320 YTL olan eserlerden, 8'i satılamadı. 


</TEXT>
</DOC>
