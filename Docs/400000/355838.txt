<DOC>
<DOCNO> 355838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko01.html </URL>
<DATE> 2005/06/27/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Kredi kartlarında batıklar 1 milyar YTL'ye gidiyor 
</HEADLINE>
<TEXT>

     Bankaların toplam kredi hacminde en büyük kalemi oluşturmaya başlayan kredi kartlarından kaynaklanan zamanında tahsil edemedikleri alacakları da hızla büyüyor. 
     Bankaların batık duruma gelen tüketici kredileri ve kredi kartı alacakları, yılbaşından bu yana yüzde 50 büyüyerek 1.2 milyar YTL’ye ulaştı. Bunun 960 milyon YTL’yle en büyük bölümünü oluşturan batık kredi kartları, yüzde 62’lik artış kaydetti. 
     ANKA’nın Merkez Bankası verilerinden yaptığı belirlemeye göre, bankaların tüketicilerden zamanında tahsil edemedikleri için tasfiye kapsamına aldıkları tüketici kredileri ve bireysel kredi kartı alacakları ile Tasarruf Mevduatı Sigorta Fonu’na TMSF devrolunan bireysel takipli krediler, 17 Haziran’da 1 milyar 177.1 milyon YTL’ye çıktı. 
     Batık tüketici kredileri, 2004 yılı sonundaki 780.9 milyon YTL’lik düzeyine göre yüzde 50.7 oranında 396.2 milyon YTL büyüdü. 
     Bankaların toplam tüketici kredileri ile bireysel kredi kartı kredileri ise yılbaşından bu yana yüzde 27 artarak 33 milyar 869.7 milyon YTL’ye ulaştı. Tüketicinin batık duruma gelen kredilerinin toplam krediler içindeki payı, yılbaşındaki yüzde 2.9’luk düzeyinden yüzde 3.5’e yükseldi. 
     
     BATIK KREDİ KARTLARI ÇIĞ GİBİ 

     Batık kredilerdeki artışın büyük bölümü kredi kartlarından kaynaklandı. Bankaların tasfiye olunacak bireysel kredi kartı alacakları, söz konusu dönemde yüzde 61.8 oranında 366.2 milyon YTL arttı. 2004 yılı sonunda 592.8 milyon YTL olan batık kredi kartları, 17 Haziran’da 
     959.1 milyon YTL’ye kadar ulaştı. 
     Tasfiye kapsamındaki kredi kartı alacaklarının toplam bireysel kredi kartı alacaklarına oranı da yüzde 4.3’ten yüzde 6.4’e çıktı. 
     
     BÜYÜK BÖLÜMÜ ÖZEL BANKALARDA 

     Batık kredi kartı alacaklarının 854.3 milyon YTL’yle en büyük bölümü özel bankalara ait bulunuyor. Özel bankaların batık bireysel kredi kartları sözkonusu dönemde yüzde 62.5 oranında 328.5 milyon YTL arttı. 
     Yabancı bankaların batık kredi kartı alacakları yüzde 74.1 artarak 64.5 milyon YTL, kamu bankalarının batık kredi kartı alacakları yüzde 34.2 artarak 40.2 milyon YTL oldu. 
     
     BATIK BİREYSEL KREDİLER 

     Bankaların tasfiye kapsamına aldıkları bireysel kredilerin tutarı ise 17 Haziran itibariyle 123 milyon YTL olarak gerçekleşti. Bu kredilerde, yılbaşından bu yanaki dönemde yüzde 38.4 oranında 34.1 milyon YTL’lik büyüme gözlendi. Bu artışa karşın batık bireysel kredilerin toplam tüketici kredileri içindeki payı yüzde 0.7 düzeyinde kaldı. 
     Özel bankaların batık tüketici kredileri yüzde 52 artarak 77.2 milyon YTL’ye, kamu bankalarının batık kredileri yüzde 9.3 artarak 37.2 milyon YTL’ye çıktı. 
     Yabancı bankaların batık durumdaki bireysel kredileri de yüzde 116 büyüyerek 8.7 milyon YTL oldu. 
     
     TMSF’NİN BATIKLARI 

     Satılan ya da kapanan bankalar nedeniyle TMSF’ye devrolunan bireysel takipli alacakların tutarı ise 95 milyon YTL düzeyinde oluştu. Bu kredilerde, yılbaşından bu yana yüzde 4.2 oranında 4.1 milyon YTL’lik gerileme gözlendi. 
     
</TEXT>
</DOC>
