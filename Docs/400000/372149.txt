<DOC>
<DOCNO> 372149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko17.html </URL>
<DATE> 2005/08/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ulaşım sektöründe zam hazırlığı... Otobüs firmaları değerlendiriyor... 
</HEADLINE>
<TEXT>

     Benzin ve motorine gelen zamlar nedeniyle girdi maliyetleri artan otobüs firmaları ile minibüs, taksici ve kamyoncular, zam konusunu değerlendirmeye başladı. 
     Alınan bilgiye göre, bu yıl içinde benzin ve özellikle ulaşım sektörü tarafından kullanılan motorine gelen zamlar, otobüs firmaları ile minibüs, kamyoncu ve taksicileri zor durumda bıraktı. 
     1 Ocak'tan bu yana mazota yapılan zammın yüzde 20'ye yaklaşması ve 2 milyon lirayı geçmesi nedeniyle ulaşım sektörü, artan girdi maliyetlerini azaltmak için zammı düşünmeye başladı. 
     Özkaymak Otobüs Firması Yönetim Kurulu Üyesi İsmail Özkaymak, kredilerin düşmesinin ardından otomobil alanlarının sayısının artması, havayolu ulaşımında rekabetin etkisiyle daha ucuza yolcu taşınması gibi etkenler yüzünden, son dönemlerde zaten sıkıntı içinde olduklarını bildirdi. 
     Bu sorunun üzerine bir de akaryakıta zam gelmesinin otobüs firmalarını iyice sıkıntıya soktuğunu belirten Özkaymak, sadece bu yıl içinde gelen yüzde 20'lik zammın bile sorunun ciddiyetini ortaya koyduğunu anlattı. 
     Bu kadar soruna ve zamlara karşın uzun dönemdir direndiklerini ancak dayanacak güçlerinin kalmadığını belirten Özkaymak, şunları kaydetti 
     ''Mazot 1 milyon 150 bin lira iken 15 milyon lira olan Konya-Ankara arası yolcu bileti, mazotun 2 milyon 100 bin lira olduğu bugün 17 milyon lira. Sorun burada açıkça ortaya çıkıyor. Mazot ve diğer girdilerle birlikte maliyetlerimiz çok artı. Ancak biz 2 yıl boyunca sadece 3 ay önce çok düşük bir artış yaptık. Bu artış bu yılın mazot zamlarından bile düşük. Önceki zamları hesaba bile katmıyoruz. Diğer firmalarla görüştük. Zarar ettiğimiz konusunda fikir birliğine vardık. Yolcu taşımada biz de zam yapmayı düşünüyoruz ancak şimdilik beklemedeyiz. Mazotun düşmesini umut ediyoruz. Düşmezse zam yapacağız.'' 
     
     MİNİBÜSÇÜLERİN DURUMU 
     Konya Minibüsçüler Odası Başkanı Muhsin Dinek ise otobüs firmaları gibi minibüsçülerin de artan akaryakıt fiyatları nedeniyle oldukça zor duruma düştüğünü kaydetti. 
     Yılbaşında 650 YKr olan yolcu taşıma ücretlerini 750 YKr'ye çıkarmalarına karşın, akaryakıta yapılan zamların maliyetlerini artırdığını ifade eden Dinek, şunları kaydetti 
     ''Fiyatımız diğer büyükşehirlere oranla zaten çok düşük. Halen minibüs şoförleri karın tokluğuna çalışıyorlar. Birçok minibüsçü arkadaşımız zarar ettiği halde işsiz kalmamak için çalışmaya devam ediyor. Konya'da belediye otobüslerinin taşıma ücretleri şu anda 650 YKr. Belediye otobüsleriyle minibüsler arasında artan rekabet nedeniyle biz ücretlerimizi artıramıyoruz. Buna daha fazla dayanacağımızı sanmıyorum. Belediye otobüslerinin taşıma ücretlerine zam yapmasını bekliyoruz. Onlar zam yaptığı takdirde biz de hemen zam yapmayı düşünüyoruz.'' Konya Şoförler ve Nakliyeciler Odası Başkanı Bekir Duvarcı ise uzun süredir zor günler geçiren kamyoncu ve taksicilerin de zamlar karşısında dayanacak gücünün kalmadığını söyledi. 
     Aşırı rekabet nedeniyle aylardır nakliyede zam yapamadıklarını belirten Duvarcı, ''zam bizim için kaçınılmaz, ancak fiyatı artırırsak elimizdeki neredeyse zarar ettiğimiz işleri de kaybedeceğiz. Zam yapamadığımız için aldığımız işin karşılığında kazanacağımız para mazota yapılan zamlar karşısında eriyor. En azından akaryakıt fiyatları bu seviyede kalsın. Aksi takdirde nakliye ile birlikte her şeye zam gelecek'' dedi. 
     
</TEXT>
</DOC>
