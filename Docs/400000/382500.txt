<DOC>
<DOCNO> 382500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun04.html </URL>
<DATE> 2005/09/29/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD'de kişi başına sağlık harcaması 8.400 dolar olacak... 
</HEADLINE>
<TEXT>

     ABD'de de çalışan her kişi başına 2006'daki ortalama sağlık harcamasının 8 bin 400 dolar olacağı kaydedildi. 
     Towers Perrin Sağlık Maliyeti Araştırması'nın sonuçlarına göre, önümüzdeki yıl içerisinde çalışanların sağlık harcamalarında yüzde 8'lik, kişi başına yaklaşık 600 dolarlık bir artış yapılacak. Bu miktardan çalışanların ödemesi gereken kısmın ise bu yıla göre yüzde 10'luk bir artışla, 155 dolar civarında olacağı belirtiliyor. 
     Uzmanlar, son yıllarda sürekli olarak enflasyon oranının üzerinde bir artış gösteren ABD'deki sağlık harcamalarının hem işveren hem de çalışanlar üzerindeki yükü artırdığını kaydediyor. 
     İşverenler çalışanlarının sağlık harcamaları için 5 yıl öncesine göre bugün yüzde 64 oranında daha fazla ödeme yapmak zorunda kalırken, çalışanların yaptığı ödemelerin ise aynı dönemde yüzde 78 oranında arttığına dikkat çekiliyor. 
     Çalışanların, 2006'daki sağlık sigortaları için ödenen primlerin yüzde 20'sini karşılayacağı, çalışan kesimin kendi paylarının bir kısmının da işverenler tarafından ödenmesi arayışı içerisinde oldukları belirtiliyor. 
     Araştırmaya göre, 2006 yılında 65 yaşın altındaki emekliler için sağlık masrafları 2005 yılına göre yüzde 10 oranında artacak, vaktinde emekli olanların sağlık masrafları ise yüzde 7'lik bir artış gösterecek. 
     
</TEXT>
</DOC>
