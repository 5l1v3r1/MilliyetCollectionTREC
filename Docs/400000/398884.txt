<DOC>
<DOCNO> 398884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun04.html </URL>
<DATE> 2005/11/29/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Rice Saldırı düzenlenmeden önlem almak zorundayız... 
</HEADLINE>
<TEXT>

     ABD Dışişleri Bakanı Condoleezza Rice, CIA’in Avrupa’daki gizli işkence merkezleri ile ilgili haberleri doğrulamaktan ya da yalanlamaktan kaçınırken, "Terör eylemi düzenlenmeden önce önlem almak zorundayız" dedi. 
     USA Today gazetesinde yayımlanan demecinde Rice, "Bir kişiyi tutuklamak için suç işlemesini bekleyemeyeceğimiz bir savaşın içerisindeyiz. Çünkü suç işlenirse, binlerce kişinin ölmesi söz konusu. Böyle bir savaşla hiç karşılaşmamıştık" dedi. 
     ABD’nin Irak politikası konusunda bazı hatalar yapıldığını kabul eden Rice, buna karşın, "Irak’ta Saddam Hüseyin rejiminin devrilmesinin bölgeyi daha güvensiz hale getirdiği" yolundaki görüşleri reddettiğini kaydetti. 
     CIA’in işkence merkezlerine Avrupa’dan sert eleştiriler geldiği bir dönemde, gelecek hafta Avrupa ziyaretine çıkacak olan Rice’ın Avrupalılara, "hiçbir hukuk kuralını dinlemeyen teröristlerle ortak bir mücadele içerisindeyiz" mesajını vereceği, bunun Avrupa’daki tepkileri yatıştırmak yerine daha da körükleyebileceğine dikkat çekiliyor. 
     
</TEXT>
</DOC>
