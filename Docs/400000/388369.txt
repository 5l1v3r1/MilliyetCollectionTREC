<DOC>
<DOCNO> 388369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur35.html </URL>
<DATE> 2005/10/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çakıcı Yurtdışına kaçma niyetim yoktu, uyuyunca kendimi Rodos'ta buldum 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı, yurt dışına kaçma niyeti olmadığını, ancak Beldibi’nde bindiği yattan uluslararası sulara çıkmadan Kekova’da inmesi gerekirken alkolün etkisiyle uyuyunca kendini Rodos’ta bulduğunu öne sürdü. 
     İstanbul 9. Ağır Ceza Mahkemesi’ndeki duruşmaya, başka suçtan tutuklu olan Alaattin Çakıcı katıldı. Erol Evcil’in de aralarında bulunduğu bu davanın tutuksuz 4 sanığı ise duruşmaya gelmedi. 
     Mahkeme heyeti, tutuklu 4 sanığı duruşmada hazır edilen Faik Meral’in de aralarında bulunduğu 6 sanıklı başka bir dava dosyasının bu davayla birleştirildiğini tutanağa yazdırdı. 
     Kimlik tespiti sırasında aylık kazancı sorulan Çakıcı, 20 yıldır yurt dışında bulunduğu için ortalama bir gelire sahip olmadığını belirterek, "Yurt dışında iş yerlerim var. ABD’de benzin istasyonlarım var. Aylık gelirim 40-50 bin dolar. Üzerime kayıtlı taşınmazım yok" dedi. 
     Sorgusunda, başka suçtan yargılandığı davada serbest bırakıldıktan sonra 17 ay Türkiye de kaldığını ve bu süre içerisinde Türk istihbaratı tarafından izlendiğini belirten Çakıcı, "Günlük yaşantıma devam ettim. Pasaportumu geri alıp yurt dışına çıkabilmek için yasalara sokaktaki vatandaştan daha titiz bir şekilde saygı gösteriyordum. Yargıtay’ın dosyamı onaması, basında gündeme geldi. 
     Kaçmak isteseydim o süre zarfında kaçardım" diye konuştu. 
     "İbrahim Arı" ve "Alaattin Albayrak" adına düzenlenen sahte pasaportların varlığını yurt dışında duyduğunu ifade eden Çakıcı, bu pasaportları kullanmadığını iddia etti. 
     İngiltere’de hukuk doktorası yapan kızı olduğunu belirten Çakıcı, yurt dışına çıkışını da şöyle anlattı 
     "Çifte vatandaş olan arkadaşım Armağan Deniz, iş gereği Yunanistan’a gidiyordu. Benim de gelmemi istedi. Beni Antalya Beldibi’nden aldılar. Yata bindik. Saçlarım boyasız ve gözlüklüydüm. 
     Bıyıklı olmam nedeniyle yattakiler beni tanımamış olabilir. 
     Uluslararası sulara girmeden beni Kekova’da bırakmaları gerekiyordu. 
     Ancak alkolün etkisiyle uyudum. Kendime geldiğimde Rodos’a yaklaştığımızı anladım. Artık geri dönmek de işime gelmedi." Rodos’tan sonra İtalya, Fransa ve Avusturya’ya gittiğini belirten Çakıcı, üzerinde resminin bulunduğu "Faik Meral" adına düzenlenen pasaportun ve kimliğin Türkiye’den gönderildiğini söyledi. 
     Yurt dışındayken yakalanmamak için telefon ve kredi kartı kullanmadığını ifade eden Çakıcı, "Ben sıfır hata yaptım, ama yine de yakalandım. Yakalanmamak için Türkler’le dolaşmadım" diye konuştu. 
     Avusturya’da, güvendiği bir arkadaşı yüzünden yakalandığını öne süren Çakıcı, "Yakalanmam kahramanlık olarak gösterildi. Beni Türk polisi değil, Avusturya polisi yakaladı" dedi. 
     
     HANEFİ AVCI İLE TELEFONDA GÖRÜŞTÜM" 
     Emniyet Genel Müdürlüğü Kaçakçılık ve Organize Suçlarla Mücadele eski Daire Başkanı Hanefi Avcı ile 1996 yılında 3 kez telefonla görüştüğünü belirten Çakıcı, "Bunların kayıtları da istihbarat birimlerinde vardır. Bu senaryonun başında Avcı vardır. Eğer onurluysa ne konuştuğumuzu çıksın anlatsın" diye konuştu. 
     Faik Meral’i uzun zamandır tanığını söyleyen Çakıcı, Meral’in pasaportunun çalınması diye bir şeyin söz konusu olamayacağını, pasaportunu kaybetmiş olabileceğini iddia etti. 
     Mahkeme heyeti, tutuklu sanıklar Murat Aydın Şakir, Adem Çakıcı, Cem Akarsu ve Ozan Güngören’in tahliyesine karar vererek, duruşmayı erteledi. 
     Çakıcı’nın kardeşi Gençağa Çakıcı ile bir süre önce beyin kanaması geçiren avukatı Bozkurt Nuhoğlu da geniş güvenlik önlemleri altında yapılan duruşmaya izleyici olarak katıldı. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamelerde, Alaattin Çakıcı’nın, Uludağ’da öldürülen eski eşi Uğur Kılıç’ın oğlu Onur Özbizerdik’in öldürülmesi için talimat vererek çıkar amaçlı suç örgütü kurduğu belirtiliyor. 
     Çakıcı’nın yurt dışına kaçarken 2 ayrı sahte pasaport kullandığı da öne sürülen iddianamede, Erol Evcil’in de yaptığı maddi yardımlar nedeniyle bu çıkar amaçlı suç örgütünün finansmanı durumunda bulunduğu iddia ediliyor. 
     Çakıcı’nın "çıkar amaçlı suç örgütü kurmak ve yönetmek" ile "sahte pasaport kullanmak" suçlarından 5.5 ile 12 yıl arasında ağır hapis cezasına çarptırılması talep edilen iddianamede, Erol Evcil’in de "çıkar amaçlı suç örgütüne üye olmak" suçundan 3 ile 6 yıl arasında hapis cezasına çarptırılması isteniyor. 
     Eski MİT görevlisi Faik Meral’in de "çıkar amaçlı suç örgütüne yardım ve yataklık etmek" suçundan 6 ay ile 1 yıl arasında hapis cezasına çarptırılması talep edilen iddianamede, diğer 8 sanığın da çeşitli suçlardan dolayı 1 ile 15 yıl arasında çeşitli ağır hapis cezalarına çarptırılmaları öngörülüyor. 
     
</TEXT>
</DOC>
