<DOC>
<DOCNO> 376852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur41.html </URL>
<DATE> 2005/09/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Diş hekimine bıçaklı saldırı... 
</HEADLINE>
<TEXT>

     Ümraniye’de diş hekimi bir kadın muayenehanesinde bıçaklı saldırı sonucu yaralandı. 
     Alınan bilgiye göre, Yeni Çamlıca Mahallesi Acarlar Sitesi A-4 Blok 2 numarada muayenehanesi bulunan diş hekimi Gülhanım Durmuş’un hastası Sabahat İleri, tedavisi için geldiği muayenehanenin zilini çalmasına rağmen kapı açılmayınca şüphelenerek aynı binada oturan diş hekiminin kardeşi Şaban Koraltürk’ün evine gitti. 
     Yedek anahtarla kapıyı açarak içeri giren Koraltürk ve İleri, Gülhanım Durmuş’u kanlar içinde yerde yatarken buldu. 
     Boğazı ile vücudunun çeşitli yerlerinde kesikler olan Durmuş, ambulansla Göztepe Devlet Hastanesi’ne kaldırıldı. 
     Hastanede ameliyata alınan ve boğazına dikiş atılan Gülhanım Durmuş’un vücudundaki maket bıçağı ile açılmış yaklaşık 30 yaranın tedavisi yapıldı. 
     Ameliyattan çıktıktan sonra ifadesi alınan Durmuş’un, 18-20 yaşlarındaki 2 kişinin gelerek kendisinden tiner almak için para istediklerini ve saldırdıklarını anlattığı belirtildi. 
     Boğazını kesmek isteyen bu kişilerin yere düştükten sonra kaçtıklarını dile getiren Durmuş’un, havlu ile boğazına tampon yaptığını, ardından bayıldığını ifade ettiği kaydedildi. 
     Durmuş’un, ayrıca saldırganlardan birinin daha önce annesi ile birlikte tedavi amaçlı muayenehanesine geldiğini ve tanıdığı için içeri aldığını söylediği bildirildi. 
     Olay yerinde yapılan incelemede, Durmuş’un cep telefonu ve kredi kartlarını alan saldırganların muayenehanenin arka camından atlayarak kaçtıkları anlaşıldı. 
     
</TEXT>
</DOC>
