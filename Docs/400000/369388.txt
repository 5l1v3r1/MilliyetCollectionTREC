<DOC>
<DOCNO> 369388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/dunya/adun.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan Erdoğan'a 'global liderlik' rolü 
</HEADLINE>
<TEXT>


Eski ABD Başkanı'nın 'yoksullukla mücadele, dinlerin barışa hizmet etmesi, sağlıklı bir çevre ve iyi yönetişim' hedefiyle başlattığı Clinton Global Girişimi'nin önderleri arasına Başbakan da katıldı 

Yasemin Çongar - Washington 


Eski ABD Başkanı Bill Clinton'ın daha eşit, daha barışçı, daha iyi yönetilen ve daha sağlıklı bir dünya için uluslararası işbirliği amacıyla başlattığı Clinton Global Girişimi'nin öncüleri arasına Başbakan Recep Tayyip Erdoğan da katıldı. Clinton'ın davetini kabul eden Erdoğan, 15-17 Eylül tarihlerinde, New York'ta, bu projenin dünyaya duyurulacağı ve çalışma alanlarının somutlaştırılacağı açılış toplantısında hazır bulunacak. 
William J. Clinton Vakfı'nın öncülüğündeki girişimin 4 somut hedefi, "yeryüzündeki yoksulluğun azaltılması dinin çatışma değil, bir uzlaşma zemini olarak kullanılması global ısınmaya karşı yeni strateji ve teknolojilerin hayata geçirilmesi ve yönetişimin iyileştirilmesi" diye belirlendi. 
Clinton Global Girişimi'nin açılış toplantısı, Birleşmiş Milletler BM Genel Kurulu'nun New York'taki Milenyum Zirvesi ile eşzamanlı olarak gerçekleşecek. 
William J. Clinton Vakfı'ndan verilen bilgiye göre, Erdoğan dahil 7 ülke liderinin bu toplantıya katılacakları kesinleşti. 
Toplantıya Erdoğan'ın yanı sıra BM Genel Sekreteri Kofi Annan, Fransa Cumhurbaşkanı Jacques Chirac, İngiltere Başbakanı Tony Blair, Ürdün Kralı Abdullah, Dominik Cumhuriyeti Devlet Başkanı Leonel Fernandez Reya, Rwanda Devlet Başkanı Paul Kagame, Nijerya Devlet Başkanı Olesegun Obasanjo, İsrail Başbakan Yardımcısı Şimon Peres, ABD Dışişleri Bakanı Condoleezza Rice, eski ABD Başkan Yardımcısı Al Gore, Kaliforniya Valisi Arnold Schwarzenegger, Açık Toplum Enstitüsü Başkanı George Soros ve ünlü medya patronu Rupert Murdoch gibi isimler de katılacak. Toplantıda her katılımcının spesifik bir alanda liderlik rolü üstlenmesi kararlaştırılacak. 


</TEXT>
</DOC>
