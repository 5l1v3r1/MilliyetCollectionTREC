<DOC>
<DOCNO> 352180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko08.html </URL>
<DATE> 2005/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'ye 465 milyon dolarlık kredi... 
</HEADLINE>
<TEXT>

     Dünya Bankası, Kamu İktisadi Teşekkülleri'nin KİT özelleştirmesinde ortaya çıkan sosyal ve ekonomik etkilerin hafifletilmesi amacıyla Türkiye'ye yaklaşık 465.4 milyon dolar tutarında kredi sağlanmasını kabul etti. 
     Açıklamada, kredinin 4 yıl geri ödemesiz, 17 yıl vadeli olacağı kaydedildi. 
     Dünya Bankası'ndan yapılan yazılı açıklamada, Türk hükümetinin özelleştirme programının, Türk ekonomisinin verimliliğini ve rekabet gücünü geliştirmeyi ve dolayısıyla AB'ye girişin gerektirdiği piyasa koşullarının sağlanmasını hedeflediği, kredinin de bu süreci destekleyeceği belirtildi. 
     Açıklamaya göre, Dünya Bankası'nın Türkiye Direktörü Andrew Vorkink, bankanın, bu krediyle Türkiye'nin özelleştirme programını desteklemekten memnuniyet duyduğunu bildirdi. 
     Vorkink, ''Türk ekonomisinin rekabet gücünun geliştirilmesi, AB'ye girmek için şart. Bu proje, özelleştirme programını doğrudan destekleyecek bir sosyal yardım programının mevcut olmasını sağlayacak'' dedi. 
     Resmi adı İkinci Özelleştirme Sosyal Destek Projesi Kredisi olan 465.4 milyon dolarlık Dünya Bankası kredisi, üç amaç için kullanılacak. 
     Birinci olarak krediden, özelleştirme işlemlerinden dolayı meydana gelen iş kayıplarının tazminatlarının ödenmesinde yararlanılacak. İkinci olarak işlerini kaybedenlere yeni iş bulunması amacıyla krediden faydalanılacak. Dünya Bankası kredisi, üçüncü olarak da, özelleştirme işlemlerinin yönetimi, denetimi ve değerlendirilmesinde kullanılacak. 
     Bu kredi, aynı amaçla daha önce Türkiye'ye sağlanan kredinin devamı niteliğini sağlıyor. 
     
</TEXT>
</DOC>
