<DOC>
<DOCNO> 380731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/gun04.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski rektöre disiplin cezası 
</HEADLINE>
<TEXT>


YTÜ eski rektörü Ayhan Alkış, eşi ve bazı öğretim üyeleri hakkında, bir projeyle ilgili olarak aldıkları 3 milyon YTL'yi kendi aralarında paylaştıkları iddiasıyla dava açıldı 

ANKARA Milliyet 

Yükseköğretim Kurulu YÖK , daha önce Üniversitelerarası Kurul ÜAK Başkanlığı yapan eski bir rektöre ilk kez disiplin cezası verdi. Yıldız Teknik Üniversitesi YTÜ Rektörlüğü görevindeyken ÜAK Başkanlığı'na getirilen Ayhan Alkış'ın maaşının 8'de biri kesilecek. Hakkındaki iddiaları ve cezayı kabul etmeyen Alkış da YÖK'e dava açtı. 
Alkış'ın rektörlüğü döneminde Başbakanlık için Acil Afet Yönetim Bilgi Sistemi projesi hazırlandı. Alkış'ın eşi Doç. Dr. Zübeyde Alkış'ın başkanlığını yaptığı projeyle ilgili bazı aksaklıklar tespit eden Başbakanlık Teftiş Kurulu da hazırlanan raporu YÖK'e gönderdi. 

'Tatmin olmadık' 
Raporda şu ifadeler yer aldı "Rektörlüğün 3 milyon YTL karşılığında Başbakanlık'a verdiği hizmetin ne olması gerektiği ve aradan geçen sürede verdiği ifade edilen hizmetin ne olduğu ve yeterliliği konusunda tatmink r bir kanaat elde edilemedi. Gönderilen paranın önemli ölçüde harcandığı, 1.5 milyon YTL civarındaki paranın 500 bin YTL'lik kısmının bizzat rektör ile aynı üniversitede akademisyen olan eşi ve birkaç öğretim üyesi arasında paylaşıldığı anlaşılmıştır." 

'Parayı iade edin' 
Rapor üzerine YÖK, Alkış ve eşi hakkında soruşturma başlattı. Soruşturma raporunda, "projede istenen hizmetin yerine getirilmemesi ve paranın büyük kısmının Alkış çifti tarafından alınması" gerekçesiyle görevli öğretim üyelerinden parayı iade etmeleri istendi. Raporda, Alkış çiftinin aylıktan kesme cezasıyla cezalandırılması da teklif edildi. 

'İtibarı sarstılar' 
Yükseköğretim Kurumları Yönetici, Öğretim Elemanı ve Memurları Disiplin Yönetmeliği'nde yer alan "hizmet içinde taşıdığı resmi sıfatın gerektirdiği itibar ve güven duygusunu sarsacak nitelikte davranışlarda bulunmak" suçundan yapılan ceza teklifini YÖK Başkanı Erdoğan Teziç de 29 Mart'ta onayladı. 5 Nisan'da üniversiteye bildirilen kararda, hocalardan aldıkları paraları faiziyle iade etmeleri istendi. Alkış çiftinden 500 bin YTL talep edilirken diğer görevlilerle birlikte iade edilecek paranın 896 bin YTL olduğu belirtildi. 


</TEXT>
</DOC>
