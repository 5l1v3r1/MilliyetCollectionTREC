<DOC>
<DOCNO> 399374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo40.html </URL>
<DATE> 2005/11/30/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Ülkerspor hem Belgrad'dan, hem de gruptan çıkmayı hesaplıyor... 
</HEADLINE>
<TEXT>

     Basketbolda ULEB Erkekler Avrupa Ligi C Grubu'nda, yarın Sırbistan-Karadağ'ın Partizan takımıyla karşılaşacak Ülkerspor Belgrad'a geldi. 
     Ülkerspor Antrenörü Ergin Ataman, Partizan'ın grubun en zayıf takımı olduğunu belirterek, ''Ancak, çok ateşli taraftarları var. Sahalarında oldukları her maçı kazanmak için çok sert oynuyorlar. Evinde tehlikeli olan bir takım. Ancak, bizim de mutlak kazanmak zorunda olduğumuz bir maç'' dedi. 
     Grupta fikstür dezavantajlarının bulunduğunu, ancak bunu fazla dikkate almadıklarını ifade eden Ataman, şunları söyledi 
     ''Bu sezon yeni bir takım kurduk. Her geçen gün daha iyiye doğru bir gidiş var. Ama bizim sıkıntımız, 11 oyuncu değiştirmekten ziyade, sezon başında yaşadığımız sakatlıklar oldu. Bu şanssızlıkları yaşamasaydık, bugüne kadar sistemimizi oturtmuş olurduk. Yeni bir takım olarak böyle şanssızlıklarla uğraşmış olmamız işimizi biraz zorlaştırdı. Ama sonunda hedefe ulaşacağız.'' Ataman, grupta Yunanistan'ın Panathinaikos takımını favori olarak gördüğünü vurgulayarak, ilk hedeflerinin gruptan çıkmak ve bir üst turda oturmuş bir kadroyla daha iyi sonuçlar elde etmek olduğunu sözlerine ekledi. 
     
</TEXT>
</DOC>
