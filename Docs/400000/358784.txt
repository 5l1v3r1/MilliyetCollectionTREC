<DOC>
<DOCNO> 358784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonyas14.html </URL>
<DATE> 2005/07/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Başka erkeklerle yatma 'izni' verdiği karısını 112 kez bıçakladı 
</HEADLINE>
<TEXT>

     Londra DHA 

İNGİLTERE’de, iktidarsızlık sorunu nedeniyle karısıyla cinsel ilişkiye giremediği için onu kaybetmekten korkan ve bu nedenle eşine diğer erkeklerle tek gecelik ilişkiler yaşama ’izni’ veren bir adam en sonunda kıskançlık krizine girip karısını 112 kez bıçaklayarak öldürdü. 
     53 yaşındaki Christopher Willsher’in, 22 yıllık karısı Jeanette Willsher’i 48 , kendisinden 30 yaş küçük bir gence aşık olup onunla aynı eve taşınmak istemesinden ötürü öldürdüğü belirtildi. Dün görülen davada, diyabet, alkolizm ve kalp sorunları nedeniyle iktidarsızlık sorunu yaşadığı ifade edilen Christopher Willsher, geçen yıl kasım ayında işlediği cinayetten ötürü 6 yıl hapis cezasına çarptırıldı. 
     Cinsel gücünü kaybedene kadar mutlu bir evlilikleri olduğu belirtilen çiftin, Christopher Willsher’in sağlık sorunlarından sonra sorunlu bir döneme girdiği ve bunun üzerine, eşini çok seven ve onu kaybetmek istemeyen adamın da karısıyla ’istediği erkekle yatabilmesi’ yönünde bir ’anlaşma’ yaptığı belirtildi. 
     Jeanette Willsher bu ilginç anlaşmanın ardından, 2 yıl içinde en az 14 erkeği, sadece cinsel ilişkiye girebilmek için eve getirdi. 
     
     ÖNCE ’BENİ TERK ETME’ DİYE YALVARDI 

     Jeanette son olarak, geçen yıl 18 yaşında olan Sean Beaver adlı gence aşık oldu. Beaver, mahkemede verdiği ifadede, "Christopher çok kıskanç olmaya başlamıştı. Benim yüzümden sürekli tartışıyorlardı" dedi. Willsher çiftinin son kavgası da Beaver’in, kendisinden 30 yaş büyük olan Jeanette’e, ’Benim evime taşın’ teklifinde bulunduğu gün yaşandı. Çiftin 21 yaşındaki oğlu Chris’in de tanık olduğu tartışma sırasında Christoher Willsher, eşine ’Beni terk etme’ diye yalvardıktan sonra, eline bir bıçak alıp, "Benden ayrılırsan bu bıçağı kendime saplarım" dedi. Jeanette ise buna karşılık "O zaman herkese bir iyilik yapmış olursun" deyince Christopher bir anda kendini kaybedip karısını 112 kez bıçaklayarak öldürdü. 
     
     ’KARISIYLA BİRLİKTE BARLARI DOLAŞIP ONA ERKEK ARAMIŞLAR’ 

     Kendisine yöneltilen cinayet suçlamasını kabul eden Christopher’a hafifletici sebepleri de gözönüne alarak 6 yıl hapis cezası veren hakim, "Umutsuz bir şekilde karını elinde tutabilmek için, başkaları tarafından ’katlanılmaz’ olarak nitelendirilecek durumlara katlandın" dedi. Öldürdüğü eşiyle birlikte bir halı temizleme şirketi işleten Christopher Willsher ise "Jeanette benim tek aşkımdı. Onun beni terk edebileceği düşüncesine dayanamadım" dedi. 
     Tek gecelik ilişki yaşayacağı erkekleri bulabilmek için, Christopher’ın da Jeanette ile birlikte barları dolaştığı ifade edildi. 
     

     
</TEXT>
</DOC>
