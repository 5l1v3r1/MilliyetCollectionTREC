<DOC>
<DOCNO> 355768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/yasam/ayas.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk kadınları başkaldırıda ' 
</HEADLINE>
<TEXT>


Alman Der Spiegel dergisi, 3 başarılı işkadınının yaşamlarından yola çıkarak, genç kuşak Türk kadınlarının profilini çıkardı 

ŞENOL ÇALABAKAN 

İstanbul'da bir spor salonunda eğitim veren Canan Kılıç, Ericsson'da çalışan Harvard mezunu Gülay Özkan ve yine yatırım danışmanlığı yapan Bilge Algül, Alman 'Der Spiegel'e konu oldu. Dergi, genç kuşak Türk kadınlarının, modern Türkiye için kökten dinciliğe karşı yumuşak bir başkaldırıda olduğunu yazdı. 

'Sex and The City' 
Dergi, "Vaad edilen şehir" başlıklı yazıda, 'Sex and The City' dizisindeki kadınlar gibi konuşan, bağımsız, dolgun maaşla çalışan Algül, Özkan ve Kılıç gibi kadınların New York ya da Paris'teki kadınlar gibi olduğunu belirtti. 
Der Spiegel, kadınların modern yaşadığını, meslekleri, ev, giysi, otomobil ve arkadaşları konusunda özgürce karar verip, ne zaman ve kiminle seks yapacaklarını belirleyebildiklerini yazdı. "Türk kadınlarında belirli bir yaştan sonra bakirelik büyük önem taşımıyor" yorumu da yapıldı. 

2 kadın grubu 
Türkiye'nin, yarı Avrupalı, yarı Asyalı olarak nitelendirildiği yazıda, bir yanda özgürce yaşayan Algül, Özkan ve Kılıç, diğer yanda bu özgürlüğü tadamayan kadınların sorunları şöyle anlatıldı 
"Her 3 profesör, 3 doktor ve 4 avukattan biri kadın. Üst düzey yönetici kadınların sayısı, Almanya'dan fazla. Yüksek okul mezunu olan kadınların yüzde 70'i çalışıyor. Ancak bir yanda bu seçkin kadınlar, diğer yanda da sadece kadın oldukları için dayak yiyen, aşağılanan, köleleştirilen Güney Doğulu kadınlar var. 2 evlilikten birinin zorla yapıldığı, 3'te 1'inin okuma yazma bilmediği, töre adına öldürülen kadınlar, aileleri izin vermediği için okula gidemeyen 600 bine yakın kız çocuğu var." 

'Eğitim önemli' 
Dergide, "Algül, Özkan ve Kılıç'ın yaşam stilleri, eski Türkiye'ye karşı bir protesto değil, bir dik duruş, direnme. Bu 3 kadının yetiştiği evlerdeki en önemli söz Eğitim" deniyor. 
Türkiye'deki kadınların, yeni yasalar ve AB'nin katkısıyla özgüvenlerinin arttığı da belirtiliyor. 




</TEXT>
</DOC>
