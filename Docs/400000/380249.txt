<DOC>
<DOCNO> 380249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko19.html </URL>
<DATE> 2005/09/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
SEKA Akdeniz, Sümer Holding'e devredildi... 
</HEADLINE>
<TEXT>

     Mersin'in Silifke İlçesi'ne bağlı Taşucu Beldesi'nde 3 yıldır üretime kapalı olan ve üç defa satışa çıkartılan SEKA Akdeniz Müessesesi, çıkarıldığı üç ihalede de satılamayınca, Sümer Holding'e devredilerek tüzel kişiliğine son verildi. 
     Temeli 28 Temmuz 1975 yılında atılan ve 18 Ekim 1984 yılında faaliyete geçen Akdeniz SEKA Kağıt Fabrikası, kraft selülozu, kraft torba kağıdı üretmek, kereste ve ağaç mamulleri imal etmek için kurulmuştu. 
     Son durumda ise SEKA Akdeniz Kağıt Fabrikası, 4046 Sayılı Özelleştirme Uygulamaları hakkındaki kanunun gereğince, Özelleştirme İdaresi Başkanlığı tarafından Sümer Holding A.Ş. Genel Müdürlüğü'ne devredilerek tüzel kişiliği sona erdirildi. 
     Tüzel kişiliği sona eren SEKA Akdeniz İşletme Müdürlüğü'nün birleşme kararı, 19 Eylül tarihli Türkiye Ticaret Sicili Gazetesi'nde yayınlanarak yürürlüğe girdi. 
     SEKA Kağıt Fabrikası bundan sonra, Sümer Holding A.Ş Genel Müdürlüğü'ne bağlı olarak faaliyetlerine devam edecek. 
     
     DAHA ÖNCE 3 KEZ SATIŞA ÇIKARTILDI 
     SEKA Akdeniz İşletme Müdürlüğü, yaklaşık 3 yıl önce Özelleştirme İdaresi Başkanlığı'nca özelleştirme kapsamına alınmıştı. 
     Bu süreçte 3 kez satışa çıkarılan kuruluşa, ilk ihalede Park Holding Afi-LAVEGGIA ortak Girişim Grubu'na 109.9 milyon dolara satışı yapılmış, ancak, firma daha sonra alım yapmaktan vazgeçti. Daha sonra iki kez daha satışa çıkarılan işletmeye alıcı bulunamamıştı. 
     Özelleştirme İdaresi Başkanlığı tarafından, 12 Şubat 2004 Perşembe günü yeniden teklif mektubu alınarak ikinci defa satışa sunulan SEKA Kağıt Fabrikası'nı, teklif veren şirketler 70 milyon doları pahalı bularak satın almaktan vazgeçmişlerdi. Üçüncü ihale ise 6 Eylül 2004 tarihinde yapıldı, ancak satış yine gerçekleşmedi. 
     Üç defa yapılan ihaleden sonra satışı gerçekleşmeyen SEKA Kağıt Fabrikası, bu yılın başında bakıma alındı ve kamyonlarla odun sevkiyatı yapıldı. Çalışmaların tamamlanmasından sonra SEKA yeniden çalıştırılmaya başladı. 
     Sümer Holding A.Ş'ye devredilen Taşucu Akdeniz Kağıt Fabrikası'nın bin 300 dönüm arazisi ve 3 depo hangarı ile Akdeniz'e açılan bir de limanı bulunuyor. 
     SEKA Akdeniz Kağıt Fabrikası'nda yılda 90 bin ton kraft torba kağıdı veya 155 bin ton kraft layner, 83 bin 700 ton kraft selülozu veya 145 bin 700 ton kraft layner selüloz üretimi yapılabiliyor. 
     
</TEXT>
</DOC>
