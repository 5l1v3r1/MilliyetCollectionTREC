<DOC>
<DOCNO> 365760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/dunya/axdun02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vuracaklar sandık 
</HEADLINE>
<TEXT>



İngiltere'nin başkenti Londra'da terörle mücadele operasyonları kapsamında geçen perşembe günü Tooting Broadway semtinde gözaltına alınan ve önceki akşam serbest bırakılan Türklerden Hidayet Derya ve İslam Tat, haksızlığa uğradıklarını, yine de polis tarafından başından vurularak öldürülen Brezilyalı gencin başına gelenleri yaşamadıkları için kendilerini şanslı gördüklerini söylediler. 

'Bir nevi vahşetti' 
Hidayet Derya, gözaltına alındıkları anı anlatırken, "Bir an bizi vuracaklar sandım, bu bir nevi vahşetti" diye konuştu. O günün psikolojisini kolay kolay atlatamayacaklarını düşünen Derya, polisin kendilerini hiç tanımadan neredeyse terörist muamelesi yaptığını, parmak izi ve DNA örneği vermeye zorlandıklarını açıkladı. Derya, bununla birlikte gözaltında polislerin kendilerine çok kötü muamelede bulunmadığını, yine de yaşadıklarının son derece dehşet verici olduğunu belirtti. 
Polisin gözetimi altında bulunduğu müddetçe hiçbir şey yemediğini, bu yüzden kendisine vitamin tabletleri verildiğini anlatan Derya, avukatıyla 2. gün görüştürüldüğünü, kendilerine sorgu boyunca, "Bomba yapmayı biliyor musun İngiltere'ye ne zaman geldin ve Kimleri tanıyorsun " gibi sorular sorulduğunu, bazı sakallı ve Asyalı kişilerin fotoğraflarının gösterildiğini, bu kişileri tanıyıp tanımadıklarının sorulduğunu ifade etti. 
Hidayet Derya, gözaltına alınmasından dolayı dava açmayı düşündüğünü, bu konuyu önümüzdeki günlerde avukatıyla konuşacağını kaydetti. Hidayet Derya, günlük yaşamına bugünden itibaren kaldığı yerden devam edeceğini belirtti. 

'Hemen dönüyorum' 
İslam Tat ise başına gelen bu olaydan sonra bavullarını toplayarak Türkiye'ye dönmeye karar verdi. 
Serbest bırakılmasının ardından dün sabah tanıdıklarına veda ziyaretlerinde bulunan ve son olarak kısa süre için çalıştığı lokantaya uğrayan Tat, "bir daha Londra'ya asla gelmeyeceğini" söyledi. İslam tat, polisin kendisine kötü davranmadığını, "ama sonuçta korkunç bir haksızlığa uğradığını" belirtti ve "kimsenin böylesi bir haksızlığa uğramamasını dilediğini" sözlerine ekledi. 
Bir süre gözaltına alınan Türklerin sayısının 3 değil 4 olduğu dün ortaya çıktı. Hidayet Derya, İslam Tat ve İbrahim Yalçın'la birlikte Barış Başeğemez'in de gözaltına alındığı, ancak sersbest bırakılma işlemlerinden sonra İbrahim Yalçın'ın bu kez göçmen polisi tarafından gözaltına alındığı öğrenildi. 


</TEXT>
</DOC>
