<DOC>
<DOCNO> 376444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy09.html </URL>
<DATE> 2005/09/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
BBP Genel Başkanı Yazıcıoğlu Halkı hakkını korumaya zorlama oyunu 
</HEADLINE>
<TEXT>

     BBP Genel Başkanı Muhsin Yazıcıoğlu, son günlerde çeşitli yerlerde yapılan gösterileri değerlendirirken, "Müthiş bir oyunla karşı karşıyayız. Bu oyun, halkı hakkını korumaya zorlama oyunudur" dedi. 
     Yazıcıoğlu, parti genel merkezinde düzenlediği basın toplantısında, Türkiye’de birkaç gündür anlaşılmaz şeyler yaşandığını ancak "bilenler" açısından bakıldığında ülkenin yeni bir sürece sokulduğunu savundu. 
     Terör örgütü yandaşlarının son günlerde otobüslere binerek terörist başı Abdullah Öcalan’ın posterleriyle çeşitli yerlerde gösteriler yaptığını kaydeden Yazıcoğlu, iktidarın ise bunu seyirci kaldığını iddia etti. 
     İstanbul Fatih Camii’nde kürsü kurularak yasadışı örgüt tarafından miting yapıldığını, Atatürk, devlet, bayrak, din ve cumhuriyete hakaret edildiğini, bunu yapanların hiçbir muameleye maruz kalmadığını, olayın provokasyon olarak nitelendirildiğini anlatan Yazıcıoğlu, şöyle devam etti 
     "Hizbut Tahrir diye İngiliz maşası dış odakların İslam coğrafyasında İslamı vurmak için oluşturduğu bu paçavralar, şimdi anlaşılıyor ki yeni dönemde kullanılacak argümanlardan birisidir. 
     Zamanında Türkiye’de tavşana kaç, tazıya tut anlayışıyla sahnelenmiş olan oyunların şimdi bir kere daha sahneye konduğunu görüyoruz. Hizbut Tahrir meselesinde iktidar gereğini yapmamıştır, yasayı işletmemiş, güvenlik güçlerini etkin olarak kullanmamıştır." Yazıcıoğlu, terör örgütü yandaşlarının da çeşitli illerde yaptığı eylemlerin önceden bilinmesine karşın bunlara yönelik de tedbir alınmadığını, milletin yaşananlara seyirci kalamayacağını kaydetti. 
     Türkiye Cumhuriyeti devletinin vatandaşlarının haklarını koruma mecburiyeti bulunduğunu vurgulayan Yazıcıoğlu, şu görüşleri dile getirdi 
     "Ben açıkça merak ediyorum Acaba iktidar 3 Ekim ümitlerini kaybederek AB’ye yeni bahaneler mi oluşturuyor Terör örgütünün önünü açarak, gerekli tedbirleri almayarak halkın hissiyatının eyleme dönüşmesini bilinçli olarak mı istiyor diye soruyorum ve bunu ciddi olarak merak ediyorum. 
     Müthiş bir oyunla karşı karşıyayız. Bu oyun, halkı hakkını korumaya zorlama oyunudur. Bunun önü açılıyor, buna meydan veriliyor. 
     Adeta buna vatandaş mecbur ediliyor. Her türlü tahrik ve hakaret yapılıyor, milletin değerleriyle oynanıyor, milletin hissiyatına tecavüz ediliyor ve adeta halk kışkırtılıyor. Böyle bir noktaya gelindiğini söylüyorum. Beyler titreyin ve kendinize dönün diyorum." Yazıcıoğlu, hükümetin halkı sağduyuya çağırdığının ifade edilmesi üzerine, "Ben önce hükümeti sağduyuya çağırıyorum. Önce demokratik kurumları işler hale getirmesi gereken, yasaları koruma gücü olarak kullanacak olan iktidarı sağduyuya çağırıyorum. Bu millet her zaman sağduyulu. Sağduyulu olmasa, yaşananlar karşısında dünya kaç bucaktır herkes görür" diye konuştu. 
     Yazıcıoğlu, daha sonra MEMUR-SEN konfederasyonuna bağlı TOÇBİR-SEN Genel Başkanı Günay Kaya ve beraberindeki yöneticileri kabul ederek, sorunlarını dinledi. 
     
</TEXT>
</DOC>
