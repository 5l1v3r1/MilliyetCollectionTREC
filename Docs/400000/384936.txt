<DOC>
<DOCNO> 384936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/dunya/adun.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'George, git zulmü bitir...' 
</HEADLINE>
<TEXT>


Bush'un Tanrı'nın kendisine Afganistan, Irak ve Filistin konusunda böyle seslendiğini söylediğini aktaran BBC belgeselinin iddiasını Beyaz Saray yalanladı 

Yasemin Çongar 


İngiliz yayın kuruluşu BBC'nin Ortadoğu'da barış çabalarını konu alan bir belgeselinde, ABD Başkanı George W. Bush'a atfedilen, "Tanrı'nın misyonuyla hareket ediyorum" sözleri, Washington'da yalanlandı. 
BBC'nin önümüzdeki günlerde yayımlanacak olan "Zor Barış İsrail ve Araplar" başlıklı dizisinde, Filistinli müzakereci Nebil Şaat'ın aktardığı bu sözleri "saçma" diye nitelendiren Beyaz Saray Sözcüsü Scott McClellan, "Başkan hiçbir zaman böyle şeyler söylemedi" dedi. 
Şaat'ın söz konusu dizide yer alan ve İngiliz basınına geniş biçimde yansıyan açıklaması, Filistinli yetkililerin Başkan Bush'la 2003 Haziran'ında yaptıkları bir görüşmeyi konu alıyor. 

'Tanrı'nın talimatı' 
Şaat, bu görüşmede Bush'un kendilerine söylediklerini aynen şöyle aktarıyor 
"Tanrı'dan aldığım misyonla hareket ediyorum. Tanrı bana diyor ki, 'George, git Afganistan'daki teröristlerle savaş.' Ben de bunu yaptım. Tanrı bana diyor ki, 'George, git Irak'taki zulmü bitir...' Ben de bunu yaptım. Şimdi, Tanrı'nın yine bana seslendiğini hissediyorum. 'Git Filistinlileri devletlerine, İsraillileri güvenliklerine kavuştur ve Ortadoğu'ya barış getir. Tanrı'nın izniyle bunu yapacağım." 
Şaat'ın sözünü ettiği görüşmeye katılan Filistin lideri Mahmud Abbas ise, o gün Bush'un kendilerine söylediklerini BBC'ye aktarırken farklı ifadeler seçti. 
Abbas'a göre, Bush söz konusu toplantıda kendi misyonunu nasıl algıladığını anlatırken, "Ahlaki ve dinsel bir sorumluluğum var. Bu nedenle size bir Filistin devleti sağlayacağım" diye konuştu. 

'Baba'ya sorarım' 
Bush, Irak'ta savaş kararını alırken Tanrı'nın istekleri doğrultusunda hareket ettiğine inandığını daha önce de söylemişti. Ünlü gazeteci Bob Woodward, bu konuda babası, eski Başkan George Bush'a danışıp danışmadığını sorunca, ABD Başkanı'nın yanıtı, "Tavsiyesi alınması gereken doğru baba o değil. Kuvvet kazanmak için gidilmesi, başvurulması gereken doğru baba o değil. Benim başvurduğum daha yüksek bir Baba Tanrı var" olmuştu. 


</TEXT>
</DOC>
