<DOC>
<DOCNO> 396858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas23.html </URL>
<DATE> 2005/11/21/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Bob Geldof'tan AB'ye yoksullukla mücadele çağrısı... 
</HEADLINE>
<TEXT>

     Avrupa Konseyi'nin ''Kuzey-Güney'' insan hakları ödülüne layık görülen İngiliz rock yıldızı Bob Geldof, AB'ye yoksullukla mücadele etmesi çağrısında bulundu. 
     Portekiz Parlamentosu'nda düzenlenen törenle ödülünü alan Geldof, yaptığı konuşmada, yoksullukla mücadelenin ''büyük oranda aciliyet taşıyan'' bir sorun olduğunu belirterek, ''Avrupa'nın büyüklerine, ister sağ ister sol görüşlü olsun, bu konudaki politikalarını değiştirmeleri'' çağrısında bulundu. 
     Geldof, ödülü bu yıl Etiyopyalı kadın hakları savunucusu Bogaletch Gebre ile paylaştı. 
     Avrupa Konseyi'nin düzenlediği ödül, her yıl insan haklarının dünyada gelişmesi konusunda büyük çaba göstermiş iki kişiye veriliyor. 
     Ödül, ilk kez 1995 yılında verilmişti. 
     
</TEXT>
</DOC>
