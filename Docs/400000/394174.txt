<DOC>
<DOCNO> 394174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur11.html </URL>
<DATE> 2005/11/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türkiye'deki 5 milyon KOAH hastasının 90'ı hasta olduğunu bilmiyor 
</HEADLINE>
<TEXT>

     Hava yollarında daralmaya bağlı olarak, havanın akciğerden çıkmasını önlemek şeklinde kendini gösteren ve küresel bir sağlık sorunu haline gelen Kronik Obstrüktif Akciğer Hastalığı’nın KOAH tüm dünya ülkelerinde her geçen yıl arttığı bildirildi. 
     Çukurova Üniversitesi Tıp Fakültesi Göğüs Hastalıkları Anabilim Dalı Başkanı Prof. Dr. Ali Kocabaş, AA muhabirine yaptığı açıklamada, yaşam kalitesi üzerinde önemli etkileri bulunan ve çok sayıda insanın ölümüne neden olan KOAH’ın oldukça yaygın bir hastalık olduğunu söyledi. 
     Dünyada yaklaşık 600 milyon kronik KOAH bulunduğunu ve hastalığa yakalananlardan her yıl 3 milyonun öldüğünü belirten Kocabaş, Türkiye’de de yaklaşık 5 milyon KOAH bulunduğunu ifade etti. 
     Kocabaş, hastalığın kamuoyunda yeterince bilinmediğini ve en önemli belirtilerinin, uzun süreli devam eden öksürük, balgam ve nefes darlığı olduğunu belirtti. 
     Hastalığın, dünyada küresel bir salgın olarak yayıldığını vurgulayan Kocabaş, şöyle konuştu 
     "Akciğerlerdeki hava yollarında daralmaya ve akciğer dokusunda hasara neden olan, zaman içinde kötüleşen, ilerleyici ve tehlikeli bir hastalık olan KOAH’ın en büyük nedeni sigara. Hastalık, ayrıca tozlu- dumanlı işyerlerinde çalışan, ısınmak ya da yemek yapmak için odun sobası ve tezeğin kullanıldığı, havalandırılmamış evlerde yaşayan kişilerde görülmektedir." Kocabaş, hastalığın daha çok 40 yaş üstü yetişkinlerde görüldüğünü belirterek, "Erken teşhis ve tedavinin, hastalığı önlemekte çok büyük önemi var. Ancak, Türkiye’deki 5 milyon hastadan yüzde 90’ı kendisinin KOAH olduğunun farkında değil" dedi. 
     Hastalığın kamuoyu tarafından yeteri kadar bilinmediğini anlatan Kocabaş, KOAH tanısının muayene ve solunum testiyle kolayca yapılabildiğini vurguladı. 
     Hastalığa karşı Dünya Sağlık Örgütü, ABD Ulusal Kalp, Akciğer ve Kan Enstitüsü tarafından oluşturulan küresel girişimin GOLD 1997’de başlatıldığını ve çalışmaların sürdürüldüğünü ifade eden Kocabaş, bu yıl 16 Kasım’da düzenlenecek "Dünya KOAH Günü" etkinlikleri nedeniyle 77 ülkede etkinlikler yapacaklarını kaydetti. 
     Kocabaş, Türkiye’de de 34 kentte KOAH bilincini artırmak ve henüz teşhis edilmemiş KOAH hastalarının bir sağlık kuruluşuna başvurularını teşvik etmek amacıyla çalışmalar yapacaklarını sözlerine ekledi. 
     
</TEXT>
</DOC>
