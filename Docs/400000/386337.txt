<DOC>
<DOCNO> 386337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko04.html </URL>
<DATE> 2005/10/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bütçe ödeneği sosyal güvenliğe yetmeyecek... 
</HEADLINE>
<TEXT>

     Sosyal güvenlik kuruluşları için ayrılan bütçe ödeneğinin yüzde 82.1’ine denk gelen 18 milyar 49.9 milyon YTL’si yılın ilk dokuz ayında kullanıldı. Bu yüksek gerçekleşme sosyal güvenlik kuruluşları için bütçeden ayrılan 21.5 milyar YTL’lik ödeneğin yetmeyeceği ve fiili ödemenin bütçedeki ödeneğin yaklaşık 2 milyar YTL üzerine çıkacağına işaret ediyor. 
     Maliye Bakanlığı’nın verilerine göre, finansman açıkları için ocak-eylül döneminde konsolide bütçeden Emekli Sandığı’na 7.1 milyar YTL, Bağ-Kur’a 4.9 milyar YTL, SSK’ya 5.7 milyar YTL ödendi. İşsizlik sigortası fonuna da 356.9 
     milyon YTL transfer gerçekleştirildi. Böylece sosyal güvenlik sistemine yapılan toplam aktarma yılın ilk dokuz ayında 18 milyar 49.9 milyon YTL’ye ulaştı. Buna göre yılın tümü için İşsizlik Sigortası Fonu da dahil bütçeden sosyal güvenliğe ayrılan 21 milyar 998.6 milyon YTL’lik ödeneğin yüzde 82.1’i yılın ilk dokuz ayında kullanılmış oldu. Geçen yılın ilk dokuz ayında ise bütçeden sosyal güvenlik kuruluşlarına ayrılan toplam 19.5 milyon YTL’lik ödeneğin yüzde 76’sına denk gelen 14 milyar 799.6 milyon YTL’si kullanılmıştı. Sosyal güvenlik sisteminin bütçe üzerindeki baskısı bu yılın ilk dokuz ayında geçen yılın aynı dönemine göre yüzde 22 oranında artış kaydetti. 
     
     KURUMLAR ÖDENEĞİN YÜZDE 50’DEN FAZLASINI KULLANDI 
     Yılın ilk dokuz ayında sosyal güvenlik kurumları bütçe ödeneklerinin büyük bir kısmını kullandılar. Buna göre, Emekli Sandığı yılın tümü için ayrılan ödeneğinin yüzde 79.5’ini, Bağ-Kur yüzde 81.9’unu, SSK yüzde 86.7’sini ilk 
     dokuz ayda harcadı. 
     Geçen yılın ilk dokuz ayında ise ödenek kullanma oranı Emekli Sandığı’nda yüzde 83.3, Bağ-Kur’da yüzde 73.2, SSK’da ise yüzde 69.8 olmuştu. 2004 yılının tamamında sosyal güvenlik kuruluşlarına 19.5 milyon YTL’lik kaynak aktarılmıştı. 
     
     ÖDENEK YETMEYECEK 
     Bu yılın ilk dokuz ayındaki gerçekleşmeler dikkate alınarak yapılan hesaplamalara göre sosyal güvenlik kuruluşları bu yılın kalan 3 aylık döneminde açıklarının finansmanı için yaklaşık 6 milyar YTL’lik kaynağa gereksinim duyacaklar. Bu da bütçedeki ödeneğin yaklaşık 2 milyar YTL düzeyinde aşacağını gösteriyor. 
     
     PROGRAM HEDEFİ AŞILDI 
     Öte yandan Türkiye’nin IMF’ye verilen niyet mektubunda üç sosyal güvenlik kuruluşuna ocak-eylül döneminde bütçeden aktarılacak tutara ilişkin olarak belirlenen 16.5 milyar YTL’lik sınır da aşıldı. Söz konusu kuruluşlara bu dönemde IMF’ye verilen sözün 1.2 milyar YTL üzerine çıkılarak 17.7 milyar YTL aktarıldığı belirlendi. 
     Niyet mektubunda yıl sonu için üç sosyal güvenlik kuruluşuna aktarılacak kaynakla ilgili olarak da 21.5 milyar YTL’lik sınır bulunuyor. Ancak yıl sonuna kadar aktarılacak tutarın IMF’nin koyduğu sınırının yaklaşık 2 milyar YTL üzerinde gerçekleşeceği tahmin ediliyor. 


     
</TEXT>
</DOC>
