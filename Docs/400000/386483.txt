<DOC>
<DOCNO> 386483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas01.html </URL>
<DATE> 2005/10/13/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
39 yaşındaki anne 16. çocuğunu dünyaya getirdi 
</HEADLINE>
<TEXT>

     ABD’nin Arkansas eyaletinde yaşayan 39 yaşındaki bir kadın 16. çocuğunu dünyaya getirdi. 
     Dünyaya getirdiği 16. bebeğe Johannah Faith ismini koyan Michelle Duggar isimli kadın, doğumdan hemen sonra yeni bir çocuk yapmayı daha düşündüğünü söyledi. 
     Yaklaşık 3,4 kg ağırlıkta doğan bebek Johannah Faith’in eski bir eyalet temsilcisi olan 40 yaşındaki babası Jim Bob Duggar, bebek ve annenin sağlığının iyi olduğunu açıkladı. 
     Sekiz yıldan bu yana doğan ilk kız çocuğu olmasından dolayı ailenin Johannah’ın doğumundan dolayı ayrı bir heyecan duyduğunu söyleyen baba Jim Bob, hem kendisinin hem de eşi Michelle’nin daha fazla çocuk sahibi olmak istediklerini ifade etti. 
     Jim Bob, "Her ikimiz de çocukları çok seviyoruz ve her birinin tanrının birer hediyesi olduğunu düşünüyoruz. Michelle’e ’başka çocuk istiyor musun’ diye sorduğumda ’evet’ cevabını verdi. Şayet tanrı bize yeni çocuklar vermek isterse bunu Michelle de kabul edecek" şeklinde konuştu. 
     Discovery Sağlık Kanalı’nın Johannah’ın doğumunu filme aldığı ve 18 kişilik aile ile ilgili bir program yayınlayacağı kaydedildi. 
     Learning Channel isimli bir başka televizyon kanalının ise ailenin inşa edilmekte olan yeni evi ile ilgili bir program hazırladığı bildirildi. 
     Michelle, ilk çocuğunu evlendikten 4 yıl sonra 21 yaşındayken dünyaya getirdi. İki kez ikizleri olan çiftin bütün çocuklarının isimleri ’J’ ile başlıyor. Çocukların isimleri ve yaşları şöyle 
     Joshua 17, John David 15, Janna 15, Jill 14, Jessa 12, Jinger 11, Joseph 10, Josiah 9, Joy-Anna 8, Jeremiah 6, Jedidiah 6, Jason 5, James 4, Justin 2 ve Jackson Levi 1. 
     
</TEXT>
</DOC>
