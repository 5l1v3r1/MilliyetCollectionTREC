<DOC>
<DOCNO> 386824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/axgun02.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Valizden tavuk ve domuz çıktı 
</HEADLINE>
<TEXT>


Almanya, Türkiye ve Romanya'dan gelen yolculara yönelik kontrolleri artırdı. İstanbul'dan gelen bir yolcunun bagajında domuz eti, yarım tavuk bulundu 

DIŞ HABERLER SERVİSİ 

Türkiye'deki kuş gribi virüsünün ölümcül H5N1 versiyonu olduğunun açıklanmasıyla alarma geçen Avrupa ülkelerinden Almanya'da, havaalanı ve sınırlarda Türkiye ve Romanya'dan gelen yolculara yönelik kontroller artırıldı. 
Tarım Bakanlığı'ndan yapılan açıklamada, yasadışı yollardan ülkeye kümes hayvanları sokulmaması için Türkiye ve Romanya'dan gelen tüm yolcuların bavullarında arama yapılacağı belirtildi. 

Kimliği açıklanmadı 
Frankfurt Havaalanı'ndaki kontrollerde de, İstanbul'dan gelen bir yolcunun bagajında bulunan domuz eti ve yarım tavuğa el konuldu. Bavuldan çıkan domuz eti ve tavuk incelenmek üzere laboratuvara gönderildi. Yolcunun kimliği açıklanmadı. 
Düsseldorf Havaalanı'ndaki kontrollerde de Türkiye'den gelen bir yolcunun bavulunda 3 canlı güvercin bulundu. Güvercinlere el konuldu. 
Tarım Bakanı Juergen Tristin, Frankfurt Havaalanı'nda son 6 ayda Asya'dan gelen yolcuların bagajında bulunan 826 kg ete, kuş gribi endişesiyle el konulduğunu belirtti. 

AB uzmanları Risk yok 

AB Hayvan Sağlığı ve Besin Zinciri Komitesi, kuş gribinin görüldüğü Türkiye ve Romanya'nın durumunu dün Brüksel'de yaptığı acil toplantıyla ele aldı. Kuş gribi ve göçmen kuşlar konusunda uzmanların katıldığı toplantıyla ilgili yapılan açıklamada, Türkiye'den gelen verilerin, kuş gribinin sadece yabani kuşlar ve kümes hayvanlarıyla sınırlı kaldığını gösterdiği vurgulanarak, "Gelinen aşamada hastalığa yakalanan insan vakasına rastlanmadı. Bu nedenle hastalık toplumun geneli açısından risk oluşturmuyor" denildi. 

WHO İnsana zor bulaşır 

CENEVRE AA 
Dünya Sağlık Örgütü WHO , Türkiye ve Romanya'da ortaya çıkan kuş gribinin insanlara bulaşma riskinin "çok düşük" olduğunu açıkladı. WHO Sözcüsü Dick Thompson, halkın grip salgınıyla hastalığı karıştırdığını, ancak ikisinin farklı hastalıklar olduğunu söyledi. Thompson, halkın kuş gribinin insana bulaşma riskine dikkat ettiğinde, enfeksiyon olasılığının çok düşük olduğunu anlayacağını kaydetti. 

H5N1'in yeni türü bulundu 

DIŞ HABERLER SERVİSİ 
Kuş gribi virüsünün insanlara bulaşan türü olan H5N1'in değişime uğramış türü ortaya çıktı. 14 yaşında Vietnamlı bir kıza kuşlardan değil kardeşinden bulaşan hastalığın nedenini araştıran bilim adamları, mutasyona uğramış yeni virüs türünü buldu.Virüsün, kuş gribinin tedavisinde kullanılan Tamiflu Oseltamivir ve Relenza Zanamivir ilaçlarına karşı dirençli olduğu belirtildi. 


</TEXT>
</DOC>
