<DOC>
<DOCNO> 390372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun05.html </URL>
<DATE> 2005/10/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Maradona Bana göre Bush katildir 
</HEADLINE>
<TEXT>

     Arjantinli eski futbolcu Diego Armando Maradona, ABD Başkanı George Bush’u kendisinin gözünde "katil" olduğunu söyledi. 
     Havana’da bulunan Maradona, Küba televizyonuna yaptığı açıklamada, gelecek hafta Arjantin’i ziyaret edecek olan Bush’un ülkesine gelmesini istemediğini belirtti. 
     Arjantin’de düzenlenecek Bush karşıtı gösterilere katılacağını kaydeden Maradona, "Arjantin’de birçok Bush düşmanı var. Ben bunlar arasında ilk sıradayım. Bize çok kötülük yaptı. Bana göre o bir katildir" diye konuştu. 
     Maradona’nın Küba televizyonuna açıklama yaptığı sırada, yanında Küba lideri Fidel Castro’nun da bulunduğu belirtildi. 
     Castro ile daha önce açıkladığı gibi bir televizyon söyleşisi yaptığını da belirten Maradona, söyleşinin Arjantin televizyonundaki "10 Numaranın Gecesi" programında gelecek Pazartesi yayımlanacağını kaydetti. 
     
</TEXT>
</DOC>
