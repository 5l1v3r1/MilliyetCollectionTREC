<DOC>
<DOCNO> 365385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko36.html </URL>
<DATE> 2005/07/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yılın ilk yarısında 2 bin 724 kişi bankalarda iş buldu... 
</HEADLINE>
<TEXT>

     Türk bankacılık sisteminde bu yılın ilk 6 aylık bölümünde, şube sayısı azalırken, çalışanların sayısı 2 bin 724 kişi artarak 129 bin 887'ye ulaştı. 
     Türkiye Bankalar Birliği TBB verilerine göre, bankacılık sektöründe Ocak-Haziran 2005 döneminde faaliyet gösteren 48 bankanın 35'i ticaret bankaları, 13'ü mevduat kabul etmeyen bankalardan oluştu. 
     BNP-Ak Dresdner Bank Türkiye'de kurulmuş yabancı bankalar grubundan özel sermayeli ticaret bankaları grubuna geçti ve bankanın ticari ünvanı 30 Mart 2005 tarihi itibariyle Ak Uluslararası Bankası olarak değişti. 
     Türk Dış Ticaret Bankası, ödenmiş sermayesinin yüzde 89.34'ünün 4 Temmuz 2005 tarihinde Fortis Bank NV-SA'ya devredilmesi nedeniyle özel sermayeli ticaret bankaları grubundan Türkiye'de kurulmuş yabancı bankalar grubuna geçti. Ancak, Haziran 2005 itibariyle Türk Dış Ticaret Bankası, özel sermayeli ticaret bankaları grubunda yer aldı. 
     
     TOPLAM ŞUBE SAYISI AZALDI 
     Haziran sonu itibariyle toplam şube sayısı 2004 sonuna göre adet azalarak 6 bin 'e geriledi. 
     Şube sayısındaki azalış ticaret bankaları grubundaki kamu bankalarından kaynaklandı. Kamu bankalarının şube sayısı Haziran-Aralık 2004 döneminde Fon bankaları grubunda yer alan Pamukbank'ın Halkbank'a devredilmesi nedeniyle arttı. Ancak, 2005 yılı ilk altı aylık döneminde kamu bankalarının şube sayısındaki azalış eğilimi sürdü ve şube sayısı 110 adet geriledi. 
     Aynı dönemde, şube sayısı özel bankalarda 57 adet artarken, yabancı bankalarda 1 adet azaldı. Özel bankaların şube sayısı, 2000 yılındaki şube sayısı düzeyini yakaladı. Mevduat kabul etmeyen bankaların şube sayısı ise 1 arttı. 
     
     ÇALIŞANLARIN YÜZDE 60'I YÜKSEK ÖĞRETİM MEZUNU 
     Ocak-Haziran 2005 döneminde bankacılık sisteminde çalışan sayısı, 2 bin 724 kişi artarak 129 bin 887 kişiye yükseldi. Personel sayısındaki artış ticaret bankaları grubundaki özel ve yabancı bankalardan kaynaklandı. 
     Haziran-Aralık 2004 döneminde kamu bankalarının personel sayısındaki artış Pamukbank'ın Halkbank'a devredilmesinden kaynaklanırken, Ocak-Haziran 2005 döneminde kamu bankalarında çalışan sayısındaki azalma eğilimi sürdü. 
     Çalışan sayısı kamu bankalarında 387, fon bankalarında 2 adet azalırken, özel bankalarda 2 bin 990, yabancı bankalarda ise 185 adet arttı. 
     Özel bankaların personel sayısı, sistem dışına çıkan bankalar nedeniyle banka sayısındaki azalmaya rağmen, 1998 yılındaki seviyesini yakaladı. 
     TBB verilerine göre, çalışanların yüzde 97'si ticaret, yüzde 3'ü mevduat kabul etmeyen bankalar tarafından istihdam edilirken, personelin yüzde 30'u kamu bankalarında, yüzde 61'i ise özel bankalarda çalışıyor. 
     Haziran 2005 itibariyle bankacılık sektöründe çalışanların yüzde 2'si ilköğretim, yüzde 35'i orta ve yüzde 60'ı yüksek öğretim kurumları mezunu, yüzde 3'ü yüksek lisans ve doktora yapmış olanlardan oluşuyor. 
     Ticaret bankaları grubunda, kamu bankalarında çalışanların yüzde 52'sini, özel bankalarda yüzde 68'ini, yabancı bankalarda yüzde 77'sini yüksek öğretim ve lisansüstü eğitim yapmış personel oluşturuyor. Bu oran mevduat kabul etmeyen bankalarda ise yüzde 72. 
     
</TEXT>
</DOC>
