<DOC>
<DOCNO> 362968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo30.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zonguldakspor'da kaleci Cüneyt tamam 

AYDIN ARSLANYILMAZ DHA 

Lacivert - Kırmızılılar iç transferde sözleşmesi biten kaleci Cüneyt'le yeniden anlaşmaya vardı. Tecrübeli file bekçisi, kulüp binasında yapılan, Asbaşkan Ramis Muslu'nun da hazır bulunduğu törende kendisini 1 yıl daha Zonguldakspor'a bağlayan mukaveleye imza attı. Öte yandan Karadeniz ekibinde yeni sezon hazırlık çalışmaları başladı. Bakacakkadı 100. Yıl Atatürk Hizmet Köyü'nde yapılan kamp 1 hafta sürecek. 

Dardanelspor iddialı geliyor 

Çanakkale Dardanelspor Teknik Direktörü Hayrettin Gümüşdağ, Kızılcahamam kampından iyi futbol oynayan ve hedefi olan bir takım olarak döneceklerini belirtip taraftarlara iddialı mesajlar yolladı. Fiziksel ve taktiksel sisteme uygun olarak çalıştıklarını vurgulayan Gümüşdağ kamp boyunca bol bol hazırlık maçı oynayacaklarını söyledi. Tecrübeli teknik adam, "Bu maçlarda benim için sonuçlardan çok futbol önem taşıyor. Futbolcularım vermek istediğim her şeyi almak için büyük çaba sarf ediyor. Takımda forma savaşı giderek kızışıyor ve iskelet kadro kafamda şekillenmeye başladı. Genç, dinamik ve agresif ekibimiz ile ligin iyi takımları arasında yer almak istiyoruz" diye konuştu. 

Bucaspor'da ilk etap kamp bitti 

İkinci Lig B Kategorisi 2. Grup'ta şampiyonluğu hedefleyen İzmir temsilcisi, Manisa'nın Demirci İlçesi'ndeki ilk etap kamp çalışmasını tamamladı. Teknik Direktör Nejat Gürpınar başarılı bir kamp dönemi geçirdiklerini vurgulayarak, "Oyuncularımın idmanlar ve hazırlık maçlarındaki performansından çok memnunum. Bu şekilde çalışmaya devam ederlerse yönetimden kadro indirimi veya transfer istemeyeceğim" dedi. Bu arada Bucaspor, Demirci kampında Vestel Manisa PAF Takımı ile oynadığı maçı 3-1 kazandı. 

Karabükspor'dan Gerede çıkarması 

Kardemir Karabükspor yeni sezon hazırlık çalışmaları için Bolu Gerede'ye giderek kampa girdi. İkinci Lig B Kategorisi'nde mücadele eden Karedeniz ekibinin Genel Sekreteri Ahmet Gölbek, 26 kişilik kafileyle gidilen Gerede kampının 10 gün süreceğini söyledi. Gölbek burada oynayacakları hazırlık maçları sonunda Karabük'e dönerek çalışmalara devam edeceklerini belirtti. 

Çaykur Rizespor Evren'le anlaştı 

Süper Lig'de üst sıraları hedefleyen Karadeniz ekibinde transfer çalışmaları hız kesmiyor. Yeşil - Mavililer, Ankaraspor'da forma giyen orta saha oyuncusu Evren Erdeniz'e 1 yılı opsiyonlu olmak üzere 4 senelik sözleşme imzalattı. Yönetim Kurulu Üyesi Orhan İstif, İstanbul'da mukavele imzalayan Evren'in, Rizeli olması nedeniyle takıma çabuk uyum sağlayacağına inandığını söyledi. İstif yabancı transferinde ise Brezilya'nın Sao Paulo takımında oynayan 26 yaşındaki Williamis de Souza ile görüştüklerini belirterek, "Anlaşırsak 3 yıllık imza attıracağız" dedi. 

Ankaragücü'nde kombineler satışta 

Başkent ekibinde 2005 - 2006 sezonu kombine bilet satışlarını bugün başlıyor. Sarı - Lacivertli kulüpten yapılan açıklamada kombine kart satışının Tandoğan Tesisleri ve 19 Mayıs Stadı'nda yapılacağı, kredi kartı ile almak isteyenlere 2 taksit uygulanacağı bildirildi. Kapalı tribün biletleri 200 YTL, maraton tribün 125 YTL ve kale arkası tribünler 50 YTL'den taraftarlara sunulacak. 

TENİS 
Göksel Arsoy ateş püskürdü 

İstanbul Tenis Kulübü ve Herkes İçin Spor Federasyonu Başkanı Göksel Arsoy, Tenis Federasyonu'nu bombaladı. İstanbul Tenis Kulübü olarak gecekondu semtlerindeki çocuklarla minikler takımı kurduklarını belirten Arsoy, "5 yıllık bir program dahilinde miniklerin her türlü ihtiyaçlarını karşıladık. Türkiye'nin her tarafına müsabakalara gönderiyoruz. Tekirdağ'da yapılan turnuvada oyuncularımızdan Esin Yıldırım'ın doğum tarihini Federasyon İstanbul Bölgesi, 1992 doğumlu olarak yazdı. Başhakem de bu yazıya bakıp 'Turnuvaya 93 doğumlular girebilir' diyerek Yıldırım'ı turnuvadan men etti. Halbuki sporcumuz 12 yaşında. Şimdi bu çocuğun psikolojik çöküntüsünün hesabını kim verecek " dedi. 

VOLEYBOL 
Erkekler havlu attı 

16. Dünya Erkekler Voleybol Şampiyonası Avrupa 3. Tur Eleme Grubu'ndaki son maçında Portekiz'e 3 - 0 yenilen A Milli Takım, finallere gitme şansını kaybetti. Ay - Yıldızlı ekibimiz maçın setlerini ise 25-16, 25-19 ve 25-17'lik skorlarla geride bitirdi. 

BEŞİKTAŞ 
Gültekin Alkor vefat etti 

Beşiktaşlı eski basketbolcu ve yönetici Gültekin Alkor, önceki gün vefat etti. Siyah - Beyazlı eski sporcunun cenazesi bugün Levent Camii'nde kılınacak ikindi namazını müteakip toprağa verilecek. 

BASKETBOL 
Bravo gençler 

Sırbistan Karadağ'da devam eden Genç Erkekler Avrupa Şampiyonası'nda mükemmel bir performans sergileyen Ay - Yıldızlı ekibimiz Letonya'yı 71-66 yenerek yarı finale yükselmeyi garantiledi. Millilerimiz grup birinciliği için bugün İtalya karşısına çıkacak. 

FUTBOL 
Shevchenko Milan'da devam 

Milan'ın Ukraynalı yıldızı Andrei Shevchenko, takımda mutlu olduğunu ve ayrılmak istemediğini açıkladı. Ünlü futbolcu, Teknik Direktör Carlo Ancelotti ile tartışmasının ardından çıkan "Milan'ı terkedecek" dedikodularına cevap olarak Skysport televizyonuna yaptığı açıklamada, "Ben Milan'ı seviyorum, Milan da beni" dedi. Sheva ayrıca transferi için pusuda bekleyen Chelsea için de "Kırmızı - Siyahlı formayla devam edeceğim" dedi. 

FUTBOL 
Guti'nin rüyası Arsenal forması 

Real Madrid'den ayrılmayı düşünen Guti'nin hayalindeki takımın Arsenal olduğu belirtildi. Arjantin asıllı İspanyol yıldızın menajeri Zoran Vekic, "Guti Real Madrid gibi bir kulüpten sonra eğer İngiltere'ye gidecekse formasını giyeceği takım Arsenal olur. Çünkü bu takımdaki havayı ve ruhu çok seviyor. Tabii bir de Arsene Wenger faktörü sözkonusu" dedi. Guti, Premier Lig'den Everton ve Tottenham'ın da listesinde bulunuyor. 

FORMULA 1 
Jordan 4 yıl daha uzattı 

Dünyanın en pahalı spor organizasyonlarından biri olan Formula 1'de anlaşmalar devam ediyor. Formula 1'de gelirlerin paylaşımıyla ilgili anlaşmazlıkların ardından yeni bir yarış organizasyonu kurma girişimleri devam ederken, Jordan takımı, Formula 1'in patronu Ecclestone ve FIA ile anlaşmaya vardığını açıkladı. Jordan'ın sahibi Colin Kolles, 2008'de bitecek sözleşmeyi 2012'ye kadar uzattıklarını belirtti. 


</TEXT>
</DOC>
