<DOC>
<DOCNO> 394766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko22.html </URL>
<DATE> 2005/11/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İstanbul'da yaşayanlar kira için, Güneydoğudakiler gıda için çalışıyor 
</HEADLINE>
<TEXT>

     Devlet İstatistik Enstitüsü'nün DİE ''2003-2004 Hane Halkı Tüketim Harcamaları'' anketi, İstanbul'da yaşayanların kiraya, Güneydoğu Anadolu Bölgesi'nde yaşayanların da gıdaya çalıştığını ortaya koydu. 
     DİE, ''2003-2004 Hane Halkı Tüketim Harcamaları'' anketi sonuçlarını açıkladı. 
     2003-2004 Hanehalkı Bütçe Anketi sonuçlarının birleştirilmesinden elde edilen sonuçlara göre, harcama grupları içerisinde, konut ve kirada yüzde 32,2 ile İstanbul, gıdada yüzde 47.3 ile Mardin, Batman, Şırnak ve Siirt ilk sırada yer aldı. 
     Ankete göre, bölgelerin toplam harcamalarına bakıldığında en yüksek ortalama harcama, 1 milyon 265.8 bin lira ile İstanbul'da, en düşük harcama ise 491.3 bin lira ile Mardin, Batman, Siirt, Şırnak bölgesinde görüldü. 
     
     TOPLAM HARCAMANIN YÜZDE 25'İ İSTANBUL BÖLGESİNDE 

     Verilere göre, 2003 ve 2004 yıllarında toplam 14 katrilyon 291.5 trilyon lira tutarında tüketim harcaması yapılırken, bunun yüzde 25'i sadece İstanbul bölgesinde yapıldı. 
     Aynı dönemde, Ankara, İstanbul ve İzmir'den oluşan üç büyük ilin toplam tüketim harcaması 5 katrilyon 747.6 milyar lirayı bulurken, bu tutar toplam harcama tutarının yüzde 40.2'sini oluşturdu. Türkiye genelinde, 2003-2004 yıllarını kapsayan dönemde toplam tüketim harcamaları içinde en yüksek oran yüzde 27.5 ile konut ve kira olurken bunu yüzde 26.9 ile gıda ve alkolsüz içecekler izledi. 
     Toplam harcamalar içinde grupların payı alkollü içeceklerde yüzde 4.2, giyim ve ayakkabıda yüzde 6.5, mobilya, ev aletleri bakım ve hizmetleri yüzde 6.3, sağlık yüzde 2.3, ulaştırma yüzde 9.4, haberleşme 4.4, eğlence ve kültür yüzde 2.3, eğitim hizmetleri yüzde 2.1, lokanta ve oteller yüzde 4.3 ve çeşitli mal ve hizmetler yüzde 3.8 olarak sıralandı. 
     Aynı dönemde, hane halklarının tüketim amaçlı yaptığı harcamalar içinde Güneydoğu Anadolu Bölgesi'nde en yüksek payı yüzde 39 oranıyla gıda ve alkolsüz içecekler harcamaları aldı. Bu bölgeyi yüzde 35.8 ile Kuzeydoğu Anadolu Bölgesi, yüzde 34.4 ile Ortadoğu Anadolu Bölgesi izledi. 
     Bölgeler bazında, bazı harcama grupları içinde en yüksek oranlar, alkollü içecekler, sigara ve tütünde yüzde 5.3 ile Orta Anadolu, giyim ve ayakkabıda yüzde 8.2 ile Kuzeydoğu Anadolu bölgesi, konut ve kirada yüzde 28.4 ile Batı Anadolu oldu. 
     
     İSTATİSTİKİ BÖLGELER 

     2003-2004 Hanehalkı Bütçe Anketi'nden elde edilen sonuçlara göre, harcamalara bakıldığında, hanehalkı tüketim harcamalarında, Mardin Bölgesi'nde en yüksek payı yüzde 47,3 ile gıda ve alkolsüz içecekler grubu alırken, bu bölgedeki en düşük harcama payını yüzde 0,2 ile eğitim hizmetleri harcamaları aldı. 
     Gıda harcamalarına en yüksek payı ayıran ikinci bölge ise yüzde 43,4 ile Van Bölgesi oldu. Bu bölgedeki en düşük harcama payını ise yüzde 0,3 ile eğitim eğitim hizmetleri harcamaları alırken, bunu yüzde 0,7 ile sağlık harcamaları takip etti. 
     
     ÜÇ BÜYÜK İL 

     İstanbul bölgesinde ise harcama grupları içerisinde en yüksek payı yüzde 32,2 ile konut ve kira harcamaları alırken, gıda ve alkolsüz içkilerin payı yüzde 20 ile ikinci en yüksek harcama grubunu oluşturdu. Eğitimin payı ise yüzde 3.1 olarak belirlendi. 
     Ankara bölgesinde harcama grupları içerisinde en yüksek payı yüzde 30,8 ile konut ve kira harcamaları alırken, gıda ve alkolsüz içkilerin payı yüzde 21.7 ile ikinci en yüksek harcama grubunu oluşturdu. Eğitimin payı ise yüzde 2.3 oldu. 
     İzmir bölgesinde ise harcama grupları içerisinde en yüksek payı yüzde 29.2 ile konut ve kira harcamaları alırken, gıda ve alkolsüz içkilerin payı yüzde 21.6 ile ikinci en yüksek harcama grubunu oluşturdu. Eğitimin payı ise yüzde 2.7 olarak belirlendi. 
     Bazı harcama grupları içinde bölgeler bazında en yüksek harcamalara bakıldığında alkollü içecekler,sigara ve tütünde yüzde 6.2 ile Ağrı,Kars, Iğdır ve Ardahan bölgesi, giyim ve ayakkabıda yüzde 8.8 ile Mardin, Batman, Şırnak, Siirt bölgesi, konut ve kirada yüzde 32.2 ile İstanbul bölgesi, sağlıkta yüzde 3.3 ile Tekirdağ, Edirne, Kırklareli bölgesi, eğitimde yüzde 3.2 ile Trabzon, Ordu, Giresun, Rize, Artvin, Gümüşhane bölgesi ilk sıralarda yer aldı. 
     Hanehalkı Bütçe Anketi Sonuçlarından bölge bazında tahmin üretmek üzere, 2003 Hanehalkı Bütçe Anketi örnek hanehalkı sayısının üçte ikisi ile 2004 Hanehalkı Bütçe Anketinde uygulanan örnek hanelerin tamamı birleştirilerek, 2003-2004 yılına ait harcamaları elde edildi ve 2003 yılındaki harcama değerleri 2004 yılının ilgili ayındaki fiyatlarına çekildi. 
     
</TEXT>
</DOC>
