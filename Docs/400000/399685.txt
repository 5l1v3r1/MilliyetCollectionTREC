<DOC>
<DOCNO> 399685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy11.html </URL>
<DATE> 2005/12/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çelik 41 il üniversite istiyor, biz 15'ine kuruyoruz 
</HEADLINE>
<TEXT>

     Milli Eğitim Bakanı Hüseyin Çelik, tabela üniversitesi kurmanın Türkiye’ye bir faydası olmayacağının bilincinde olduklarını belirterek, "Üniversite kurulacak 15 ili, tamamen objektif kriterlere göre belirledik" dedi. 
     TBMM Milli Eğitim, Kültür, Gençlik ve Spor Komisyonu’nda, 15 ilde yeni üniversite kurulmasına ilişkin kanun tasarısının görüşmeleri başladı. 
     Milli Eğitim Bakanı Çelik, tasarıyı sunarken, Cumhuriyet kurulduğunda sadece bir üniversite bulunduğunu hatırlatarak, "Bugün 76 üniversite var. Bu da Cumhuriyetimizin başarısıdır" diye konuştu. 
     TBMM’den, 1992 yılında da 22 üniversite kurulmasına ilişkin yasa çıktığını hatırlatan Çelik, yaklaşık 10 yıldır Türkiye’de üniversite kurulmadığını söyledi. Mevcut üniversitelerin sayısının ve kontenjanlarının yetersiz kaldığını ifade eden Çelik, her yıl 1.5-2 milyon lise mezunu gencin, üniversite için başvurduğunu anlattı. 
     Türkiye’de 24 vakıf üniversitesi bulunduğunu kaydeden Çelik, bu üniversitelerin sayılarının fazla gibi gözükmesine rağmen üniversite öğrencilerinin sadece yüzde 4.5’ini barındırdığını ifade etti. 
     Çelik, her yıl Türkiye’den binlerce öğrencinin yükseköğrenim için yurtdışına gittiğini bildirerek, yurtdışında yaklaşık 70 bin Türk öğrenci bulunduğunu, bunlardan 20 bininin KKTC, 15 binin ise ABD’de öğrenim gördüğünü söyledi. 
     Sekizinci 5 Yıllık Kalkınma Planı’nda, yükseköğretimde okullaşma oranının yüzde 37.3 olarak hedeflendiğini hatırlatan Çelik, bu hedefe ulaşılamadığını, yükseköğretimde okullaşma oranının yüzde 20’de kaldığını ifade etti. 
     
     OBJEKTİF KRİTERLER 
     Bakan Çelik, tasarı hazırlanırken, üniversite kurulacak illerin objektif kriterlere göre belirlendiğini söyledi. Çelik, illerin bazı kriterlere göre puanlandığını anlatarak, " İlde kaç fakülte veya yüksekokul var Yurt kapasitesi kaç kişilik Öğretim elemanı sayısı nedir Bunlardan kaçı öğretim üyesi Öğrenci potansiyeli nedir Gibi kriterleri uyguladık" dedi. 
     
     TABELA ÜNİVERSİTESİ 
     Bakan Çelik, yeni kurulacak üniversitelere kadro tahsisi yapıldığını da hatırlatarak, bu üniversitelerin zaman içinde kendilerini geliştireceklerini söyledi. Çelik, "Tabela üniversitelerinin Türkiye’ye bir faydası olmaz. Bunun bilincindeyiz. 
     Bu illere üniversite kursak da kurmasak da oralardaki fakültelerde eğitim devam ediyor" diye konuştu. 
     
     NİTELİKLİ İŞGÜCÜ 
     "Üniversite mezunları zaten iş bulamıyor. İşsiz sayısı artacak" şeklinde eleştiriler bulunduğunu hatırlatan Çelik, küreselleşen dünyada üniversite mezunlarının her yerde iş bulabileceğini söyledi. 
     Çelik, AB ülkelerinin de nitelikli iş gücüne kapılarını açtığını hatırlatarak, "Genç nüfusumuz, en değerli hazinemizdir" dedi. 
     Çelik, dünyanın hiçbir yerinde üniversite mezunlarının tamamının kamuda istihdam edildiği bir model bulunmadığını belirterek, Türkiye’de öğretim üyesi sayısının da rasyonel dağılmadığını kaydetti. 
     
     ÖĞRETİM ÜYELERİ 
     Türkiye’de 16 bin 445 öğretim üyesi profesör ve doçent 
     bulunduğunu bildiren Çelik, bunlardan 10 bin 95’inin İstanbul, Ankara ve İzmir’de görev yaptığını söyledi. Çelik ŞUNLARI SÖYLEDİ "Üniversitelerimizde 1 milyon 941 bin öğrenci var. Bu üç büyük ildeki öğrenci sayısı ise 428 bin. 428 bin öğrenciye 10 bin 95 öğretim üyesi düşerken, geri kalan 1.5 milyon öğrenci 6 bin 340 öğretim üyesinden ders alıyor. İktidarıyla muhalefetiyle bu yaraya neşter vurmalıyız." Çelik, büyük şehirlerdeki bazı üniversitelerde öğretim üyelerinin hiç ders vermediğini de iddia etti. 
     
     YURTDIŞINA 1000 ÖĞRENCİ 
     Bakan Çelik, Türkiye’nin en başarısız olduğu konulardan birinin de öğretim üyesi yetiştirilmesi olduğunu ifade ederek, yurtdışına lisansüstü eğitim için 1000 öğrenci gönderme kararı aldıklarını açıkladı. Çelik, bu öğrencilerin yurda dönüşlerinde, yeni kurulacak üniversitelerde görev alacağını söyledi. 
     Üniversite kurmanın, iktidar için de muhalefet için de zor olduğunu anlatan Çelik, "41 il üniversite istiyor, biz 15’inde kuruyoruz. Zor olacak ama bir seçim yaparken duygusal değil, objektif kriterleri esas aldık" diye konuştu. 
     
</TEXT>
</DOC>
