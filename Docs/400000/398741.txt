<DOC>
<DOCNO> 398741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur12.html </URL>
<DATE> 2005/11/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Prof. Bayram'ın Nasreddin Hoca ile ilgili iddialarına sert tepki gördü 
</HEADLINE>
<TEXT>

     Kerem PULGAT DHA 

SELÇUK Üniversitesi Fen Edebiyat Fakültesi Öğretim Üyesi Orta Çağ Tarihi Uzmanı Prof. Dr. Mikail Bayram’ın geçen Temmuz ayında Nüve Yayınları'ndan çıkan Sosyal ve Siyasi Boyutlarıyla Ahi Evren- Mevlana Mücadelesi’ adlı kitabında, Mevlana’nın, eşcinsellikle suçladığı Nasreddin Hoca’yı, isyan sırasında müridi olan bir komutana öldürttüğünü iddia etmesi, Konya’da tartışma yarattı. Prof.Dr. Bayram’ın iddialarının asılsız olduğunu savunan Mevlana Müzesi Müdürü Dr. Erdoğan Erol, kitabı Deli saçması’ olarak nitelerken, Mevlana’nın 22’nci kuşaktan torunu Esin Çelebi, Herkes bir şeyler yazıp çizmeye başladı. Yazılanlara inanamıyorum'' dedi. Prof.Dr. Bayram’a Konyalı araştırmacılar da tepki gösterdi. Kitabı basan yayınevi de tepki aldıklarını söyledi. Akşehir’de bulunan Nasreddin Hoca ve Turizm Derneği yöneticileri de Prof. Dr. Bayram’a hakaret davası açacaklarını bildirdi. 
     Prof. Dr. Mikail Bayram, kitabında Mevlana ile Nasreddin Hoca’nın birbirlerine düşman olduğunu öne sürdü. Nasreddin Hoca’nın Türkmen asıllı iken Mevlana’nın İran sempatizanı olduğunu belirten Prof. Dr. Bayram, dönemin iki alimi arasındaki gerginliğin temelinin Moğollar’a dayandığını iddia etti. Mevlana’nın bir Moğol ajanı olduğunu savunan Prof. Dr. Bayram şunları söyledi 
     Mevlana Anadolu’yu işgal eden Moğollarla iyi geçinmeye çalışırdı. Hatta Moğollar sıcak tutumu nedeniyle Mevlana’yı Şehhü’ş- Şuyuh’ir Rum’ ilan ettiler. Bu Anadolu’daki bütün şeyhlerin ve ailelerin Mevlana’ya bağlanması mecburiyetini getirir. Ayrıca Moğollar Mevlana’ya bu görevinden dolayı maaş bile bağladılar. Türkmen ailenin çocuğu olan Nasreddin Hoca ise Moğollar’ın Anadolu’yu hakimiyet altına almalarına karşın yıllarca direnmiştir. Bu direnişin bedeli de çok ağır olmuştur. Binlerce Türkmen ve Ahi, Moğollar tarafından öldürülür. Hatta Nasreddin Hoca’nın eşi Fatma Bacı, Moğollarca esir alınır.'' Kitabında Mevlana ve Nasreddin Hoca arasında Moğollar nedeniyle başlayan gerginliğin sürekli tırmandığını anlatan Prof.Dr. Bayram, her ikisinin de birbirlerine karşı düşmanlığını beyitlerine taşıdığını savunuyor. Prof.Dr. Bayram’ın iddiasına göre Mevlana bir beyitinde Nasreddin Hoca’ya Ey eli ayağı olan Hace Hoca , kaza ve kederle ayağın kırılmıştır. Sen çok gönüller kırdın, cezan karşına çıktı ve belanı buldun’ derken, Nasreddin Hoca ise Mevlana’ya Eş ekşi suratlı. Arkamdan aleyhime kötü sözler demişsin. Kerkesin ağzı daima necis kokar’ karşılığını vermiş. 
     
     EŞCİNSELLİK SUÇLAMASI 
     Prof. Dr. Bayram, kitabında Mevlana ile Nasreddin Hoca arasındaki gerginliğin zaman zaman inanılmaz boyutlara vardığını da belirterek, Kaynaklara göre Mevlana, Nasreddin Hoca’yı cinsi sapıklıkla suçlayarak onu ahlaki çöküntü içinde bir adam olarak göstermeye çalıştı. Nasreddin Hoca’nın çocuğu olmadığı için Mevlana ve çevresi onunla alay etti. Hoca’yı hadım ve eşcinsellikle suçladı. Hatta Mevlana Divan- ı Kebir’inde Nasreddin Hoca’ya Zürrriyetsiz' diye hitap etti'' diye konuştu. Prof. Dr. Bayram iddialarının Ahmet Eflaki adlı eski bir tarihçi tarafından da doğrulandığını belirtti. 
     
     NASREDDİN HOCA'YI MEVLANA ÖLDÜRTTÜ İDDİASI 
     1261 yılında Ahilerin başında bulunan Nasreddin Hoca’nın Türkmenlerle birlikte Moğol yanlısı Selçuklu yönetimine karşı isyan hareketi başlattığını anlatan Prof. Dr. Bayram, Selçuklular isyanı bastırmak için Moğol asıllı ve Mevlana’nın müridi olan komutan Cacaoğlu Nureddin’i görevlendirdi. Cacaoğlu Nureddin, isyanı bastırmadan önce Mevlana'dan izin aldı. Mevlana'da Nasreddin Hoca'nın öldürülmesine izin verdi. Sonuçta isyan bastırıldı. Ölenlerin arasında 93 yaşındaki Nasreddin Hoca ile Mevlana’nın oğlu da vardı. Mevlana’nın bu ölüm üzerine öfkesi dinmedi. Emir Nureddin Caca tarafından Konya’ya getirilen oğlunun cenaze namazını kılmadı. Nasreddin Hoca’nın ölümü üzerine, Mevlana 45 beyitlik bir manzume yazdı'' dedi. 
     Prof. Dr. Mikail Bayram Sosyal ve Siyasi Boyutlarıyla Ahi Evren- Mevlana Mücadelesi’ adlı kitabında Mevlana ve Nasreddin Hoca'ya ilişkin iddiaların arkasında olduğunu, eserin 30 yıllık bir araştırmanın sonucunda ortaya çıktığını sözlerine ekledi. 
     
     MÜZE MÜDÜRÜ DELİ SAÇMASI 
     Mevlana Müzesi Müdürü Dr. Erdoğan Erol, Bayram’ın belgelere dayanarak bir takım iddiaları gündeme getirdiğini belirterek şöyle konuştu 
     Belgelerin doğru olup olmadığının incelenmesi gerekir. Eğer doğru ise tarihçiler oturup tamamını inceler ve gerçekler ortaya çıkar. Ancak ben bugüne kadarki çalışmalarımda Mevlana’nın Nasreddin Hoca’yı eşcinsellikle suçladığını ya da öldürttüğünü gösteren bir kanıt bulamadım. Bu konu daha çok tarihçilerin işi. Mevlana’nın söylemleri, icraatlarına bakıldığında böyle bir şey yapması mümkün değil gibi görünüyor. Bana göre bunlar tamamen deli saçması.'' 
     
     TORUN ÇELEBİ İNANAMIYORUM 
     Mevlana’nın 22’nci kuşaktan torunu olan Esin Çelebi ise kitabı henüz okumadığını ancak iddiaları duyduğunu belirterek, Son günlerde Mevlana ile ilgili herkes bir şeyler yazıp çizmeye başladı. Artık bu tür saçmalıklara son verilsin. Mevlana bu ülkenin kutsal değerlerinden biridir ve onun üzerinden oyunlar oynanmaya çalışılmasın'' diye konuştu. 
     Prof. Dr. Bayram’ın bu iddialarını daha önce hiç duymadığını belirten Çelebi, Mevlana ile Nasreddin Hoca arasında bir mücadele olduğu ve birbirlerine suçlamalarda bulunduğu hangi tarihi kaynaklarda yer alıyor Mevlana gibi hoşgörü timsali bir şahsın bu tür itham ve davranışlarda bulunması söz konusu olabilir mi Yazılanlara inanamıyorum'' dedi. 
     
     ARAŞTIRMACILAR DA TEPKİLİ 
     Araştırmacı- Yazar Sinan Yağmur ise, Mevlana ile Nasreddin Hoca’nın düşman olduğu iddialarını kabul etmedi. Yağmur, Her ikisi de aynı çağda yaşadılar, tarih kaynaklarına göre bir kez bile karşılaşmadılar. Zaten Nasreddin Hoca Akşehir’de çok kısa bir dönem kaldı. Eskişehir’e, oradan da Kırşehir’e geçti. Prof. Dr. Bayram daha önce de Mevlana’nın Moğol ajanı olduğunu, hatta onun homoseksüel olduğunu iddia etmişti. Bu tür iddiaların tamamı asılsız. Bayram, şov yapmak ve gündeme gelmek için bu tür iddialar ortaya atıyor'' dedi. 
     
     DAVA AÇACAKLAR 
     Akşehir’de bulunan Nasreddin Hoca ve Turizm Derneği Başkanı Salih Taner Serin ise, Prof. Dr. Bayram hakkında hakaret davası açacaklarını söyledi. Nasreddin Hoca’nın yazılı bir eseri olmamasına rağmen 700 yıldır tüm dünyanın sevgisini kazanmayı başardığını belirten Serin şunları söyledi 
     Tüm dünyanın sevgisini kazanan Hoca’ya ve sembolü olan Akşehir’e çamur atılmıştır. Nasreddin Hoca’nın çocuğu olmadığı iddia ediliyor. Oysa tüm tarih kaynaklarında Hoca’nın bir oğlu bir de kızı bulunduğu yazılıdır. Hatta Nasreddin Hoca’nın kızına ait Akşehir’de bir de mezar taşı bulunmaktadır. Bu da Hoca’nın eşcinsel olmadığını kanıtlar.'' Kitabı basan Nüve Yayınevi Sahibi İsmail Çalışır, tepkiler nedeniyle kitapla ilgili hiç bir tanıtım ve reklam çalışması yapmadıklarını, ayrıca dağıtımı gizli yaptıklarını söyledi. Prof. Dr. Bayram'ın kitapta iddia ettikleri nedeniyle tehdit aldığından da yakınan Çalışır, Kitap baskıdan çıkar çıkmaz tamamını hemen İstanbul'daki satış merkezlerine gönderdik. Konya'da ise isteyenlere gizli gizli vermek zorunda kaldık'' dedi. 
     
</TEXT>
</DOC>
