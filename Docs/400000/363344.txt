<DOC>
<DOCNO> 363344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun26.html </URL>
<DATE> 2005/07/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İngiliz basını Londra korku şehri... 
</HEADLINE>
<TEXT>

     
     Hilal YILMAZ LONDRA, DHA 


     İNGİLTERE’nin başkenti Londra’nın, 7 Temmuz saldırılarından sadece iki hafta sonra yeni saldırı girişimlerinin hedefi olması kentte paniğe yol açtı. İngiliz basını, bugün manşetten verdiği haberlerde bu kez halk arasında giderek artan korkuyu ele aldı. 
     ’The Independent’ gazetesi, ’Korku Şehri’ başlığını kullanarak Londra’nın kaos içerisinde olduğunu yazdı. Polisin, amaçlarına ulaşamayan dört bombacının peşinde olduğunu belirten gazete, zanlıların nasıl olup da kaçabildikleri’ sorusunu masaya yatırdı. Independent, saldırı girişimlerinin nedeninin 7 Temmuz olaylarında olduğu gibi insanları öldürmekten ziyade kentte ’panik yaratmak’ olabileceği yorumunda bulundu. Patlayıcıların 7 Temmuz saldırılarındakilerle benzerlik gösterdiğini belirten gazete, perşembe günü gerçekleşen saldırı girişimlerini düzenleyenlerin 7 Temmuz bombacılarının bir kolu olabileceğini yazdı. Gazete, saldırıların ardında 7 Temmuz’dan etkilenmiş başka bir radikal Müslüman grubun olabileceği ihtimalini de gündeme getirdi. 
     Gazetede, konuyla ilgili yayınlanan bir makalede ise, Londra’daki metro istasyonlarının havaalanlarında olduğu gibi güvenlik sistemiyle donatılmasının şart olduğu belirtildi. Makalede ’Londra ulaşım sisteminin teröristler için cazip bir hedef olduğu açıktır. Kentin tam olarak korunabilmesinin imkansız olduğunu kabul etmeliyiz. Ancak istihbarat ve güvenlik sistemimizi geliştirirsek bu savaşı kazanabiliriz’ denildi. 
     
     THE GUARDIAN ’ YA BOMBALAR PATLASAYDI’ 
     The Guardian gazetesi ise teröristlerin bu kez hedeflerine ulaşamadıklarını ancak girişimlerin kentte panik yaratmaya yettiğini yazdı. Bombaların patlatılmış olması ihtimali üzerinde duran gazete, 52 kişinin öldüğü saldırıların ardından bu kez istenen olmadı. Peki ya bombalar patlasaydı ö diye sordu. Girişimleri gerçekleştiren 4 bombacının kaçtığına dikkat çeken gazete ’şimdi şehir korku içinde. 14 gün içerisinde meydana gelen 8 saldırı güvenlik ile ulaşım sistemine duyulan güveni zedeledi. Üstelik turizmi de tehdit ediyor’ ifadelerine yer verdi. 
     
     ’IRA BİLE BİZİ BU KADAR KORKUTMAMIŞTI’ 
     Daphna Baram tarafından kaleme alına bir makalede ise, Kuzey İrlanda Cumhuriyetçi Ordusu IRA’nın bile Londra halkını bu kadar korkutmadığı belirtildi. Baram, ’Dün sabah kendimi Kudüs’te zannettim. Kudüs intihar bombacılarının hedefi olurken Londra bu fenomene oldukça yabancıydı. 1980’deki IRA bombası bile sizin aklınıza , bir başkasının sizin hayatınızı almak için nasıl olup da kendi yaşamını feda edebileceği fikrini sokamazdı. Şimdi Londralılar bu saldırıların bir yaşam biçimi olmasından endişe ediyor. Bir can böyle bir korkuyla nasıl yaşayabilir ’ dedi. 
     
     TELEGRAPH ’ LONDRA TEKRAR VURULDU' 
     ’Londra tekrar vuruldu’ manşetini atan ’Daily Telegraph’ gazetesi ise, kentin tekrar terörün hedefi haline geldiğini belirtirken, Londra halkının artık ’önüne geçilemeyen’ bir panik içerisinde olduğunu yazdı. Saldırganların bu kez başarısız olduğu kaydeden gazete, bu girişimlerin yeni ipuçları yakalamak adına polis açısından faydalı olduğuna değindi. Gazete, ’ Başka dört kişinin Londra ulaşım sisteminde kaos yaratmak için bir kez daha kendi yaşamlarına son vermeye yeltenmeleri şok yarattı. Ancak polis, teröristlerin bu son girişimleriyle kendi sır kapılarını araladığını düşünerek olaya iyimser bakıyor’ dedi. 
     
     TIMES ’POLİS DAHA FAZLA YETKİ İSTİYOR’ 
     ’The Times’ gazetesi, Londra’da iki hafta arayla gerçekleşen saldırıların ardından İngiliz polisinin, Başbakan Tony Blair’den ’teröre mücadele’ etmek için daha fazla yetki talep ettiğini yazdı. Polis Şefleri Birliği’nin ACPO dün Downing Street’de Başbakan Blair’le görüştüğünü belirten gazete, ’Polisler terörle mücadele için yetkilerinin genişletilmesini talep etti. Bu talepler arasında, terör zanlılarının mahkemeye çıkarılmaksızın 90 güne kadar göz altında tutulması ile teröristlerinin gizli bilgisayar şifrelerini çözmek ve internet sitelerini kapatmak için polisin yetkilerinin artırılması da var’ dedi. Gazete, polislerin ayrıca, sınırlarda güvenliğin artırılması için ekstra yetkiler talep ettiklerini ve gümrük, sivil polis, gizli servis ve göçmenlik kurumlarındaki gözetimin tekrar gözden geçirilmesini istediklerini de belirtti. 
     
     DAILY MIRROR ’ ŞANSLI GÜNÜMÜZ’ 
     Daily Mirror gazetesi, 56 kişinin ölümüyle sonuçlanan 7 Temmuz saldırılarının ardından Londra halkını bu kez olaylardan ’ucuz kurtulduğunu’ vurgulayarak ’ Şanslı günümüz. 4 Bomba, 0 Ölü’ başlığını kullandı. The Sun, ’4 Bombacı Başarısız Oldu’ manşetini atarken , ’Daily Mail’ gazetesiyse, ’ Londra Kuşatma Altında’ başlığını kullandı. 
     
</TEXT>
</DOC>
