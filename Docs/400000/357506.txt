<DOC>
<DOCNO> 357506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/dunya/axdun01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin üyeliğini görür mü, bilmiyor 
</HEADLINE>
<TEXT>


AB Komisyonu Başkanı Barroso, 'Türkiye'nin AB üyeliğini hayattayken görmeyi umup ummadığı' sorusuna, 'Öyle ya da böyle diyemem' cevabını verdi 

DIŞ HABERLER SERVİSİ 


Avrupa Birliği AB Komisyonu Başkanı Jose Manuel Barroso, İngiliz The Guardian gazetesine verdiği demeçte, Türkiye'nin AB'ye er veya geç üye olacağından emin olmadığını ima etti. 49 yaşındaki Barroso, The Guardian muhabirinin, kendisinin hayatta olduğu süre içinde Türkiye'nin AB'ye üye olup olamayacağı konusunda ne düşündüğünü sorması üzerine, "Ne öyle söyleyebilirim, ne de böyle. Demokrasiye saygım var" diye cevap verdi. 
"Demokrasiye saygım var" sözüyle, Türkiye'nin üyeliğini referanduma götürme kararı alan Fransa ve bunu izlemesi beklenen başka Avrupa ülkelerinin Türkiye aleyhtarı kamuoylarının ret kararı vermesi ihtimaline gönderme yaptığı anlaşılan Barroso'nun ifadeleri, The Guardian tarafından da "Türkiye'nin AB üyeliği sürecinin Fransa ve Hollanda'daki referandumlardan sonra zora girdiği" şeklinde yorumlandı. 
Barroso demecinde, İngiltere ve Fransa arasında bütçe konusundaki görüş ayrılıkları yüzünden başarısızlıkla sonuçlanan son AB Zirvesi'ni işaret ederek, İngiltere Başbakanı Tony Blair ve Fransa Cumhurbaşkanı Jacques Chirac arasındaki görüş ayrılığının AB'yi "çökertebileceği" uyarısını da yaptı. 

Milliyetçilik uyarısı 
Barroso, "Milliyetçi retorik kendi kendini baltalayıcıdır. Bu imk nsızdır, Brüksel'e gelip ardından da başkentlere dönüp her seferinde, bir boks şampiyonasındaymış gibi 'Biz kazandık' demek saçmadır. Bu gibi insanlar Avrupa fikrini yıkıyor. Bunu söylemek benim görevim" dedi. 
Barroso röportajda, önümüzdeki birkaç yıl içinde AB Anayasası'nın yürürlüğe giremeyeceğini de söyledi. 


</TEXT>
</DOC>
