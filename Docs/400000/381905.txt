<DOC>
<DOCNO> 381905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko29.html </URL>
<DATE> 2005/09/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Bush'tan yakıt tasarrufu çağrısı "Otomobillerinizi kullanmayın " 
</HEADLINE>
<TEXT>

     ABD Başkanı George Bush, Katrina ve Rita kasırgalarında sekteye uğrayan petrol üretimi nedeniyle Amerikalılardan, yakıt tasarrufu yapmalarını istedi. 
     Bush, Katrina kasırgasının ardından petrol rafinerilerinin yoğunlaştığı Meksika Körfezi'ne yapacağı yedinci ziyaret öncesi yaptığı açıklamada, petrol üretiminin kesintiye uğradığı şu günlerde Amerikalılardan, yakıt tüketimi konusunda duyarlı olmalarını istedi. 
     Özellikle ulaşımda ''tasarruf'' gereğini vurgulayan Bush, halka, gerekmedikçe otomobil kullanmama ve daha çok toplu ulaşım araçlarına yönelmeleri çağrısında bulundu. 
     Katrina kasırgasında büyük ölçüde zarar gören petrol üretim merkezleri, Rita kasırgası sırasında önlem olarak kapatılmıştı. Halen Texas'ta 16 rafineri kapalı tutuluyor. 
     
     STRATEJİK REZERVLER AÇILABİLİR 
     ABD Başkanı Bush, benzin fiyatlarındaki yükselişi önlemek için ülkenin stratejik petrol rezervlerine başvurulmasının da mümkün olduğunu söyledi. 
     Bush, Enerji Bakanı Samuel Bodman'a, benzin fiyatlarını ucuzlatmak için stratejik rezervlerin açılması konusunu dikkate alması için talimat verdiğini de ifade etti. 
     
</TEXT>
</DOC>
