<DOC>
<DOCNO> 395607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/dunya/axdun01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarkozy tavan yaptı 
</HEADLINE>
<TEXT>


İsyana karşı sert tutum izleyen İçişleri Bakanı, popülaritesini bir ayda 11 puan artırıp yüzde 68'le Fransızların en çok onayladığı kişi oldu 

SABETAY VAROL Paris 


Fransa'nın başkenti Paris banliyölerinde yaklaşık 3 hafta önce ayaklanan göçmen gençler için "ayaktakımı" ifadesini kullanarak, olaylara karışan göçmenlerin sınır dışı edilmesi dahil birçok sert önlemi gündeme getiren Fransa İçişleri Bakanı Nicolas Sarkozy'ye destek patlaması yaşanıyor. Le Point dergisinin bugün piyasaya çıkacak olan son sayısında yer alan bir kamuoyu yoklamasına göre, Fransa halkının yüzde 68'i Sarkozy'nin tutumunu onaylıyor. Halkın yüzde 63'ü ise Sarkozy'nin olaylara karışan yabancıların sınır dışı edilmesi gerektiği konusundaki görüşüne katılıyor. 
Olayların doruğa çıktığı 12 Kasım günü, IPSOS tarafından 958 denekle yapılan ankete göre Sarkozy, "sorunlara çözüm bulma" konusunda da, aldığı yüzde 64'lük destekle bu konuda Fransızların en güvendiği kişi oldu. Cumhurbaşkanı Jacques Chirac'a güven duyanların oranı ise yüzde 39'da kaldı. 
Ankette, Sarkozy hakkında iyi bir izlenime sahip olanların oranının da bir ay önceki ankete göre 11 puan artarak yüzde 68'e çıkması dikkat çekti. Başbakan Dominique de Villepin ise bir ayda 7 puanlık artışla yüzde 50'lik bir "iyi izlenim" oranına erişti. 
Sarkozy, cumhurbaşkanlığı seçimi için de yüzde 61'lik destek aldı. Fransızlar, geçen ayki ankete göre, 10 puanlık bir artışla Sarkozy'yi "cumhurbaşkanlığına en layık kişi" seçti. Sarkozy'nin göçmenleri "aşağılayıcı" nitelemeleriyle kışkırttığı öne sürülmüş ve bu durum bazıları tarafından "Sarkozy'nin sonu" ilan etmişti. 


</TEXT>
</DOC>
