<DOC>
<DOCNO> 392918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko10.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oger'e Telekom'u devralma daveti 
</HEADLINE>
<TEXT>


REUTERS 

Türk Telekom'un yüzde 55 hissesinin 6.55 milyar dolara Oger Telecom'a satışının bu hafta içinde ya da gelecek hafta başında tamamlanması öngörülüyor. Hisse devri için Özelleştirme İdaresi Başkanlığı tarafından Oger Telecom'a davetiye gönderildi. Oger Telecom'un, Türk Telekom'un satış bedelinin yüzde 20'si olan 1.31 milyar doları ödediği an hisse devri işlemi yapılacak. Danıştay'ın görüşü alınarak yeniden şekillendirilen imtiyaz sözleşmesi ise Telekomünikasyon Kurumu TK ile Türk Telekom'un yeni yönetimi tarafından imzalanacak. Bir yetkili, TK'nın imtiyaz sözleşmesi üzerinde Danıştay'ın görüşü çerçevesinde gerekli değişiklikleri yaptığını ve Kurum Başkanı'na imtiyaz sözleşmesini imzalama yetkisi verdiğini belirtti. Türk Telekom'un yeni yönetim kurulu 10 kişiden oluşacak. Yönetim kurulu üyesinin altısı Oger Telekomünikasyon AŞ'den, dördü ise kamudan atanacak. Kamu adına atanacak üyelerden biri altın hisseyi imtiyazlı hisse temsil edecek. 


</TEXT>
</DOC>
