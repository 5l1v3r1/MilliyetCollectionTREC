<DOC>
<DOCNO> 357586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/altan.html </URL>
<DATE> 2005/07/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gürültü patırtı ötesi, genç kadın dedikoduları... 
</HEADLINE>
<TEXT>


Türkiye, ateşte unutulmuş karnıyarık benzeri dibi tuta, kavrula, dumanlar sala sala, kendi trigonometrisinin açıları, tanjantları, problemleriyle uğraşa dursun kapağı ajanslar, haberler, nutuklar, demeçler, polemiklerle donanmış ülke albümünün iç sayfalarını karıştırdığınızda da o kadar değişik fotoğraflarla karşılaşırsınız ki gerçekte güncel hayatın nerelerde tomurcuklandığını saptayamazsınız kolay kolay... 

Kadınlı erkekli misafirliklerle, aile toplantılarında bile hemen erkekler kendi aralarında, kadınlar kendi aralarında başlarlar konuşmaya... 
Kuşaklar boyu süre gelen, Şark'a özgü bir ayrışma... 
Ve çocuklar kadınlarla erkekler arasındaki ortak konu kopukluğunun tepsilerinde büyürler. 

Çok eskilerden beri, kadınlar arası konuşmaların sürekli hem gizli övünmelere, hem de ortak tanıdıklar hakkında karşılıklı bir yargılamaya dönüşmesine, şaşa şaşa bayılır dururum 
- Biliyor musun Ferhunde Hanım'ın başına ne gelmiş .. 
- Kocası İsmail Bey, babadan kalma evi satmaya kalktığı için, araları açılmış annesinin yanına gitmiş galiba... 
- Yok hayır, oğlunun yanına gitmiş... 
- Ferhunde Hanım, gelini Mürşide ile de geçinemez ki... 
- Mürşide ile de kim geçinebiliyor ki a canım geçenlerde Bostancı vapurunda karşılaştık radyoyu yüksek sesle açtığı için komşuları Dürdane Hanım'la nasıl kavga ettiklerini anlattı balkondan halı silkelediği için de, alt kattakilerle saç saça baş başa gelmişler... 
- İsmail Bey evi satarsa, Ferhunde Hanımlar kiraya mı çıkacaklarmış 
- Hayır, İsmail Bey'in annesinin yanına taşınacaklarmış... 
- Ferhunde Hanım haklı ama, kaynanayla da beraber oturulmaz ki... 
- Ben İsmail Bey'e de hak veriyorum yakında emekliye ayrılıyor, evi satmasın da ne yapsın 
- Ferhunde Hanım'ın, herkese gösterdiği babadan kalma gerdanlığı satsalar ya... 
- Olur mu şekerim, sonra neyle övünecek Ferhunde Hanım 
- Doğrusu benim gözüm yoktur elmasta pırlantada sadece birkaç bileziğimle bir de altın saatim var onlar da, 20 yıl önceki düğün hediyeleri... 
- Bizimki, bana evliliğimizin yıldönümünde bir broş aldı dur göstereyim sana... 

Devirler değişti, cep telefonlarının sayısı 30 milyonu aştı Meclis'te dövüşmeler sövüşmeler yaygınlaştı iç talandan buhar olan paraların toplamı, 50 milyar doları da geçerek, bazı namdar siyasetçilerin ortak aile havuzlarını da doldurup taştı... 
Başbakan Tayyip Bey'in bitmeyen gezileri TV'lerin toplumu tutsak alan dizileri temmuzun, uçakları dolduran tatilcileri vitrinlerin şıkıdım mı, şıkıdım cicileri bicileri bir yanda arazi mafyası, bir yanda kapkaççı tayfası... 

Vaktiyle Fikret Mualla, sokağa fırlatılmış bir zeytin çekirdeği gibi Paris'te sürünürken resimden de, ressamdan da anlamayan Türkiye'ye, "leblebiciler diyarı" anlamına, "Leblebistan" adını takmıştı... 
Olup bitenlere kuşaklar ötesi bir açıdan bakarken atölyesiz, şövalesiz, boyasız, fırçasız ve paletsiz ressam Fikret Mualla'nın, içkili kısıkça sesi yankılanıyor kulaklarımda 
- Leblebistan... 
Keşke Fikret Mualla da görebilseydi "İstanbul Modern"de açılan sergisini resimlerinin sergilendiğini bir kez olsun göremeden, kendi rüzg rlarıyla geçip gitti dünyadan... 

Uzay Çağı'nda eski tatavalar, başkentin vahşi atık çöplüğüne dönüşürken Fikret Mualla'nın Leblebistan'ında, genç kadınlar arası konuşmalar, yakın tanıdıklar hakkındaki karşılıklı yargılama diyaloglarıyla yine sürüp gidiyor 
- Özgün, kapının önüne koymuş Gökbör'ü de... 
- Aman bırak şu Özgün'ü biliyorsun estetik yaptırdı göğüslerine şimdi de tutturmuş biri ötekinden büyük oldu diye... 
- Son zamanlarda Anıt'la çıkıyordu ondan bırakmıştır Gökbör'ü... 
- Anıt da tam süt oğlan, neredeyse gey diyesim geliyor... 
- Arabasına takılmıştır seninki... 
- O kadar araba bizim Kartal'da da var... 
- Kartal'ın annesini görüyor musun yine 
- O mıymıntı mokasen karıyı mı Yine ayrılıyormuş ikinci kocadan da... 
- Bir üvey baba daha gelecek demektir Kartal'a... 
- Gelir gelir vallahi onun derdi arabayı kaptırmamak üvey babalara... 
- Bu yaz da gidecek misiniz Marmaris'e 
- Bilmem annem, nik htan sonra gidin diyor... 
- Billur'lar Alanya'ya gitmişler... 
- Dededen iyi para kaldı onlara... 
- Billur da altından girip üstünden çıksın paraların... 
- Ertop da neresini sever o kızın bilmem... 
- Suratsızlığını herhalde... 
- Ertop da kıl herifin teki bir zamanlar bana da asıldıydı o... 
- Hadi gel, gidip bir kafede oturalım biraz da... 
- Dur şu sutyenimi değiştireyim... 

Suçlamalar, çürütmeler, kıskanmalar, hasetler kızmalar, saldırmalar, öfkelenmeler, hırslanmalar küçümsemeler, görmezlikten gelmeler, burun kıvırmalar, omuz silkmeler... 
Küçük dağları ben yarattım, ben de büyüklerini düdüklerim, diyenlerin kıçına soktum düdüklerini ben kimim biliyor musun o kim biliyor musun bize kim derler biliyor musun 
Büyüklerimiz garibanı da görmeli evde hanımlar yün örmeli türbansız çıkmam dışarı bizim oğlan çok haşarı vatan elden gidiyor, kurtaralım vatanı laiklik elden gidiyor, susturalım ortalığı birbirine katanı... 
Bir gürültü bir patırtı bir patırtı bir gürültü. Nasıl da hızla gelişiyoruz nazar değmesin maşallah tü... tü... tü... 



</TEXT>
</DOC>
