<DOC>
<DOCNO> 369435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/axspo01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı kesmedi 
</HEADLINE>
<TEXT>


Siyah-Beyazlı takımın, Vaduz maçındaki performansı kimseyi memnun etmedi. Başkan Demirören, "Kazanmak güzel ama çok daha üst seviyede bir oyun bekliyordum" derken, Teknik Direktör Çalımbay, "Bazı bölümlerde hatalar yaptık. Bunları tartıya koyacağız" diye konuştu 

ORHAN YILDIRIM 


UEFA Kupası 2. ön eleme ilk maçında Vaduz'u deplasmanda 1-0 yenerek tur kapısını açan Beşiktaş'ın, zayıf Liechtenstein temsilcisi karşısında sergilediği futbol hayal kırıklığı yarattı. Başkan Yıldırım Demirören, Siyah - Beyazlı ekibin ortaya koyduğu performansın kendisini memnun etmediğini söyledi. Demirören, "Takımın çok daha üst seviyede bir futbol oynayacağını sanıyordum. Camiadaki her fert gibi, Beşiktaş'ın zayıf diye nitelendirilen bu tür takımlara karşı etkili futbol oynamasını beklerdim. Ancak kazandığımız için yine de sevinçliyiz. Gerekli tedbirlerin alınacağına eminim" ifadesini kullandı. 
Teknik Direktör Rıza Çalımbay ise maçın bazı bölümlerinde hatalar yaptıklarının altını çizerek, sergilenen futbolun tatmin edici olmadığını belirtti. Tecrübeli hoca, "Maçta zaman zaman çok kötü işler yaptık. Fakat bazı bölümlerde de iyiydik. Tüm bunları tartıya koyarak hataları ortadan kaldırmaya çalışacağız" diye konuştu. 

Futbolcular da beğenmedi 
Siyah - Beyazlı oyuncular da kötü futbol sergiledikleri görüşünde birleşti. Galibiyet golünün sahibi Okan Buruk, "Sezon başında bu tür maçlara motive olmak zordur. Rakibimiz büyük bir takım olsaydı, elbette daha farklı oynardık. İstediğimiz futbolu oynayamadığımız için biz de üzgünüz" dedi. Sergen Yalçın ise "Hiçbir takım bütün maçlarında iyi futbol oynayamaz. Kötü oynadığımızı kabul ediyoruz, fakat önemli olan kazanmayı bilmektir" ifadesini kullandı. 
İlk kez resmi bir maçta forma giyen Adem Dursun da sezon başı olması nedeniyle takımda taşların yerine oturmadığını söyledi. Tecrübeli oyuncu, "Bize biraz daha zaman lazım. Kısa süre içinde takım olarak istenilen düzeye geleceğiz" diye konuştu. 

Denizli mesaisi 

Beşiktaş, Denizlispor'la yarın akşam İnönü Stadı'nda oynayacağı lig maçının hazırlıklarına ara vermeden başladı. Ümraniye Nevzat Demir Tesisleri'nde yapılan çalışma yaklaşık 1,5 saat sürdü. Teknik Direktör Rıza Çalımbay, Vaduz'a karşı ilk 11'de forma giyen futbolcuları koşu ve kültür fizik hareketleri sonrası soyunma odasına gönderirken, diğer oyunculara çift kale maç yaptırdı. 

Juanfran Ajax'a gitti 

Beşiktaş'ta Juanfran krizi nihayet aşıldı. Kendisine kulüp bulması istenen İspanyol futbolcu, Hollanda'nın ünlü kulübü Ajax'la anlaştı. Beşiktaş Futbol Yatırımları A.Ş'den yapılan açıklamada tecrübeli oyuncunun 1 yıllığına Ajax'a kiralandığı bildirildi. Siyah - Beyazlı kulübün resmi internet sitesinde, Hollanda ekibinin, kiralama bedeli olarak Beşiktaş'a 530 bin euro ödeyeceği açıklandı. 



</TEXT>
</DOC>
