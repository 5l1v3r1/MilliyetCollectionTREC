<DOC>
<DOCNO> 378270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yasam/yas03.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme kaçış 
</HEADLINE>
<TEXT>


Gebze'de Bangladeş ve Pakistanlı 50 kaçak taşıyan kamyonu polis durdurdu. 2 kaçak, polisten kaçarken otomobil altında kalarak can verdi 

MESUT IŞIK, ŞENOL AYDIN Kocaeli DHA 

Gebze'de dün sabaha karşı bir kaçak faciası yaşandı. 
İstanbul'da bir süre kaldıktan sonra, Ege Denizi'nden Yunan adalarına geçmek için insan tacirleriyle anlaştıkları belirlenen Bangladeş ve Pakistanlı 50 kaçağı taşıyan bir kamyon, Eskihisar'dan feribotla Topçular'a geçmek üzere dün saat 04.00 sıralarında Gebze'ye geldi. 34 AZ 9391 plakalı kamyonun sürücüsü, yanlışlıkla Yenimahalle Yolu'na girdi. 

19'u kaçmayı başardı 
Burada polis kontrolü olduğunu farkeden sürücü, aracı yol kenarında durdurdu. Kaçaklara durumu haber veren sürücü, olay yerinden kaçtı. 
Polisler de, kamyondan inip kaçmaya kalkışan Bangladeş ve Pakistanlıların peşine düştü. Bir bölümü ara sokaklara dalan kaçaklardan bazıları, D - 100 Karayolu'na yöneldi. Karşıya geçmek isteyen kaçaklardan 2'si, 2 otomobilin çarpması sonucu olay yerinde can verdi. Araçlardan biri kaçarken, diğer aracın plakasının 54 TD 404 olduğu saptandı. Gözaltına alınan 29 kaçak, Kocaeli Yabancılar Şube Müdürlüğü'ne götürüldü. 




</TEXT>
</DOC>
