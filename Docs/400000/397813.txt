<DOC>
<DOCNO> 397813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/siyaset/axsiy01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs'ta adım atın' 
</HEADLINE>
<TEXT>


Cumhurbaşkanı Sezer, 2004'te Kıbrıs Türk halkının yalnızlığına son verilmesini isteyen İslam Konferansı Örgütü ve üye ülkelerden her alanda somut adımlar atmalarını istedi 

Tahsin Aksu - Şakir Aydın İstanbul 


Cumhurbaşkanı Ahmet Necdet Sezer, 2004'teki açılımıyla Kıbrıs Türk halkına uygulanan yalıtıma son verilmesini hedefleyen İKÖ'den İslam Konferansı Örgütü , somut adımlar atmasını istedi. Sezer, AB ile üyelik müzakerelerine başlayan Türkiye'nin, İKÖ üyesi ülkelerin AB ile ilişkilerine olumlu katkılar sağlayacağını söyledi. 
İslam Konferansı Örgütü Ekonomik ve Ticari İşbirliği Daimi Komitesi'nin İSEDAK 2 gündür süren toplantılarının açılışını dün Sezer yaptı. Toplantıya bakanlar Abdullah Gül, Abdüllatif Şener ve İKÖ Genel Sekreteri Ekmeleddin İhsanoğlu da katıldı. 21'i bakan düzeyinde 57 ülke ve 12 kuruluşun katıldığı İSEDAK'ın 21. toplantısına başkanlık eden Sezer, "Örgütün uluslararası toplumdaki saygınlığı ve inandırıcılığının korunabilmesi yönünde, üye ülkelerin kararları uygulama yönünde somut adımlar atmalarını bekliyoruz" ifadesini kullandı. 
Sezer, şöyle konuştu "Kıbrıs Türk halkının süregelen yalıtılmışlığına artık son verilmelidir. Doğrudan ulaşım, ticaret, yatırım, turizm, kültür ve spor temasları başta olmak üzere her alanda ilişkiler geliştirilmelidir." 
Irak'ta uluslararası toplumla barışık bir yönetim kurulması için, halkın seçimlere katılması gerektiğini de belirten Sezer, Filistin ile İsrail arasında yaşanan gelişmelere de değindi. Sezer, BM Güvenlik Konseyi'nin "İsrail ve Filistin'in güvenli ve tanınmış sınırlar içinde yan yana yaşamalarının sağlanması" ilkesine bağlı kalınmasını ve "yol haritası" doğrultusunda görüşmelerin yeniden başlatılmasını istedi. 

Yoksulluk artıyor 
İKÖ Genel Sekreteri Ekmeleddin İhsanoğlu da, İKÖ Eylem Planı'nın en önemli öncelik alanlarından birinin turizm sektörü olduğuna dikkat çekti. "Turizm sektörünün yoksulluğun azaltılması açısından önemli" olduğunu söyleyen İhsanoğlu, yoksulların sayısının artmaya devam ettiğini belirtti. 

Notlar... 
Toplantıda Kuran okundu 

Toplantı öncesinde Kuran okundu.Sezer, Gül, Şener ve İhsanoğlu ile "Mostar 2004" fotoğraf sergisini gezdi.Sezer, toplantıya katılan ülkelerin temsilcilerine, tek tek ellerini sıkarak, "Hoş geldiniz" dedi.Kabul sırasında Sezer'e Gül tercümanlık yaptı. İhsanoğlu, bu yıl ilk kez İSEDAK toplantısına 'genel sekreter' sıfatıyla katıldı. 

</TEXT>
</DOC>
