<DOC>
<DOCNO> 376337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun17.html </URL>
<DATE> 2005/09/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Irak'ta 4 Amerikalı bombayla öldürüldü 
</HEADLINE>
<TEXT>

     Irak'ın güneyindeki Basra'da bir konvoyu hedef alan bombalı saldırıda, 4 Amerikalının öldürüldüğü bildirildi. 
     Bağdat'taki Amerikan Büyükelçiliği sözcüsü Peter Mitchell, yol kenarına yerleştirilen bombanın patlaması sonucu, özel bir güvenlik şirketine mensup 4 Amerikalının öldüğünü açıkladı. 
     Açıklamada, 3 kişinin olay yerinde, dördüncü Amerikalının ise İngiliz askerleri tarafından kaldırıldığı hastanede öldüğü belirtildi. 
     Basra'da saldırıya uğrayan konvoyda, İngiliz diplomatların bulunduğu bildirilmişti. 
     
     ART ARDA SUİKASTLER 

     Bağdat'ın güney batısında düzenlenen saldırılarda 5 kişinin öldüğü bildirildi. İçişleri Bakanlığı'ndan bir kaynak, Bağdat'ın güneyindeki Dura kentinde, Savunma Bakanlığı İstihbarat Birimi Genel Müdürü Hadi Hasan Ümran'ın aracına silahlı kişilerce ateş açıldığını, saldırıda yetkilinin öldüğünü, şoförünün yaralandığını belirtti. 
     Aynı kaynak, Bağdat'ın batısında da İçişleri Bakanlığı'nda görevli Albay İmad İsmail Diab ve 3 yardımcısının direnişçilerin açtığı ateşte öldüğünü söyledi. 
     
</TEXT>
</DOC>
