<DOC>
<DOCNO> 360295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yasam/axyas01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekana gazlı bez cezası 
</HEADLINE>
<TEXT>


Van Bölge Tabip Odası, hasta karnında gazlı bez unutan ekibin başındaki Prof. Dr. Mansur Kamacı'yı hatalı bularak para cezası verdi 


Yüzüncü Yıl Üniversitesi Tıp Fakültesi Dekanı Prof. Dr. Mansur Kamacı'ya, ameliyatta bir hastanın karnında gazlı bez spanç unuttuğu gerekçesiyle Van Bölge Tabip Odası Başkanlığı'nca 111 YTL para cezası verildi. 
Tıp Fakültesi Kadın Hastalıkları ve Doğum Kliniği'nde tedavi gören Fahriye Derge, bir süre sonra artan şik yetleri üzerine Van Doğumevi Hastanesi'ne müracaat etti. Ameliyat sırasında Derge'nin karnında unutulduğu belirlenen spanç, operasyonla çıkarıldı. Van Bölge Tabip Odası Başkanlığı da, Derge'nin operasyonuna katılan, başta Kamacı olmak üzere Tıp Fakültesi'nde görevli toplam 4 doktor hakkında soruşturma başlattı. 

'Sorumluluk onda' 
İnceleme raporunda, hekimlerin herhangi bir kasıtları bulunmadığı belirtildi. Ancak bir tıp fakültesi anabilim dalında bunun kabul edilebilir bir uygulama olmadığı vurgulanan raporda, şöyle denildi 
"Dosyadaki bilgi ve belgelere göre, Kamacı'nın ekibin başında olduğu, asistanlara bilgi beceri aktarımında bulunmak hak ve yetkisine sahip olduğu, soruşturma konusu ameliyatın da bu çerçevede yürütüldüğü dikkate alındı. Karın içinde yabancı cisim unutulması eyleminin sorumluluğunun Kamacı'da olduğu kabul edilerek, Van-Muş-Bitlis-Ağrı-Hakkari Tabip Odası Onur Kurulu'nca Kamacı'nın para cezasıyla cezalandırılmasına karar verilmiştir." 

Kamacı İtiraz ettim 
Prof. Dr. Kamacı, bu tür vakaların her zaman yaşanabileceğini anlatırken, kendisine bildirilen 111 YTL'lik para cezasına itiraz ettiklerini söyledi. Prof. Dr. Kamacı, şöyle dedi 
"Bu hastanın hiçbir sağlık problemi olmadı. Sadece 2. operasyon geçirdi. Bu tür vakalar her zaman yaşanabilir. Ameliyat sonrası ameliyat ekibinde bulunan hemşire spanç gazlı bez kontrolü yapar ve bize bilgi verir. Operasyonu tamamlarız. Van Bölge Tabipler Odası'na bu konuda verilen cezadan dolayı itirazda bulunduk. Cezamız onanırsa, Türk Tabipler Birliği Onur Kurulu'na da itiraz edeceğiz. Bu tür vakalar bizim önümüzü kesemez. Eğitim ve hizmetimize devam edeceğiz." 


</TEXT>
</DOC>
