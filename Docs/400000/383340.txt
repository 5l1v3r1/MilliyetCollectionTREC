<DOC>
<DOCNO> 383340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy06.html </URL>
<DATE> 2005/10/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan Milletimizin gelecek hedefleri 3 Ekim'e endeksli değil 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, Türkiye'nin hiçbir sıkıntısı, ihtiyacı olmadığını belirterek, ''Çünkü inanıyoruz, güçlüyüz ve ülke olarak yolumuza devam ederiz. Kopenhag Siyasi Kriterleri'nin ismi, Ankara Siyasi Kriterleri olur'' dedi. 
     Erdoğan, ''Avrupalı muhataplarımızın tercihlerini, aklıselimden yana kullanarak, sağduyunun gereğini yaparak en doğru kararı vereceklerine inanıyorum'' diye konuştu. 
     Başbakan Erdoğan, Kızılcahamam Asya Termal Otel'de düzenlenen, AK Parti 5. İstişare ve Değerlendirme Toplantısı'nın açılış konuşmasını yaptı. 
     Konuşmasında, Türk milletine ve Avrupa'ya seslenen Erdoğan, şunları söyledi 
     ''Milletimizin geleceğine yönelik hedeflerinin hiçbiri belirlenmiş bir tarihe ya da 3 Ekim tarihine endeksli değildir. AB üyeliği, Türkiye'nin 42 yıldır sürdürdüğü bir maratonun ve 42 yıllık bir hayalin aldığı en üst istasyon, mesafelerden birisidir. Şu anda, bu istasyon değişmemiştir, yarın da değişmeyecektir. 
     3 Ekim müzakereleri öncesinde ülke olarak, üzerimize düşeni fazlasıyla yaptık. 'Masada bir şey kaldı mı ' sorumuza, 'masanın üzerinde hiçbir şey kalmadı' yanıtını aldık. Biz, bu samimiyet testinden alnımızın akıyla geçtik. Şu anda sıra Avrupa Birliği'nde, şu anda onlar testten geçiyorlar.'' 
     
     ''KARAR NE OLURSA OLSUN...'' 

     Çıkan karar ne olursa olsun, Türkiye'nin kendi kararını vereceğini vurgulayan Erdoğan, şöyle devam etti 
     ''Ve bu karar asla Türkiye'nin demokrasi yolunda attığı adımları, haklar ve özgürlükler açısından sağlanan uyum yasalarıyla ilgili yapısal reformları sekteye uğratacak, demokrasi ve insan hakları alanında bizi geriye götürecek bir karar olmayacaktır. Çünkü Türkiye, sırtındaki ağırlıklarından kurtulma iradesini, AB üyeliğine giden yolu açmak anlayışıyla değil, öncelikle kendi onurlu, mutlu, müreffeh geleceğini inşa etmek amacıyla göstermiştir. Bu bakımdan AB tarafından alınacak hiçbir karar, bizim ülke olarak yönümüzü, rotamızı değiştirmemiz anlamına gelmeyecektir. Sadece, medeniyetler buluşması hedefimizin yara almasından dolayı biz üzüntü duyarız. 
     AB, demokrasinin olmazsa olmaz koşulu olan çoğulcu değerlere ne kadar sahip çıkacağını, daha da açıkçası kendi bekasını, geleceğini bütün insanlığın önünde test etmektedir aslında. Böyle bir durumda kendini gözden geçirecektir.'' Türkiye'nin kaldığı yerden, bütün dikkati, kararlılığı ve konsantrasyonu ile yoluna devam ettiğini ve edeceğini vurgulayan Başbakan Erdoğan, ''Avrupalı muhataplarımızın tercihlerini, aklıselimden yana kullanarak, sağduyunun gereğini yaparak en doğru kararı vereceklerine inanıyorum, inanmak istiyorum'' dedi. 
     
     ''AB YA KÜRESEL AKTÖR YA DA HIRİSTİYAN KULÜBÜ OLACAK'' 

     3 Ekim'de ortaya çıkacak tablonun, Türkiye'nin geleceğinden çok AB'nin geleceği için belirleyici olacağını söyleyen Erdoğan, ''AB ya siyasal bir olgunluk göstererek, küresel bir aktör olmaya karar verecek, küresel bir güç olmaya karar verecek ya da ila-nihaye bir Hıristiyan kulübü olmayı içine sindirecektir. Çünkü Türkiye'nin özellikle son 2.5-3 yılda ortaya koyduğu performans, AB üyelik hedefimize karşı olanların bütün düşüncelerini ellerinden almıştır. Önümüze koyacakları ihtimalleri kalmamıştır'' diye konuştu. 
     Kıbrıs örneğinden yola çıkarak, hükümetin izlediği politikanın başarıya ulaştığını ve kimsenin artık Türkiye'ye ve KKTC'ye çözümsüzlük konusunda ''suç'' yüklemediğini kaydeden Erdoğan, ''Bizim hiçbir sıkıntımız yoktur. Bu noktada ihtiyacımız da yoktur. Çünkü inanıyoruz, güçlüyüz ve ülke olarak biz yolumuza devam ederiz. Kopenhag Siyasi Kriterleri'nin ismi, Ankara Siyasi Kriterleri olur ve yolumuza aynen devam ederiz'' dedi. 

     
</TEXT>
</DOC>
