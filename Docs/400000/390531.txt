<DOC>
<DOCNO> 390531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur18.html </URL>
<DATE> 2005/10/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Malatya Çocuk Yuvası’nda 3 bakıcı annenin işine son verildi 
</HEADLINE>
<TEXT>

     Malatya Çocuk Yuvası’nda yaşanan olaylar sonrasında, yuvada çalışan 3 "bakıcı anne"nin işine son verildi. 
     Sosyal Hizmetler İl Müdürü Dr. Suat Yalçınsoy, AA muhabirine yaptığı açıklamada, görevine son verdikleri "bakıcı annelerin" yerine bugünden itibaren çocuk gelişimi mezunu 3 personelin işe başladığını, 2 kişinin daha istihdam edileceğini söyledi. 
     Bundan sonra yuvalarda vasıfsız personel barındırmayacaklarını dile getiren Yalçınsoy, şu bilgiyi verdi 
     "Çocuk yuvalarında birtakım değişikler yapıyoruz. Personel değişiklikleri bu yeniliklerden biri. Bugünden itibaren çocuk gelişimi mezunu, eğitimli personel göreve başladı. Bundan böyle çocuk yuvalarındaki yeni yapılanma kapsamında eğitimsiz personel istihdam edilmeyecek. Hatta çocuk gelişimi mezunu personeli bile çocuklarla ilişkiler konusunda ikinci bir uygulamalı eğitimden geçireceğiz." 
     
     PSİKOLOJİK TEDAVİ BAŞLIYOR 
     Dr. Yalçınsoy, Malatya Çocuk Yuvası’nda kalan çocukların üzerinden yaşadıkları olayların etkilerini gidermek için başlattıkları çalışmalara da değinerek, acil önlemler aldıklarını, 10-15 gün sonra çocukların psikolojik tedavilerinin başlayacağını kaydetti. 
     Başta üniversiteler olmak üzere ilgili diğer kurumlarla işbirliğine gideceklerini ifade eden Yalçınsoy, şöyle devam etti 
     "Sağlık İl Müdürlüğü, İnönü Üniversitesi ve şehir dışından bazı üniversitelerin destekleri ile yaşadıkları olayların çocuklar üzerindeki uzun dönemli etkilerini gidermek için rehabilitasyon çalışmalarına başlayacağız. Çocuk yuvalarındaki personel değişikliği gibi, çeşitli mekansal değişiklikleri gerçekleştireceğiz. Şu anda şehir dışından bazı üniversitelerden bize bu konuda bireysel talepler geliyor. Bunları değerlendiriyoruz. Çocukları rahatsız etmeden, düzeni sarsmadan rehabilite çalışmaları yapılacak. Ayrıca belirli aralıklarla çocukların üzerindeki düzelmeleri saptamak amacıyla psikiyatrik muayeneler yapılacak." 
     
     ÇOCUKLARIN YÜZÜ GÜLMEYE BAŞLADI 
     Öte yandan yuvada kalan çocukların, yaşadıkları olayların meydana getirdiği travmaları atlatabilmeleri için hayırsever işadamları da seferber oldu. 
     Malatyalı işadamı Ali Fuat Kılıç, yuvada çocukları ziyaret ederek, onlara çeşitli oyuncuklar ve çikolata verdi. 
     Çocukların kendilerine gösterilen ilgiden memnun oldukları görüldü. 
     
</TEXT>
</DOC>
