<DOC>
<DOCNO> 372668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/axspo03.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery pazarlığı 
</HEADLINE>
<TEXT>


Galatasaray, Marsilya'nın, "Anlaşalım, davadan vazgeçin" teklifi üzerine Fransızlar'la masaya oturdu. Bu görüşmede Sarı-Kırmızılılar'ın, 10 milyon dolara yakın bir rakam talep ettiği öğrenildi 

ERHAN TELLİ 


Sarı - Kırmızılı takımdan olaylı bir şekilde ayrılarak Fransa'nın Marsilya takımına transfer olan Franck Ribery konusunda pazarlıklar başladı. 
Fransız Kulübü'nün, Galatasaray'a UEFA'da açtığı davadan vazgeçmesi için ortak bir noktada buluşma çağrısı yaptığı bildirildi. Bu teklifin ardından Bülent Tulun'un Fransa'ya gittiği ve Özhan Canaydın'ın ortağı Haim Fresco ile birlikte Fransız yöneticilerle masaya oturduğu belirtildi. Marsilya'nın, Galatasaray'a Ribery için Metz'e ödediği 2 milyon Euro'yu teklif edip, "Zararınızı karşılayalım" önerisinde bulunduğu öğrenildi. Ancak Sarı - Kırmızılılar, 10 milyon Euro'luk tazminat maddesini hatırlatıp, uzlaşmanın ancak bu rakama yakın bir öneri yapılması durumunda gerçekleşebileceğini ifade ettiler. Galatasaray ile Marsilya arasındaki Ribery pazarlıklarının bugün de devam edeceği vurgulandı. 

Heinz'da indirim 
Kily Gonzales'ten yanıt gelmemesi üzerine rotayı B.Mönchengladbach'ta oynayan Çek yıldız Heinz'a çeviren Galatasaray, bonservis konusunda da önemli adımlar attı. Tecrübeli oyuncuyla anlaşma sağlayan Sarı - Kırmızılılar, Alman kulübünün istediği 2.2 milyon Euro'yu 2 milyona düşürmeyi başardı. Ancak Galatasaray fiyatın 1.5 milyon Euro'ya düşmesini bekliyor. 
Bu arada yönetim, Ribery konusunda da uzlaşma sağlayıp, Marsilya kulübünden gelecek olan parayı Heinz'in transferinde kullanmayı planlıyor. 

Gergin çalışma 

Galatasaray antrenmanlarına son 10 gündür damgasını vuran tartışmalar zincirine dün yenisi eklendi. Geçtiğimiz hafta Hasan Şaş ve Mondragon arasında yaşanan sözlü tartışmanın ardından dün sabah yapılan çalışmada da aynı takımda oynayan kaleci Aykut ve Hırvat yıldız Tomas, yenilen gol sonrasında birbirleriyle tartıştı. 
Aykut'u dikkatli olması için uyaran Tomas'a, genç eldiven de aynı şekilde cevap verince, ikili arasında gerginlik oluştu. Birbirlerine sert şekilde bağırıp, tartışmaya başlayan iki oyuncunun kavgasını araya giren Teknik Direktör Eric Gerets önledi. 
Antrenmana ayak serçe parmağına darbe aldığı için dinlendirilen Ergün Penbe dışında tüm oyuncular katılırken, tedavileri sürdürülen Necati ve Ayhan takımdan ayrı olarak çalıştılar. Kulüp doktoru Murat Çevik, omzundan sakat olan Necati'nin hafta başından itibaren takımla antrenmanlara başlayabileceği müjdesini verdi. 

Gerets uçar gider 

Sarı - Kırmızılılar'da Eric Gerets'in araç sorunu sponsor desteğiyle sonuçlandı. Doğuş Otomotiv, Galatasaray Teknik Direktörü Gerets ile yardımcısı Reinhard Stumpf'a, Türkiye'de kullanımları için Audi marka otomobil tahsis etti. 
Florya Metin Oktay Tesisleri'nde düzenlenlenen törende Eric Gerets, 90 bin Euro değerindeki Audi 6 2.4 Multitronic, Stumpf da 70 bin Euro değerindeki Audi 4 2.0 TFSI Quattro model otomobillerini teslim aldılar. 
Törende, Galatasaray Kulübü Yönetim Kurulu üyeleri Şükrü Ergün ve Niyazi Yelkencioğlu ile Doğuş Otomotiv Audi Marka Genel Müdürü Emir Ali Bilaloğlu hazır bulundu. 


</TEXT>
</DOC>
