<DOC>
<DOCNO> 377927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun09.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zümrüt'te asıl kusur belediyede 
</HEADLINE>
<TEXT>


TOLGA ŞARDAN Ankara 

Konya'nın merkez Selçuklu ilçesinde, 2 Şubat 2004'te 92 kişiye mezar olan Zümrüt Apartmanı'nın çökmesiyle ilgili davada raporunu tamamlayan bilirkişi heyeti, belediye ile haklarında dava açılan 3 kişiyi kusurlu buldu. Heyet, belediyenin kapsamlı zemin incelemesi yapılmayan yapı için inşaat izni verdiğini saptadı. 

Bilirkişi raporu geldi 
Konya Ağır Ceza Mahkemesi'nde devam eden dava kapsamında mağdurların avukatlarınca istenen bilirkişi raporu kısa süre önce mahkemeye ulaştı. 
Heyetin 16 sayfalık raporunda, "Selçuklu Belediyesi tarafından inşaat için 1994'te verilen yapı ruhsatında mimari proje üzerine zemin kata asma kat ilavesinin görüldüğü ancak statik betonarme projelerde bu ilavelerin yer almadığı" kaydedildi. Raporda, ruhsat yenilenmesiyle ilgili olarak mimar Vedat Kaya imzasıyla belediyeye verilen taahhütnamede "inşaatın fen ve sağlık kuralları ve standartlara uygun olarak yapacağını taahhüt ederim" denildiği ancak kurallara uygun olarak inşa edilmediği görüşüne yer verildi. 

Belediye 8'de 1 suçlu 
Bilirkişi heyeti, Selçuklu Belediyesi'ni kapsamlı zemin incelemesi yapılmayan yapı için inşaat izni verdiği, projeleri onayladığı, inşaatı denetlemediği ve iskan izni verdiği gerekçesiyle 8'de 1 oranında teknik uygulama sorumlusu Vedat Kaya'yı 8'de 4 oranında kalfa İsmail Hakkı Canlıer'i 8'de 2 oranında ve statik betonarme proje müellifi Halil İbralim Elliiki'yi de 8'de 1 oranında kusurlu buldu. 


</TEXT>
</DOC>
