<DOC>
<DOCNO> 399509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/axspo03.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek depremi 
</HEADLINE>
<TEXT>


Milliyet'in Gerets-Song kavgasını sızdırmakla suçlananan dört futbolcuya forma verilmediğini ortaya çıkarması gündemi sarstı. Yönetim dün bitmesi gereken konuşma yasağını süresiz uzattı 

ERHAN TELLİ 


Galatasaray dün Milliyet'in ortaya çıkardığı, "Köstebek raporu" ile sarsıldı. Milliyet'in manşetten verdiği haber Florya'ya adeta bomba gibi düştü. Teknik Direktör Eric Gerets ile Rigobert Song arasında ligin 5. haftasında Ali Sami Yen Stadı'nda oynanan Sivasspor maçı öncesi yaşanan kavganın basına sızmasının ardından başlatılan soruşturma kapsamında Ümit Karan, Volkan, Suat Usta ve kaleci Aykut'un isimleri yönetim tarafından belirlenmişti. 
Sarı - kırmızılı dört futbolcu konuyla ilgili herhangi bir açıklama yapmazken, yönetim kurulu daha önce dün biteceği belirtilen konuşma yasağını süresiz olarak uzatma kararı aldı. Kulübe yakın kaynaklardan alınan bilgilere göre bu dört futbolcuya konuyla ilgili olarak yönetim kurulu tarafından hiçbir açıklama yapılmadığı vurgulandı. 
Bu arada Ümit Karan, Volkan ve Suat Usta'nın bundan sonraki haftalarda da şans bulamamaları halinde takımdan ayrılacakları belirtildi. Bu futbolcular, konuyla ilgili kesin kararlarını ligin devre arasında verecekler. 

Kimse boy ölçüşemez 

MEHMET ÇİFTÇİ DHA 

İspanya'nın Estadio dergisi Avrupa'da top koşturan en uzun boylu yıldız futbolcuların listesini çıkardı. Galatasaray ve A Milli Takımımız'ın 1.91 metre boyundaki kaptanı Hakan Şükür listede 8. sırada yer aldı. Borussia Dortmund'un 2.02'lik dev forveti Jan Koller'in ilk basamakta bulunduğu en uzunlar listesinde Liverpool'lu Peter Crouch 1.98 metrelik boyuyla ikinci, daha önce Beşiktaş forması giyen Lyon'lu John Carew ise 1.93 metre ile üçüncü oldu. 10 kişilik listede yer alan diğer futbolcular ise şöyle Richard Morales 1.97 m - Malaga , Nwanko Kanu 1.96 m - West Bromwich , Vratislav Lokvenc 1.92 m - Bochum , Zlatan Ibrahimovich 1.92 - Juventus , Kevin Kuranyi 1.90 m - Schalke , Dado Prso 1.90 m - G.Rangers . 

Altan ve İliç'ten şov 

VEDAT DANACI 

Galatasaray, Ankaraspor ile hafta sonu deplasmanda oynayacağı maçın hazırlıklarını bir günlük aranın ardından çift antrenmanla sürdürdü. Sabah idmanında önce antrenör Erdal Keser yönetiminde üst sahada koşu yapan futbolcular daha sonra tesislere geçerek salonda kondisyon çalıştı. Belindeki sakatlığı süren Hasan Şaş dışındaki futbolcular antrenmana katıldı. Teknik Direktör Eric Gerets yönetiminde yapılan akşam idmanında Altan ve İliç çift kale maçta attıkları şık gollerle alkış alırken, Ümit Karan sinirli tavırlarıyla dikkat çekti. Önce antrenör Stumpf ile çift kale maçtaki bir pozisyonu tartışan tecrübeli forvet ardından da aynı takımda yer aldığı Tomas ile ağız dalaşına girdi. Son derece gergin olduğu gözlenen Ümit'in maçtaki şutları da hedefi bulmadı. Bu arada duvardan atlayarak tesislere giren iki kişi güvenlik tarafından dışarı çıkarıldı. 

Derbi talihlileri 

Galatasaray Avrupa Taraftar Kartı sahipleri arasında yapılan çekilişle gelecek hafta Beşiktaş'la Ali Sami Yen Stadı'nda oynanacak derbi karşılaşmasını izleyecek talihli 50 kişi belirlendi. Şanslı taraftarlar maç öncesi Florya Metin Oktay Tesisleri'nde sarı - kırmızılı futbolcularla tanışıp daha sonra toplu halde yemek yiyecek. Başkan Özhan Canaydın ve yönetim kurulu üyeleriyle de biraraya gelecek olan taraftarlar, Beşiktaş maçını Ali Sami Yen Stadı'nda kendilerine ayrılan özel tribünden izleyecekler. 

Zorlu maraton 

Derbi maçtan yenilgiyle ayrılarak lider Fenerbahçe'nin 6 puan gerisine düşen Galatasaray, Aralık ayı içinde birbirinden zorlu maçlar oynayacak. Sarı - kırmızılı takım ilk sınavını hafta sonu Ankaraspor deplasmanında verecek. Süper Lig'in 16. haftasında Ali Sami Yen'de ezeli rakibi Beşiktaş'ı ağırlayacak olan Aslan devre arası öncesi son maçta Kayserispor'la deplasmanda kozlarını paylaşacak. Cim Bom, Süper Lig'in ardından Türkiye Kupası'nda ter dökecek. Sarı - kırmızılı takım, Malatyaspor ile deplasmanda oynayacağı maçla ilk yarıyı noktalayacak. 

Gökşen'den umut mesajı 

Galatasaray'da Futbol Şubesi Sorumluluğu'na geri getirilen Fatih Gökşen önceki akşam teknik heyet ve futbolcuların yemekte buluşmasının yönetim olarak kendilerini çok mutlu ettiğini söyledi. Hedeflere ulaşmak için takım ve camia olarak kenetlenmeleri gerektiğini ifade eden Gökşen, "Futbolcularımızın birlik ve beraberlik konusundaki düşünceleri, şampiyonluk için kenetlenmeleri çok güzel. İnşallah bundan sonrası için güzel günleri hep birlikte yaşayacağız" dedi. 


</TEXT>
</DOC>
