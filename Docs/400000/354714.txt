<DOC>
<DOCNO> 354714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun45.html </URL>
<DATE> 2005/06/23/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Kara Kuvvetleri Komutanı Orgeneral Büyükanıt, Atina'da... 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Yunanistan Kara Kuvvetleri Komutanı Korgeneral Nikolaos Duvas’ın davetlisi olarak Atina’ya yaptığı resmi ziyaretin "çok faydalı ve memnun edici olduğunu" söyledi. 
     Resmi temaslarının ardından Atina’da görev yapan Türk gazetecilerle kaldığı otelde sohbet eden Orgeneral Büyükanıt, Korgeneral Duvas’ın "protokol kurallarını da aşan bir biçimde misafirperverlik" gösterdiğini "hatta iyi ağırlamak için adeta çırpındığını" belirtti. 
     Korgeneral Duvas ile iki ülke Kara Kuvvetleri’nin işbirliğini geliştirmek ve birbirlerini daha iyi tanımaları için neler yapılması gerektiği konusu üzerinde durduklarını söyleyen Orgeneral Büyükanıt, " Bildiğiniz gibi halen güven arttırıcı önlemler çerçevesinde karşılıklı faaliyetlerimiz var. Biz bunun nasıl geliştirilebileceğinin arayışı içindeyiz. Kuşkusuz bir tek görüşme ile mucizevi sonuçlar elde edilmez. Ancak temaslarımızı sürdüreceğiz" dedi. 
     Yunanistan Genelkurmay Başkanı Oramiral Panayotis Hinofotis ve Savunma Bakanı Spilyos Spilyotopulos ile görüşmelerinde de genel olarak işbirliğinin nasıl geliştirilebileceği konusu üzerinde durduklarını belirten Orgeneral Büyükanıt, Spilyotopulos ile görüşmesinin, bu tür ziyaretlerde protokolde olmamasına rağmen, karşı tarafın talebi üzerine yapıldığını kaydetti. 
     Korgeneral Duvas ile NATO ve Barış İçin Ortaklık BİO kapsamında yapılan ve 39-40 ülkenin kara kuvvetleri komutanının katıldığı Heiderberg toplantılarında tanıştıklarını ve kendisini Atina’ya davet ettiğini belirten Orgeneral Büyükanıt, kendisinin de Korgeneral Duvas’ı Türkiye’ye davet ettiğini ve bu ziyaretin Kasım ayında yapılacağını kaydetti. 
     Orgeneral Büyükanıt, "Tabi ki burada karargahlar arasında temas olacak. Ayrıca Ekim ayında yapılacak Heiderberg toplantısında Sayın Duvas’ı göreceğim" diye konuştu. 
     
     HALKLAR ARASI DOSTLUK 
     Üst düzey yetkililer arasında dostlukların kolay kurulabildiğini, ancak bu dostlukların aynı kolaylıkla bozulabileceğine dikkati çeken Orgeneral Büyükanıt, halklar arasında dostluk kurulmasının esas olduğunu vurguladı. 
     Türk Silahlı Kuvvetleri’nin, bu bağlamda Kara Kuvvetleri’nin de halklar arasında sağlam bir dostluk kurulması için çaba harcadıklarını kaydeden Orgeneral Büyükanıt, bu tür dostlukların kalıcı olduğunun altını çizerek, şunları söyledi 
     "Mesela Pakistan ve Afgan halkları ile aramızda böylesi bir dostluk var. Geçen ay Afganistan’daydım Atamız’ın 1920’lerde attığı temel üzerine bina edilmiş halklar arası dostluk çok sağlam. Bunu her düzeyde görmek mümkün. Sözgelimi Afganistan Savunma Bakanı, bana randevu almadan kendisini görmeye yalnızca Türk Büyükelçisi ve Türk Askeri Ataşesi’nin gelebildiğini ve kapıyı çalmadan odasına girebildiklerini söyledi. Kuşkusuz halklar arası dostluğun sağlamlığı üst kademelere de yansıyor. Zaten, askerler hep savaş yapacaklar diye birşey yoktur. Askerler barışı da çok güzel yaparlar. Zaten caydırıcı bir güce sahip olmak barışın teminatıdır." Bulgaristan ile yapılan 1993 tarihli Edirne mutabakatını hatırlatan Orgeneral Büyükanıt, o noktadan sonra ilişkilerin her kesimin katılmasıyla büyük bir hızla geliştiğini ve bugün mükemmel düzeye ulaştığını vurguladı. 
     Yunanistan’daki ziyareti çerçevesinde bu akşam Korgeneral Dukas’ın onuruna vereceği akşam yemeğine katılacağını, yarın da Selanik’e geçeceğini söyleyen Orgeneral Büyükanıt, bu kentte binbaşı ve yarbay rütbesindeki subayların eğitim gördüğü Harp Akademisi’nde bir konuşma yapacağını söyledi. 
     Yunan tarafının arzusu üzerine yapacağı bir konuşmanın ardından Türkiye’nin Selanik Başkonsolosluğu’nu ve Atatürk’ün evini ziyaret edeceğini kaydeden Orgeneral Büyükanıt, daha sonra Türkiye’ye döneceğini açıkladı. 
     
     BAYRAK OLAYI 
     Bu arada sorular üzerine Nisan ayında Yunan Kara Harp Okulu’nu ziyaret eden Türk öğrencilerin odasına üzerine birtakım saygısız ifadeler yazılmış bir Türk bayrağı bırakılması olayına değinen Orgeneral Büyükanıt, Yunan tarafının bu olaydan ötürü büyük bir samimiyetle özür dilediğini söyledi. 
     Orgeneral Büyükanıt, olay günü Korgeneral Duvas’ın kendisini telefonla aradığını belirterek, şunları söyledi 
     "Telefondaki konuşmamızda olaydan büyük üzüntü duyduğunu farkettim. Böyle şeyler anlaşılıyor. Benden Türk öğrencileri geri çekmememi rica etti. Bunu yapamayacağımı kendisine söyledim ve bilindiği gibi öğrencilerimizi geri çağırdık. Daha sonra diplomatik lisanın tüm incelikleri gözetilerek yazılmış bir özür mektubu geldi. 
     Tüm bunlar basına da yansıdı daha sonra bu talihsiz olayın failini yakaladıklarını ve adli makamlara sevkettiklerini bildirdiler. Bu meselenin kurumsal olmadığı kanısındayım. Bireysel, ancak kuşkusuz çok çirkin bir olay." Orgeneral Büyükanıt, Korgeneral Duvas’ın bugünkü karşılama töreni sırasında dalgalanan Türk bayraklarını göstererek, "Az bile" ifadesini kullandığını da aktardı. 
     
     FIR HATTI 
     Sorular üzerine Atina’nın Ege’deki ihlal iddialarına değinen Orgeneral Büyükanıt, "Benim jetlerim yok" esprisiyle bu konunun gündeme gelmediğini, ancak sorununun, Yunanistan’ın FIR hattı kavramına yüklediği anlamdan kaynaklandığını söyledi. 
     Atina’nın, Ege’de Atina FIR hattını geçen her uçağa ihlal gerekçesiyle karşı çıktığını kaydeden Orgeneral Büyükanıt, Yunanistan’ın bu hattı ulusal egemenlik sınırı gibi gördüğünü anlattı. 
     Uluslararası Sivil Havacılık kurallarının, askeri ve devlet uçaklarına FIR hattına ilişkin bir yükümlülük getirmediğini vurgulayan Orgeneral Büyükanıt, "Atina’nın bu konudaki yaklaşımının uluslararası hukuk açısından dayanağı yok. Bunu bizim kabul etmemiz mümkün değil. 
     Neticede bizim de eğitim ihtiyacımız var. Tabii ki Ege’de uçacağız kaldı ki Yunanistan Ege’yi bu anlamda bizden çok daha fazla kullanıyor. Bu konunun bizim açımızdan tartışılacak tarafı yok" dedi. 
     
     BAŞÖRTÜSÜ AÇIKLAMASI 
     Gazetecilerin başörtüsü konusunda daha önce yaptığı açıklamaya ilişkin sorularına, "Bu konuda söyleyeceğimi söyledim" yanıtını veren Orgeneral Büyükanıt, açıklamasının arkasında olduğunu ve sözlerini geri almasının söz konusu olmadığını vurguladı. 
     Bu konuda daha fazla konuşmak istemediğini de belirten Orgeneral Büyükanıt, "Bir asker olarak hergün aynı konuyla gündemde olmak doğru değil. Ayrıca bizim işimiz belli. Atina’da yaptığımız gibi, Silahlı Kuvvetlerimizin hazırlık seviyesini yükseltmek gibi. Tabi bir yandan da Türkiye’nin gerçekleri var" diye konuştu. 
     
     TERÖR OLAYLARI 
     Öte yandan terör örgütü PKK’nın son dönemlerde yaptığı eylemlerin mayın döşemek ve uzaktan kumandayla bomba patlatmak üzerinde yoğunlaştığını söyleyen Orgeneral Büyükanıt, teröristlerin Silahlı Kuvvetler unsurlarıyla temastan kaçındıklarını söyledi. 
     Son zamanlarda Türkiye’nin başta C 4 tipi olmak üzere patlayıcı deposu haline getirilmek istendiğini belirten Orgeneral Büyükanıt, "Bu tehdit var ve varlığını koruyor. Teröristler sırt çantalarında ekmek taşır gibi C 4 taşıyor. Bu askeri bir patlayıcı, basit bir şey değil. Menşeine gelince, bildiğiniz gibi Saddam’ın silah depoları yağmalandı. Buradan bir biçimde terör örgütünün eline geçiyor. 
     Patlayıcı ağırlıklı olarak Kuzey Irak’tan geliyor" dedi. 
     Bazı çevrelerin, operasyonların durdurulmasını, genel af ilan edilmesini ve terör örgütü başı Abdullah Öcalan’ın affedilmesini istediklerini kaydeden Orgeneral Büyükanıt, bu taleplere aklı başında hiçkimsenin evet diyemeyeceğini vurguladı. 
     Orgeneral Büyükanıt, " Binlerce şehidimiz var, insanlarımızı yitirdik. Onların kemikleri sızlar. Terörle mücadele konusunda hiçkimsenin bize akıl öğretmesine ihtiyacımız yok. Dün 2 şehidimiz, 2 yaralımız var. Mayın yüzünden. Kaybettiğimiz canlar ne oluyor Biz dağlara piknik yapmaya gitmiyoruz. Bu ülkenin birliğini bütünlüğünü korumaya gidiyoruz. Bu azmimizi ve irademizi de hiçkimse kıramaz" dedi. 
     
     İSTANBULLU GARSON 
     Gazetecilerle sohbet sırasında, Türkçe konuştuğu otel görevlisi Rum garsonun, İstanbul’un Kurtuluş semtinden ve Fenerbahçeli olduğunu söylediğini aktaran Orgeneral Büyükanıt, daha sonra gazetecilere Milli Takımlar Teknik Direktörü Ersun Yanal’ın istifa edip etmediğini, sonra da yerine kimin getirildiğini sordu. 
     
</TEXT>
</DOC>
