<DOC>
<DOCNO> 368244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yasam/yas03.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliağa'da havuz pahalı, can ucuz 
</HEADLINE>
<TEXT>


Aliağa'da sökülen binlerce ton asbestli geminin çevreyi mahvettiği, kanseri patlatacağı belirtiliyor. Bunları önleyecek gemi söküm havuzu 'pahalı' diye alınmıyor 

Serhat Oğuz 

Dünyanın dört yanından gelen hurda gemilerin sökülerek yeniden ekonomiye kazandırıldığı İzmir Aliağa Gemi Söküm Tesisleri'nde tehlike çanları çalıyor. 
1976'dan bu yana faaliyet gösteren Aliağa Gemi Söküm Tesisleri'nde yılda ortalama 200 bin ton hurda gemi sökülüyor ve 50 milyon dolarlık gelir sağlanıyor. Ancak bölgenin insan ve çevre sağlığı açısından kayıpları da ciddi boyutta. 
Greenpeace Gemi Sökümü Kampanyası Sorumlusu Erdem Vardar, gemilerde kullanılan asbest maddesinin kanserojen olduğunu, Aliağa'daki tesislerde ancak son yıllarda tedbirlerin olumlu seviyede olduğunu ileri sürdü. 
Vardar, asbestin dışında gemilerdeki birçok zararlı maddenin de çevre ve insanlar üzerinde ciddi tehditler yarattığını iddia ederek, "Söküm işlemi özel havuzlarda yapılmalı. Ancak burada deniz kıyısında yapılıyor. Tehlikeli atıklar toprağa, suya karışıyor" dedi. 

'Önlemler göstermelik' 
Eski Aliağa Belediye Başkanı ve CHP İzmir Milletvekili Hakkı Ülkü ise, asbeste karşı gemi söküm tesislerinde alınan önlemlerin göstermelik olduğunu iddia ederek şöyle konuştu 
"Türkiye'ye 2010 yılına kadar yaklaşık 1500 asbestli geminin gelmesi bekleniyor. Asbest nedeniyle oluşacak kanser kendini 15 yılda gösteriyor. Yani önümüzdeki yıllarda işçilerde kanserin yaygınlaştığını göreceğiz. Üstelik onların çamaşırlarını yıkayan eşleri de aynı riskle karşı karşıya. Eskiye oranla iyileştirme var ama yetersiz. Gemiler iman gücüyle hızla kıyıya oturtularak sökülüyor. Bunun için de ağırlık yapmasın diye üzerindeki tüm atıklar, sintineler denize boşaltılıyor." 

'Eksikler var ama...' 
Gemi Söküm Sanayicileri Derneği Genel Sekreteri Nevzat Sarıaslan ise, Aliağa'da bazı eksikliklerinin olduğunu kabul etti. 
Ancak, özellikle asbeste karşı ciddi önlemler aldıklarını savunan Sarıaslan, Almanya'dan ekipmanlar getirttiklerini, işçileri bu konuda eğitime tabi tuttuklarını söyledi. Gemi söküm havuzlarının ise büyük maliyetleri nedeniyle hiçbir ülkede kullanılmadığını söyleyen Sarıaslan, mülkiyet sorunu yaşadıkları bölgenin uzun süreli kiralanması için Başbakanlık Toplu Konut İdaresi'yle görüştüklerini, ancak bu durumda havuz gibi büyük yatırımların gerçekleşebileceğini öne sürdü. 

İşte Aliağa'ya akan 'zehirler' 

Greenpeace verilerine göre, her yıl hurda gemilerle Türkiye'ye giren kirliliğin bilançosu şöyle 168 ton zehirli boya, 980 kilo kurşun ve kadmiyum gibi ağır metallere bulaşık akü, 16 milyon litre yağ ve petrol artığı, 70 ton PVC kaplı kablo, 700 kilogram civa ve PCB içeren lamba tüpü. 


</TEXT>
</DOC>
