<DOC>
<DOCNO> 388675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas19.html </URL>
<DATE> 2005/10/21/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Tava saat, çorap çiçek olur mu 
</HEADLINE>
<TEXT>

     Kadın Koordinasyon Merkezi'nin KKM Feshane'deki ''Geri Dönüşüm Atölyesi''nde, eski ve atıl durumdaki bir çok eşya, kadınların el becerileriyle yeniden şekilleniyor. 
     KKM'den yapılan yazılı açıklamaya göre, sosyal yardımdan sağlığa, eğitimden kadınların sosyal hayattaki rolünün arttırılmasına kadar birçok alanda çalışma yürüten merkez bünyesinde oluşturulan Geri Dönüşüm Atölyesi'nde, kadının aktif ve üretken hale getirilmesi amaçlanıyor. 
     Ramazan ayı boyunca Feshane Kültür Merkezi'nde ziyarete açık olacak Geri Dönüşüm Atölyesi'nde, düşünmeden çöpe atılan birçok ürünün usta ellerde nasıl hayat bulduğu yerinde görülebiliyor. 
     Atölyedeki gönüllü kadınlar, el becerilerini kullanarak eski bir tavayı saate, çorabı çiçeğe, CD'yi abajura ve gece kıyafetini ise çantaya dönüştürebiliyor. 
     
</TEXT>
</DOC>
