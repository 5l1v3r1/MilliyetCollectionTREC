<DOC>
<DOCNO> 350262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun11.html </URL>
<DATE> 2005/06/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye’nin Bakü Büyükelçisi'nin çantasını çalan kapkaççı yakalandı 
</HEADLINE>
<TEXT>

     Nurettin ATMACA BAKÜ, DHA 
     

      TÜRKİYE’nin Bakü Büyükelçisi Turan Moralı’nın çantasını kapkaç yöntemi ile çalan hırsızın yakalandığı bildirildi. 
     Azerbaycan İçişleri Bakanlığı Basın Merkezi’nden yapılan açıklamada, Bakü’deki Sebail Bölgesi Emniyet Müdürlüğü tarafından yapılan operasyonda Büyükelçi Moralı’yı kapkaçla soyan Azer Nuruzade adlı eski sabıkalının yakalandığı ifade edildi. 
     Bakü nüfusuna kayıtlı olan 26 yaşındaki kapkaç zanlısının hırsızlık suçundan daha önce de 4 kez cezaevinde yattığı belirtildi. Büyükelçi’nin çalınan çantasının içindeki zimmetli silah ve belgelerin de zanlıyla birlikte ele geçirildiği açıklandı. 
     
     ’MORALI HAKKINDAKİ İDDİALAR TÜRK DİPLOMATİK ÇEVRELERİNİ ÜZDÜ’ 
     Büyükelçi Moralı, 4 Haziran gecesi Fevvareler Meydanı’nda tek başına yaptığı gezinti sırasında bir saldırgan tarafından gerçekleştirilen kapkaç olayına maruz kalmıştı. 
     Kapkaç olayından sonra 15 gün izin alarak Türkiye’ye giden Büyükelçi’nin mesleki kariyerini sürdürmeyeceği yolunda bazı iddialar ortaya atılmıştı, ancak Türkiye’nin Bakü Büyükelçiliği’nden Turan Ajansı’na yapılan açıklamada, bu tür haberlerin Türk diplomatik çevrelerinde üzüntü yarattığı kaydedildi. 
     
</TEXT>
</DOC>
