<DOC>
<DOCNO> 393508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur04.html </URL>
<DATE> 2005/11/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kamyon üst geçide takıldı... 
</HEADLINE>
<TEXT>

     Konya’da belediye için hafriyat çeken bir kamyonun dik konumdaki damperi, üst geçide çarptı. Kamyon şoförü hastanede tedavi altına alınırken, dik konumda üst geçit ve zemin arasına sıkışan damperin kurtarılmasına çalışılıyor. 
     Edinilen bilgiye göre, merkez Selçuklu Belediyesi’nin yol yapım çalışması için hafriyat çeken özel bir nakliye firmasına ait, Necati Yaman yönetimindeki 42 AG 649 plakalı kamyonun dik konumdaki damperi, Beyşehir Çevreyolu Işıklar Mahallesi Üst Geçidi’ne çarptı. 
     Şoför Yaman, asılı duran kamyonun ön bölümünden, olay yerine gelen ve sokak lambası değiştirmekte kullanılan itfaiye vincine alınıp aşağı indirildi. Daha sonra da ambulansla Konya Numune Hastanesi’nde tedavi altına alındı. 
     Çarpmanın etkisiyle kamyonun kupa olarak tabir edilen ön kısmı havada asılı kalırken, dik durumdaki damperi ise yine aynı durumda üst geçit ile zemin arasına sıkıştı. Çift şeritli yolun refüj kısmına inen üst geçidin ayaklarından biri kırılarak devrildi, diğer ayağın ise üst geçitle bağlantısı koptu. 
     Konya Büyükşehir Belediyesi Fen İşleri ve İtfaiye Müdürlüğü’ne bağlı ekipler, önce havada asılı şekilde duran kamyonun kupa bölümünü oksijen kaynağı ile damperden ayırdı. 
     Üst geçidin hasar gören bölümü tek parça olarak kaldırılamadığı için, dik konumda sıkışan damperin üst geçitte en az hasar oluşturacak şekilde çıkarılabilmesi için çalışmalar sürüyor. 
     Kamyonun ait olduğu firmanın yetkilileri, kamyonun damperini kaldırmış şekilde bir yerden bir başka yere gitmesinin mümkün olmadığını, böyle bir kazanın olabilmesi için, şoförün ani bir rahatsızlık geçirmiş ya da hareket halindeyken yanlışlıkla damperi kaldırma düğmesine basmış olabileceğini kaydettiler. 
     
</TEXT>
</DOC>
