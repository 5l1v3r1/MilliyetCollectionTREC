<DOC>
<DOCNO> 360296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yasam/axyas02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlanma, fiziksel egzersizle yavaşlar 
</HEADLINE>
<TEXT>


Kilo kaybı sağlayan, yaşlanmayı geciktiren, uykuyu düzenleyen fiziksel aktivitelerin yararları saymakla bitmiyor. Günlük yaşamdaki pek çok hareket de egzersiz sayılıyor 

TAYLAN KÜMELİ - bir kibrit kutusu lezzet 

Araştırmalara göre 'diyet ile egzersiz' birlikte uygulandığında, sadece diyete dayanan programlara göre daha fazla kilo kaybı görülüyor. Uzun dönemde de, verilen kilonun korunabilmesi için egzersiz vazgeçilmez. 

Yararlardan yarar beğen 
Egzersizin yararları şöyle özetlenebilir Her şeyden önce egzersizle kalori harcanır. Kan basıncı, serum kolesterolü, vücut kompozisyonu, kalp ve solunum sistemi üzerinde olumlu etkileri vardır. Egzersiz, obez kişinin psikolojik durumunu iyileştirir, bazal metabolizma hızında artışa sebep olur, karbonhidrat oranı yüksek olan tatlı, çikolata, hamur işlerine karşı isteği azaltır, uyku düzenini olumlu etkiler, doğal yaşlanmayı geciktirir, erkeklerde prostat kanseri riskini, kadınlarda osteoporozu durdurur. 
Egzersiz haftada en az 3 kez, 30 dakika süresince ter atacak kadar yapılmalıdır. Egzersiz yoğunluğu ve süresi yavaş yavaş artırılmalıdır. 
Düzenli aktiviteye genç yaşta başlamak, kilo kontrolünün yanı sıra kronik hastalıklara yakalanma riskini de azaltır. 

Ev işleri de birer egzersiz 
Birçok kişiye göre egzersiz, jimnastik salonlarında yapılan hareketlerdir. Oysa kısa mesafelerde araba kullanmamak, asansöre binmemek, hızlı tempoyla yürümek, ev işlerini kendi kendine yapmaya çalışmak da egzersiz yerine geçebilir. 
Fiziksel aktivite eksikliği, hastalık ve erken ölümlere neden olma bakımından, sigaradan sonra 2. sırada. Sağlıklı yaşam için en iyi koşullar ise haftada 500-1000 kalori harcayan aktivitelerde. 

Fazlası zarar 
Sporun fazlası da sakıncalıdır, 3 saatten uzun süreli yoğun egzersizler serbest radikal oluşumuna ve böylece erken yaşlanmaya neden olur. Dokuların zorlanması sonucu sakatlanmalar da görülebilir. Aşırı spor, hormonal dengede sorunlara, bağışıklık sisteminin zayıflamasına neden olabilir. 

Suda koşun, yürüyün 

Fiziksel egzersizlerin en kolay ve etkilileri arasında yüzme ve yürüyüş gelir. Her gün yarım saat ya da haftanın 3-4 günü, 1 saatlik tempolu yürüyüşler oldukça etkilidir. Yüzme ise kalbi güçlendirir, fiziksel görünümü değiştirir, kan dolaşımını düzenler, varis gibi hastalıklarda faydalıdır, kilo kontrolunu sağlar. Bel seviyesine kadar girilen suda yapılan yürüyüş veya koşu da, karadakinden daha etkili bir egzersizdir. Boyun seviyesindeki suda 20 dakika veya daha uzun süreyle yapılacak aerobik hareketler, kalp damar sistemini güçlendirir. Su içinde yapılacak pedal çevirme hareketi ve kolları açıp kapama hareketleri de faydalıdır. 

HAFTANIN BESİNİ 
KARPUZ 

Serinletici ve temizleyicidir. Böbrek kumu ve taşından şik yeti olanların sıkça tüketmeleri önerilir. Karpuz, nikotin ve sigaranın yol açtığı diğer zehirleri temizler, çeşitli kanser türlerinde antioksidan özellik gösterir. Kalp fonksiyonlarını, kan basıncını düzenler enfarktüs tehlikesine karşı korur. 
Aynı zamanda iyi bir lif kaynağı olduğundan bağırsak hareketlerini düzenler ve bağırsak kanserini önlemede de rol oynar. Karpuz çekirdekleri de kan basıncını düşürür ve böbrek fonksiyonlarını düzenler. Şeker içermesi nedeniyle aşırı yenmemelidir. 

HAFTANIN ÖĞÜDÜ YÜZME 

1 saatte harcanan kalori miktarı EGZERSİZ TÜRÜ KADIN 55KG ERKEK 75KG AEROBİK 330 460 FİTNESS 165 230 BASKETBOL 330 460 EV İŞİ 135 190 YÜRÜME 220 310 YÜZME 330 460 FUTBOL 385 540 KOŞU 880 1230 UYKU 50 70 TV SEYRETME 55 75 

</TEXT>
</DOC>
