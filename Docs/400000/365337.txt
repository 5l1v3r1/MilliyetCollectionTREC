<DOC>
<DOCNO> 365337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun36.html </URL>
<DATE> 2005/07/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İtalya'da terör önlemleri Peçe ve burkayla gezmek yasaklandı 
</HEADLINE>
<TEXT>

     Londra'daki saldırılardan sonra İtalya'da gündeme getirilen terörizmle mücadele için acil önlemler paketi, Senato'dan onay aldı. 
     İçişleri Bakanı Giuseppe Pisanu'nun imzasını taşıyan yasa tasarısı, Senato'nun onayından sonra yarın da Meclis'te onaylanırsa yasalaşmış olacak. 
     Terörle mücadele için birçok önlem içeren yasa tasarısına, Senato'daki oylama sırasında Kuzey Birliği Partisi'nin KBP verdiği önergeyle yeni bir madde eklendi. 
     Eklenen madde, İtalya'da 1975 yılında çıkarılan 157 sayılı yasanın sınırlarının genişletilmesini ve yaptırımlarının güçlendirilmesini öngörüyor. 
     Yasa, İtalya'da anarşinin hüküm sürdüğü dönemlerde kişilerin kamusal alanlarda yüzlerini gizleyecek tarzda maske veya kask kullanmalarını yasaklıyor. KBP'nin verdiği önerge doğrultusunda, 157'nci maddeyle, kişilerin kamusal alanlarda dolaşırken yüzlerini peçe ve burka gibi araçlarla gizlemeleri de yasaklandı. Kamusal alanlarda yüzlerini gizleyip teşhislerini engelleyen kişiler için geçmişte öngörülen 6 aydan 1 yıla kadar hapis cezası 1 yıldan 2 yıla kadar hapse dönüştürüldü. Verilecek para cezası ise 1000 avrodan 2000 avroya yükseltildi. 
     Senato'daki oylama sırasında yeterli çoğunluğu arama yoluna başvurulmaması da dikkati çekti. Yaklaşık 80 senatörün katılımıyla yapılan oylamada, Pisanu'nun tasarısına Yeşiller, Yeniden Komünist Yapılanma Partisi ve İtalyan Komünistler Partisi muhalif bir tavır sergiledi. 
     
</TEXT>
</DOC>
