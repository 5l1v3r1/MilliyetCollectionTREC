<DOC>
<DOCNO> 352544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko07.html </URL>
<DATE> 2005/06/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"Türküm borçluyum" 
</HEADLINE>
<TEXT>

     SONAR tarafından gerçekleştirilen bir anket, Türk insanının borçla yaşadığını ortaya koydu. Ankete katılanların yarıdan fazlası borçlu olduğunu belirtirken, bunların yüzde 47’sinin kredi kartı borcu bulunduğu belirlendi. 
     SONAR tarafından mayıs ayında İstanbul, Ankara ve İzmir’de yaşayan 1305 kişi arasında bir anket yapıldı. Yüz yüze anket yöntemi kullanılarak gerçekleştirilen çalışmada, farklı sosyo ekonomik gruplara mensup kişilerle görüşüldü. 
     Yaş, cinsiyet ve ilçe kotalarına göre tesadüfi yöntemle görüşülerek gerçekleştirilen anket, ilgi çeken sonuçları ortaya koydu. 
     
     BORÇ YİĞİDİN KAMÇISI 
     Türk halkının büyük bölümünün borçla yaşadığı anket çalışmasıyla da doğrulandı. Ankette sorulan "Borcunuz var mı " sorusuna ankete katılanların yüzde 55.17’si "Evet" yanıtını verdi. Yüzde 43.37’si borcu olmadığını belirtirken, yüzde 1.46’sı soruyu yanıtlamadı. 
     
     KREDİ KARTI İLK SIRADA 
     Borcu olduğunu belirtenlerin yüzde 46.9’u borcunun kredi kartından kaynaklandığını ifade ederken, yüzde 21.87’si ise "elden" borçlu olduğunu söyledi. Taksitli 
     alışveriş borçları bulunduğunu belirtenlerin oranı yüzde 8.47 ile borç sıralamasında üçüncü sırada yer aldı. İşyerine borçlu olanların oranı yüzde 7.76, banka kredi borcu bulunanların oranı yüzde 7.41, vergi borcu bulunanların oranı yüzde 3.35 oldu. Ankete katılanların yüzde 3.17’si Bağ-Kur ve SSK borcu olduğunu, yüzde 0.35’i ise birikmiş kira borcu bulunduğunu bildirdi. 
     
     GERİ ÖDEMEDE ZORLANIYORLAR 
     Ankete katılanların önemli bir çoğunluğu da aldığı borcu geri ödemede zorluk çektiğini ifade etti. Ankete yanıt veren ve borcu olduğunu belirtenlerin yüzde 33.22’si borcunu ödemekte zorlandığını, yüzde 22.97’si aksamalar yaşadığını, yüzde 7.07’si borcunu ödeyemediğini söyledi. 
     
</TEXT>
</DOC>
