<DOC>
<DOCNO> 357616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sondun14.html </URL>
<DATE> 2005/07/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Londra'da Live 8 konseri başladı... 
</HEADLINE>
<TEXT>

     Dünyanın 10 ayrı kentinde yapılmakta olan ve dikkatlerin Afrika'daki açlık ve fakirliğe çekilmesini hedefleyen Live 8 konserinin Londra ayağı yerel saatle 14.00'te başladı. 
     Londra'da ünlü pop şarkıcısı Bob Geldof tarafından organize edilen Live 8 konseri, Sir Pail McCartney'in ve U2 topluluğunun seslendirdiği ''Sergeant Pepper's Lonely Hearts Club Band'' adlı şarkıyla açılırken, 250 bine yakın kişinin katıldığı konserde, Londra polisi son yılların en geniş güvenlik önlemlerini aldı. 
     Londra'nın ünlü Hyde Park'ında öğlen saatlerinde başlayan konserin yaklaşık 8 saat sürmesi bekleniyor. 
     Londra'nın merkezinde bulunan Hyde Park çevresindeki bütün yollar trafiğe kapatılırken, Afrika'daki açlık ve yoksulluğu protesto eden ve Afrika'da yaşayan halklara yardım etmek isteyen binlerce kişi, İngiltere'nin ve hatta Avrupa'nın çeşitli yerlerinden sadece bu konsere katılmak için başkent Londra'ya akın etti. 
     Düdüklerin çalındığı, Afrika'ya yardım çağrıları içeren pankartların taşındığı konser için, Hyde Park'ın ortasına 5 adet iki katlı otobüsün bir araya gelmesiyle oluşturabilecekleri yükseklikte bir sahne kuruldu. 
     Sahnenin ışıklandırılması için 6 TIR dolusu malzeme kullanılırken, konserin geniş kitlelere ulaşabilmesi için de Londra'nın merkezindeki 15 ayrı noktaya dev ekranlar yerleştirildi. 
     Pek çok TV ve radyo kanalının canlı yayınlarıyla sunduğu konser için Londra Metropolitan polis teşkilatındaki bütün hafta sonu izinleri kaldırılırken, 2 bin özel güvenlik görevlisiyle 5 bin park görevlisi de organizasyonun güvenliği ve katılımcıların rahatının sağlanabilmesi için görev yapıyor. 
     Londra'daki Hayde Park'ta bulunan 250 bin kişinin yanı sıra park çevresindeki dev ekranlarla birlikte bir milyon izleyicinin beklendiği konser sırasında, 5,5 milyar kişinin de TV'lerinin başında olması bekleniyor. 
     Konserde sahneye çıkacak sanatçıların bazılarıysa Elton John, Madonna, Mariah Carey, MsDynamite, Paul McCartney, Pink Floyd, Robbie Williams ve Sting şeklinde sıralanıyor. 
     
</TEXT>
</DOC>
