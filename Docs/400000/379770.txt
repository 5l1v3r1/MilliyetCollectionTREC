<DOC>
<DOCNO> 379770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur33.html </URL>
<DATE> 2005/09/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
3 aylık bebeği akrep soktu 
</HEADLINE>
<TEXT>

     Kahramanmaraş’ta akrep sokması sonucu rahatsızlanan 3 aylık Semanur Bozgeyik, sağlık durumunun ağırlaşması üzerine Erciyes Üniversitesi Tıp Fakültesi Hastanesi’ne nakledildi. 
     Merkez ilçeye bağlı Hacınınoğlu Köyü’nde akrebin soktuğu Semanur Bozgeyik, Kahramanmaraş Sütçü İmam Üniversitesi KSÜ Tıp Fakültesi Hastanesi’ne kaldırıldı. 
     Semanur Bozgeyik’in tedavisini üstlenen Dr. Mehmet Deniz Erhan, AA muhabirine yaptığı açıklamada, "Havale geçiren Semanur’un sağlık durumu ciddiyetini koruyor. Bu nedenle kendisini Çocuk Nörolojisi ve Beyin Hastalıkları bölümü bulunan Kayseri Erciyes Üniversitesi Tıp Fakültesi Hastanesi’ne naklettik" dedi. 
     Ambulansla Kayseri’ye gönderilen Semanur’un annesi Bediye Bozgeyik, kızının durumuna çok üzüldüğünü belirtti. Sanıyorum kızımı yerde uyuduğu sırada akrep sokmuş. İnşallah kızımı kaybetmeyiz" dedi. 
     Baba Mahmut Bozgeyik de köyde akreple çok sık karşılaşıldığını belirterek, şunları anlattı 
     "Biz şehirde oturuyoruz. Eşim ve kızım köye düğüne gitmişlerdi. 
     Zaten o köyde çok akrep olduğunu biliyorum. Geçen yıl da bir kişi akrep sokması nedeniyle hayatını kaybetti. Benim kızımın başına gelen olayın başkalarının başına gelmemesi için ilgililerin önlem alması gerekir." 
     
</TEXT>
</DOC>
