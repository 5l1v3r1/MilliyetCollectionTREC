<DOC>
<DOCNO> 394415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas05.html </URL>
<DATE> 2005/11/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Türkiye bilimsel yayında var, uygulamada yok... 
</HEADLINE>
<TEXT>

     Aykut Ünlüpınar 

Türkiye'nin dünya genelinde bilimsel yayınlar bakımından üst sıralarda bulunduğu, ancak bu potansiyeli üretime dönüştüremediği bildirildi. 
     Çukurova Üniversitesi Ziraat Fakültesi Öğretim Üyesi Prof. Dr. İbrahim Ortaş, AA muhabirine yaptığı açıklamada, geçen ay davet üzerine bir seminer için gittiği Çin'de çeşitli üniversiteleri gezdiğini ve öğretim üyeleriyle görüşerek, gelişen teknolojiyle ilgili bilgi alışverişinde bulunduğunu anlattı. 
     Ortaş, Çin'in uzun dönemdir batıda gözükmeyen çok sistematik bir yapılanma içinde ilerlediğini, bütün dünyaya ucuz mal satmasının, bir günlük olay olmadığını belirtti. 
     Türkiye'nin de Çin gibi teknolojide gelişmesi için bilim ve tekniğe son derece önem vermesi gerektiğini anlatan Ortaş, bunun lafla değil icraatla gerçekleştirilebileceğini söyledi. Kaliteli ve olaylara vakıf bilim adamlarının yetiştirilmesi gerektiğini, bu konuda üniversitelere büyük görev düştüğünü belirten Ortaş, ''Üniversiteler özerk hale getirilmeli. Projelerle ilgili bilim adamlarına daha çok destekler sağlanmalı'' dedi. 
     Ortaş, teknik personel eksikliğinin yanı sıra birkaç bin YTL'lik projelerle dünyaya yetişmeye çalıştıklarını, sürekli teknolojisi ve ekonomik faaliyetleri eleştirilen Çin'de ise sorunun çözümü için üniversitelere sorumluluklar yüklendiğini belirtti. 
     Türkiye'de bilimsel faaliyetlere ayrılan payın oldukça düşük olması nedeniyle, çalışmaların sadece dokümanlarda kaldığını, uygulamaya geçemediğini ifade eden Ortaş, şunları kaydetti 
     ''Son yıllarda, Avrupa'da Polonya Deklarasyonu ile yepyeni süreç başladı. Bütün kurumlarda kendisini yenileme süreci başladı. YÖK de bunu kabul etti. Türkiye'nin batıda olduğu gibi bilime ayırdığı payı yüzde 2-3 seviyesine çıkarması gerekiyor. Çok sayıda bilimsel yayın yapıyoruz, genç ve dinamik nüfusumuz var, ancak bunları bilime yönlendiremedik. Bunda bilimsel faaliyetlere ayrılan payın düşüklüğü çok büyük etken. Japonya'da yüzde 3, ABD yüzde 2.7, AB ülkelerinde ortalama yüzde 2.3 pay ayrılırken, bu oran Türkiye'de yüzde 0.65 seviyesinde kalıyor. Türkiye'nin kişi başına araştırmaya ayırdığı para 49 dolar, AB'de bu rakam ortalama 440 dolar.'' 
     
     ÇİN ÖRNEK ALINABİLİR 
     Ortaş, bilimsel yayınlara gerekli ödenekler ayırarak, uygulamada da istenilen sonuca ulaşılabileceğini ifade etti. 
     Çin'in teknolojisini kopyalama yöntemiyle geliştirdiğini dile getiren Ortaş, şöyle devam etti 
     ''Bilimsel yayın bakımından dünya sıralamasında üst sıralara geldik. Bilimsel potansiyel var, ancak üretime dönüştüremiyoruz. Kopyacılık faydalı olabilir. Bir şey kopyalayarak üretilebilir. Burada Çin önemli bir örnek. Çin kopya ediliyor diye eleştiriliyor, ancak Japonya da ürün kopyalamayla işe başladı. Batıdaki fizik yasalarını kullandılar. Şimdi ise kopyaladığının daha iyisini yaparak kendisini dünyaya kabul ettirdi. Rusya ve ABD'nin elinde olan uzay teknolojisi Çin'in eline geçmiştir. Kopya yapmak basit ve adi bir olay gibi gözükmemeli, çünkü kopya için de teknolojik birikim ve alışkanlık gerekir. Her konuda bilgi sahibi kişiler yetiştirmiş bir ülke olarak bunu başarabiliriz.'' Ortaş, batı ülkelerinden bilim adamlarının da getirilebileceğini, Güney Kore ve Çin'in bunu gerçekleştirerek, Ar-Ge faaliyetlerini geliştirdiğini de vurguladı. 
     Ülkedeki mevcut bilim adamlarına da yeterli değerin verilmediğini savunan Ortaş, ''Türkiye'de ciddi bir bilim politikası yok. Yaratıcı beyinler kolay kolay bulunamaz. Türk üniversiteleri düşünen, uygulayan beyinleri elinde tutamadı. Bunun nedeni araştırma ortamı yok, maaşlar çok kötü'' dedi. 
     
</TEXT>
</DOC>
