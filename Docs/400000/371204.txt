<DOC>
<DOCNO> 371204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy08.html </URL>
<DATE> 2005/08/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çelik'in helikopteri arıza yaptı, gezisini karayoluyla sürdürdü 
</HEADLINE>
<TEXT>

     Van’ın Çatak İlçesi’nde incelemelerde bulunacak olan Milli Eğitim Bakanı Hüseyin Çelik, bineceği helikopter arıza yapınca, gezisini karayoluyla sürdürdü. 
     Bakan Çelik, beraberinde Van Valisi Niyazi Tanılır, Belediye Başkanı Burhan Yenigün, AK Parti Van milletvekilleri Halil Kaya, Maliki Ejder Arvas, Hacı Biner ve Emniyet Müdürü Tacettin Kurt ile helikoptere binmek üzere Ferit Melen Havaalanı’na geldi. 
     Bakan ve beraberindekileri taşıyacak Diyarbakır Valiliği’ne ait polis helikopteri motor kısmında meydana gelen arıza nedeniyle havalanamayınca, Bakan Çelik, Çatak’a karayoluyla hareket etti. 
     Çatak’taki gezisinin ardından Bahçesaray ve Başkale ilçelerinde incelemelerde bulunacak olan Bakan Çelik’in, helikopterdeki arıza giderildikten sonra Çatak’tan helikopterle Bahçesaray’a geçeceği belirtildi. 
     
</TEXT>
</DOC>
