<DOC>
<DOCNO> 370040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur10.html </URL>
<DATE> 2005/08/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
PKK, 'sabıkasız' kullanıyor 
</HEADLINE>
<TEXT>

     Ali ŞEN- Mustafa İNSAN DHA 

      MERSİN Polisevi'ne yönelik saldırı planlayan, ancak bombanın planlanandan erken patlaması sonucu biri ölen diğeri ağır yaralanan iki teröristin sabıka kaydına rastlanmadı. 
     Patlamayla ilgili yapılan araştırmada amca çocuklarından ölen 32 yaşındaki Şehmus Sarı ile yaralanan 25 yaşındaki Cihan Sarı’nın PKK ile örgütsel anlamda bağlantıları bulunmayıp, sempatizan düzeyinde oldukları belirlendi. İki bombacının yıllar önce aileleriyle birlikte Van’dan İstanbul’a göç ettikleri saptandı. 
     
     ÖRGÜT, SABIKASI BULUNMAYANLARI SEÇİYOR 
     Mersin’de ve Türkiye’nin değişik illerinde yakalanan bombacıların bir çoğunun aynı konumda olduğunu belirten üst düzey bir emniyet yetkilisi şunları söyledi 
     Terör örgütü son bir yılda bu tür eylemlerde yeni bir strateji geliştirdi. Bunun için özellikle hiç sabıkası bulunmayan, bir defa bile gözaltına alınmamış, polis kaydı da olmayan, ancak, örgüte sempati duyan kişiler seçiliyor. Örgüt, yakalanma riski de çok zayıf olduğu için bu tür kişileri tercih edip, özellikle bombalama işlerinde kullanıyor. Örgüt ayrıca bu kişileri sabıka kayıtları olmadığı için, iller arasında örgütsel dokümanlar ve malzemelerin nakliyesinde de kullanıyor.'' 
     
     SAHİP ÇIKAN OLMADI 
     Kucağında taşıdığı bombanın patlaması sonucu parçalanarak yaşamını yitiren Şehmuz Sarı’nın cenazesine ve yaralı Cihan Sarı’ya şu ana kadar kimse sahip çıkmadı. Cenaze, Mersin Devlet Hastanesi morgunda bekletilirken, Toros Devlet Hastanesi’nde tedavisi yapılan Sarı’nın sağlık durumunun iyiye gittiği belirtildi. İki bombacının ailelerinin İstanbul’da ikamet ettiği ve olayla ilgili bilgileri olmasına rağmen şu ana kadar Mersin’e gelmedikleri ifade edildi. 
     Polis, haftanın son iş günü olması nedeniyle bahçesinde 50 - 60 kişiyi konuk eden Polisevi’ne yönelik saldırıya benzer başka saldırı planları olup olmadığını araştırırken, Mersin’de güvenlik önlemleri arttırıldı. 
     
</TEXT>
</DOC>
