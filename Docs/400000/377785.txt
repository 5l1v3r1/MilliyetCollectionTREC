<DOC>
<DOCNO> 377785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy14.html </URL>
<DATE> 2005/09/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP TBMM’yi olağanüstü toplantıya çağırma kararı aldı 
</HEADLINE>
<TEXT>

     CHP Genel Başkanı Deniz Baykal, Türkiye’nin, bir süreden beri çok tehlikeli bir çatışma ortamına sürüklenmekte olduğunu ve bu gelişmeyi CHP olarak derin bir kaygıyla izlediklerini belirterek, "TBMM’yi, bu değerlendirmelerin yapılabileceği, hükümetin tutarsız tutumunun değerlendirilebileceği bir toplantıya çağırmayı kararlaştırmış bulunuyoruz" dedi. 
     Deniz Baykal, CHP Genel Merkezi’nde yaklaşık 2 saat süren ve MYK üyeleri, grup başkanvekilleri ile grup yönetim kurulu üyelerinin katıldığı ortak toplantının ardından basın mensuplarına açıklamalarda bulundu. 
     Baykal, Türkiye’nin bir süreden beri çok tehlikeli bir çatıma ortamına doğru sürüklenmekte olduğunu ifade ederek, bu gelişmeyi CHP olarak derin bir kaygıyla izlediklerini söyledi. Bu terör olaylarının Türkiye’yi çok ciddi şekilde sarstığını dile getiren Baykal, 1999’dan sonra terörde yaşanan sükunet döneminin ardından, yeni bir ortamın şekillenmekte olduğunu belirtti. 
     Yeni terör ortamını doğru politikalarla izlemenin en önemli görev olduğunu, terör konusunun bir iç politika tartışması haline getirilmemesi gerektiğini anlatan Baykal, yeni terörün, ayrılıkçı bir terör olarak uygulanmakta olduğunun artık netleşmeye başladığını belirtti. Toplumu tedirgin edecek terör olaylarının Anadolu’ya her an sıçrayabilecek bir çatışma ortamına yön verebileceğini işaret eden Baykal, şöyle devam etti 
     "Türkiye’nin zihninin çok net olması gerektiğini düşünüyoruz. 
     İktidarın çok net bir terör kavramına tanık olamıyoruz. Hükümetin sergilediği tavır güven verici değil, görmezlikten gelme, yok saymaya dayalı bir politikayı götürüyor. Olayın artık görmezlikten gelmek gibi bir olayı çoktan aştığını görüyoruz." CHP Genel Başkanı Baykal, Türkiye’nin çok ciddi bir sorunla karşı karşıya bulunduğunu belirterek, "TBMM’yi, bu değerlendirmelerin yapılabileceği, hükümetin tutarsız tutumunun değerlendirilebileceği bir toplantıya çağırmayı kararlaştırmış bulunuyoruz, umuyoruz 1 hafta içinde TBMM toplanacaktır" dedi. 
     Baykal, başvuruyu TBMM başkanlığına yarın yapacaklarını ve 20 Eylül’e kadar Genel Kurul’un toplanmasını umduklarını da söyledi. 
     Baykal, terör konusunun önemini hükümetin doğru anlayamadığını savunarak, "İmralı, bayrağı çiziyor, ’konfederasyon’ diyor. Onlar söylüyor, bizim hükümet hala bunu görebilmiş ve kabul edebilmiş değildir. Biz rahatsızız, huzursuzuz, yapabileceğimiz tek şey, bunu TBMM ile paylaşmaktır" dedi. 
     Baykal, CHP Genel Merkezi’nde düzenlediği basın toplantısında, terör sorununun, günlük, sıcak siyasi tartışmaların dışında tutulması gerektiğini dile getirerek, bu durumun, terör konusunda iktidarların ve partilerin yaklaşımlarını değerlendirme, yanlışları ifade etme haklarını ortadan kaldırmadığını ifade etti. 
     Bu yeni ortamda yaşanan şiddetin ve terörün bir ayrılıkçı terör olarak uygulanmakta olduğunun artık netlik kazanmaya başladığını dile getiren Baykal, eskiden terör olayları devletin güvenlik güçleriyle çatışma şeklinde ortaya çıkarken, 1999’dan sonra halkı tedirgin edecek suikast girişimleri, "patlamaların planlanması" şeklini aldığını anlattı. 
     Türkiye’nin, bin yıldan beri sürdürülen bir beraberliği bu tip olaylarla birden bire kaybetmeyeceğini vurgulayan Baykal, "Bu gelişmenin önlenmesi için olayın doğru değerlendirilmesi, halka güven veren bir anlayışın ortaya konulması, doğru politikaların kararlılıkla uygulanması gerektiğini düşünüyoruz" dedi. 
     Deniz Baykal, her an çok olumsuz gelişmelere yol açabilecek bir toplumsal zeminin üzerinde Türkiye’nin zihninin çok net ve çok berrak olması gerektiğini ifade ederek, "Maalesef, başta iktidar olmak üzere Türkiye’nin bu gelişmeler karşısında çok net bir terör kavramına, terörle mücadele politikalarına, bu konuda güven veren bir kararlılığı sergilediğine tanık olamıyoruz" diye konuştu. 
     Olaylar değerlendirilirken, hükümetin sergilediği tavrı güven verici bulmadıklarını ifade eden Baykal, hükümetin, bu olayları görmezlikten gelmeye dayalı, "yok sayma" anlayışında bir politikayla götürdüğünü savundu. 
     Baykal, "Bu olayın neden ortaya çıktığıyla ilgili temel teşhisleri, hükümetin bu konuyu hiç kavramadığını ortaya koyuyor. 
     Hükümet yetkilileri, ’Bunlar 3 Ekim’i engellemeye yönelik çabalardır’ diye değerlendiriyor. Bu olay, 3 Ekim’e endeksli izah edilecek bir olay değil. Onun ötesinde bir süreç" diye konuştu. 
     Deniz Baykal, şu ana kadar ne Başbakan’dan, ne hükümetten Türkiye’nin maruz kaldığı bu yeni terör tehdidinin niteliğini, anlamını, önemini ve bununla nasıl mücadele edilmesi gerektiğini güven verici şekilde ortaya koyan bir açıklama duyduklarını da savundu. 
     
     "TÜRKİYE, TARİHİ BİR SÜREÇTEN GEÇİYOR" 

     "Geçiştirici, idare edici, yok saymaya yönelik değerlendirmelerle gün kurtarılmak isteniyor, kamuoyuna, göstermelik, gerisi gelmeyen açıklamalar yapılıyor" diyen Baykal, şöyle konuştu 
     "Bu konunun önemini, maalesef hükümet doğru anlayamamıştır. Hala bu olayların ayrılıkçı terör girişimi olduğunu, bu terörün arkasında ayrılıkçı siyaset projesinin yattığını, açık şekilde hükümet ifade etme konumuna gelmemiştir. 
     Bunu hükümet söylemiyor ama İmralı söylüyor. Bayrağı çiziyor, ’konfederasyon’ diyor. Kısa, orta, uzun vadeli hedefleri kendileri ilan ediyorlar. Onlar söylüyor, bizim hükümet hala bunu görebilmiş ve kabul edebilmiş değildir. Hükümet, tartışmasında nerede duruyor, bunu da anlamadık. Genelkurmay Başkanı, ’kısıtlanmış yetkilerimizle elimizden geleni yapıyoruz’ değerlendirmesini yaptı. Ardından hükümette tartışmalar başlatıldı, onun arkasından neler oldu bilemiyoruz. Hükümet bu konuda hiçbir şey söylemiyor. Genelkurmay neyi kastediyordu Bir yetkiye ihtiyaç yok, sadece olağanüstü hal tartışması mıydı konu Türkiye, tarihi bir süreçten geçiyor, güvenlik güçlerinin ve hükümetin yetki konusundaki doğru değerlendirmelerini Türkiye olarak bilmiyoruz." 
     
     "O MÜDAHALE ETMEYEN POLİS, BAŞBAKANDIR" 

     İstanbul’daki Fatih Camii avlusunda güvenlik güçlerinin önünde mikrofon kurularak, Atatürk’e, Cumhuriyet’e ağır saldırılar yapıldığını ifade eden Baykal, "Başbakan’a soruyorlar, ’Polis müdahale etmeli miydi ’, ’Etmeliydi’ diyor, konu bitti. O müdahale etmeyen polis başbakandır. Müdahale etmeyen polisle başbakan arasında bir ayrım yoktur. Sen icrasın, yürütmesin. Başbakan’ın, polisi suçlamaya hakkı var mıdır Başbakan sanki yorumcu, dışarıdan yorum yapıyor" diye konuştu. 
     Olayların dış politikayla yakın ilişkisinin de Hükümet tarafından doğru değerlendirilmediğini savunan Baykal, Türkiye’deki teröre Irak’ın kuzeyinden katkı geldiğini, C-4 patlayıcılarının Irak sınırından ülkeye sokulduğunu kaydetti. Deniz Baykal, şunları söyledi 
     "Terör girişimlerini yapanların demokratik bir siyasi aktör konumunda Türk siyaseti içinde yer alıyor durumda olmaları normal midir, değil midir Demokrasiyle terör arasındaki ilişki nedir 
     Talabani’nin Başbakan’la yaptığı görüşmede, ’Nasıl oluyor da İmralı’da sizin tutukladığınız bir kişi, terör ve şiddet uygulanması talimatını verebiliyor’ diye sorduğunu, Başbakan’ın da ’Demokrasi budur’ cevabı verdiğini gazetelerde okuduk. Başbakan’ın, İmralı’dan terör talimatı verilmesini demokrasinin gereği sayma anlayışı içinde olabilmesi, görmezlikten gelinecek bir konu değildir. 
     Bu, Türkiye’nin terörle şimdi nasıl, ne ölçüde karşı karşıya olduğunun anlaşılması açısından fevkalade önemli bir durumdur. Bir terör talimatının verilmesini demokrasinin gereği sayıyorsa bir başbakan onun ülkesinde terörle mücadelenin başarıya ulaşması çok güçtür. Türkiye’de kamuoyunu yönlendiren bir yayın organımızın genel yayın yönetmeni, bu sözü alkışlamıştır. İşte sorun budur. Eğer biz, terör talimatı verilmesini bir hukuk devleti ve demokraside, demokrasinin bir parçası sayma anlayışındaysak ve sahiplenebiliyorsak, bizim terörle mücadelemizin başarıya ulaşması çok güçtür. 
     Bu kafa karışıklığı temel noktadır ve bunu hükümette görüyorum, Türkiye’nin kamuoyunu yönlendiren merkezlerde görüyorum. CHP olarak buna tepki gösteriyoruz. Talabani’yi şaşırtan bir açıklamayı Türkiye Cumhuriyeti başbakanı yaparak, Türkiye’deki terörle mücadeleyi başarıya ulaştıramaz." 
     
     "ETNİK KİMLİK, ÜSTÜNLÜK YA DA EZİKLİK NEDENİ OLAMAZ" 

     Bireysel hak ve özgürlüklerin dışında Türkiye’nin hukuk ve devlet yapısını etnik temelde yeniden yapılandırma girişimini kabul etmediklerini dile getiren Baykal, "Kimsenin etnik kimliği, üstünlük ya da eziklik nedeni olamaz. Biz bin yılı aşkın süredir bu coğrafyada kardeşçe yaşıyoruz. Kürt kökenli vatandaşlarımızın ezici çoğunluğu, ayrılıkçı terör girişiminin kesin karşısındadır. Kürt kökenli olmayı, ayrılıkçı terör suçlamasına gerekçe yapmak kadar da yanlış bir şey yoktur" dedi. 
     CHP Genel Başkanı Baykal, şiddet uygulayanlara destek verenlerin yok sayılmasının, Türkiye’nin bu tehlikeli tuzağa düşmesine en büyük neden olacağını belirterek, şöyle konuştu 
     "Gidişata bakınca ciddi kaygılarımız var. Bunu bilerek mi yapıyorsunuz, alet mi oluyorsunuz, farkında mı değilsiniz Ciddi bir boşluk olduğu açıktır. Çok ciddi bir sorunla karşı karşıya olduğumuzu görüyoruz. 
     Bu anlayış içinde TBMM’yi, bu değerlendirmelerin yapılabileceği, terör konusunda hükümetin tutarsız, çelişkili tutumunun değerlendirilebileceği bir toplantıya çağırmayı kararlaştırmış bulunuyoruz. Bunu yapacağız ve umut ediyoruz, en geç 1 hafta içinde TBMM toplanacaktır, toplanmalıdır. Biz huzursuzluğumuzu TBMM’ye aktaracağız, bunu taşıyamıyoruz. Keşke Başbakan’ın o laflarına ben de inanabilsem, ben de görmezlikten gelsem. Biz rahatsızız, huzursuzuz, yapabileceğimiz tek şey, bunu TBMM ile paylaşmaktır. Sadece TBMM değil, Türkiye’nin her önemli kurumu bir değerlendirme yapmalıdır, yeni anlayışın içine girmelidir. Bugüne kadar ki tutarsızlık, dağınıklık, Türkiye için ciddi bir fatura oluşturmaya başlamıştır. 
     Bunu sona erdirmek zorundayız. Bunu yapamazsak, kaygımız, bu gelişmenin önümüzdeki dönemde çok tehlikeli bir aşamaya gelmesidir." 
     
     SORULAR 

     Deniz Baykal, gazetecilerin, İçişleri Bakanı hakkında gensoru verip vermeyecekleri sorusu üzerine, Fatih Camii ve Hacıbayram Camii’ndeki olayların önemli olduğunu, bunun gündemlerinde olduğunu kaydetti. Baykal, "Hacıbayram Camii’ne başbakanın geleceği bilinerek bir eylem sergilendi. Provokasyonu kim yaptırtıyor, bunu görelim" dedi. 
     Terörle Mücadele Kanunu yasa taslağıyla ilgili soruyu yanıtlarken, Baykal, "Bu konudaki tartışmalar, kamuoyunu avutmaya, bir şey yapıyoruz gözükmeye yönelik girişimler. İlgili bakanların açıklamaları, bu girişimlerin ciddiye alınacak tarafı olmadığını gösteriyor. Hükümetin bu konudaki tutarsız yaklaşımının yansımasıdır. 
     Gün geçiştiriliyor, kamuoyu baskısı yönetiliyor. Kimse bize bu konuda herhangi bir bilgi vermedi. Ciddi bir hazırlık içinde olduklarını da zannetmiyorum" diye konuştu. 
     Baykal, bir başka soru üzerine, toplantı başvurusunu yarın yapacaklarını, 20 Eylül’e kadar Başbakan Recep Tayyip Erdoğan’ın da bulunabileceği bir tarihte konuyu görüşmek istediklerini, TBMM Başkanı Bülent Arınç uygun görürse, toplantının 20 Eylül’de gerçekleştirilebileceğini söyledi. 
     Deniz Baykal, "Biz ayrıyız, ayrı bir milletiz" iddiasının gündeme getirildiğini belirterek, şöyle konuştu 
     "Gürcüsü, Çerkezi, Arabı, ’Ben bu toplumun, devletin ferdiyim’ diyor. Kürt kökenli insanların ezici çoğunluğu da bunu söylüyor. ’Ben Kürt’üm ama bu memleketin Kürt’üyüm’ diyor. Bunu niye ayırmak istiyorsunuz Bunu ayırma girişimi, Kürt kökenli insanların yararına değil. Türk toplumunun içinde yer alan, bu bölgede yer alan hiç kimsenin yararına değil. Birileri satranç tahtasında hesaplarını yapmışlar. Irak’ı, Türkiye’yi bölecekler, Türkiye’de birileri de buna alet olacak. ’Alet olmayacağım kardeşim, ben Kürt kökenliyim ama bu memleketin parçasıyım’ diyor, ezici çoğunluk. ’Kürt’sem, bu memleketin Kürt’üyüm’ diye düşünmeye devam edilmelidir. 
     Birileri dışarıdan, içeriden para-pul destekleyerek, milletin huzurunu bozmak üzere ’Ayrılıkçı bir terör hareketi içine girelim, şunu verirseniz böyle, bunu verirseniz böyle olur. 1. aşama böyle, 2. 
     aşama şöyle, bayrak böyle’. Ne olacak bunun sonu Merak ediyorsan, Irak’a bak. Tekrar kardeş kavgası mı yaratacağız Demokrasinin gereği bu değil. Piyon olmak bu, devletin büyük güçlerinin aleti olmak, petrol masasının bir oyuncağı olmak." 
     
     "BANKA HORTUMCULARINDA DA ETNİK YAPIMIZ VAR" 

     Kürt kökenli insanlara düşmanlık ve ayrılıkçı terör hareketinin mutlak parçası olarak saymanın da kabul edilemeyeceğini ifade eden Baykal, "Kürt kökenliler, toplumun her katında, her yerde. Bankalar hortumlandı. Banka hortumlayanların içinde de etnik yapımız, aynen kendisini gösteriyor. Eksiğimiz de fazlamız da beraber. Biz biziz, kaynıyor Türkiye. Hükümet çıkacak ve açıkça görüşünü söyleyecek. 
     Terörü meşrulaştırmak isteyenleri tecrit edecek, bunları ayıracak. Hem terör, hem demokrasi olmaz" diye konuştu. 
     
     12 EYLÜL 

     Deniz Baykal, 12 Eylül’le ilgili değerlendirmesinin sorulması üzerine de demokrasinin yaşadığı bu müdahalenin, sonuncu müdahale olarak kalması gerektiğini söyledi. Baykal, "Askeri müdahaleyle Türkiye’nin sorunlarının çözülemeyeceği, bunca deneyden sonra ortaya çıkmıştır. Türkiye, karşı karşıya bulunduğu bütün ana sorunları çözmek yerine, onların daha da geliştiği bir ortamı yaşamak zorunda kalmıştır. Bu, Türkiye için acı bir deneyimdir" dedi. 
     Deniz Baykal, Anayasa’nın geçici 15. maddesinin kaldırılmasıyla ilgili bir soruyu yanıtlarken, "Onu, kapsamlı bir özgürleşme düzenlemesine tabii tutmak, bizim de tercihimizdir" diye konuştu. 
     

     
</TEXT>
</DOC>
