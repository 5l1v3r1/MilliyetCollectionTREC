<DOC>
<DOCNO> 399631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko29.html </URL>
<DATE> 2005/12/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hazırgiyim sektörü tekrar ihracatta lider... 
</HEADLINE>
<TEXT>

     Hazırgiyim ve konfeksiyon sektörü, 994 milyon 208 milyon dolarlık ihracat ile Kasım'da, en yüksek ihracat sıralamasında tekrar ilk sıraya yükseldi. 
     Türkiye İhracatçılar Meclisi TİM , Kasım ayı ihracat kayıt rakamlarını, Bolu'da düzenlenen basın toplantısıyla açıkladı. Verilere göre, hazırgiyim ve konfeksiyon sektörünü, 962 milyon 811 bin dolar ile taşıt araçları ve yan sanayi, 779 milyon 700 bin dolar ile demir ve demir dışı metaller izledi. Ancak, ihracat kayıtlarının artış hızında bir düşüş oldu. Kasım'da, geçen yılın aynı ayına göre, hazırgiyim ve konfeksiyon ihracatında yüzde 4.48, demir ve demir dışı metaller ihracatında yüzde 6.54 azalma kaydedilirken, taşıt araçları ve yan sanayi ihracatındaki artış yüzde 0.81'de kaldı. 
     Kasım'da en fazla ihracat artışı, yüzde 197.89 ile yine zeytin ve zeytinyağında olurken, tütün ihracatında yüzde 43.78, kesme çiçek ihracatında yüzde 45.32, hayvansal ürünler ihracatında yüzde 49.89, deri ve deri mamulleri ihracatında yüzde 13.45, demir ve demir dışı metaller ihracatında yüzde 6.54 azalma kaydedildi. 
     Türkiye ihracatının yüzde 82.93'ünü oluşturan sanayi sektörü ihracatı, 2004 Kasım ayına göre yüzde 2.59 artarak 5 milyar 6.4 milyon dolar olarak gerçekleşti. Tarım sektörü ihracatı, yüzde 13.51 artışla 908 milyon 346 bin dolara ulaştı. 
     TİM verilerine göre, Kasım ayının ihracat kayıtları, 2004'ün aynı ayına göre yüzde 4.31 artarak 6 milyar 36.8 milyon dolara yükseldi. Ekim ayında, ihracat kayıtları yüzde 13'ün üzerinde artmıştı. 
     
</TEXT>
</DOC>
