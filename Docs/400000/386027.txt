<DOC>
<DOCNO> 386027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun26.html </URL>
<DATE> 2005/10/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Talabani Anayasada anlaşma tamam 
</HEADLINE>
<TEXT>

     Irak Devlet Başkanı Celal Talabani, siyasi liderlerin, mümkün olan en geniş tabanlı desteği sağlamak için anayasada değişikliler yapma konusunda anlaştığını söyledi. 
     Düzenlediği basın toplantısına, ''Bu tarihi günde Irak halkına iyi haberlerim var'' diyerek başlayan Talabani, Şii ve Kürtlerin hakimiyetindeki koalisyon yetkilileriyle önde gelen Sünni grupların yetkilileri arasında yapılan görüşmede anayasa değişikliği konusunda mutabık kalındığını belirtti. 
     Talabani, Sünni Meclis Başkanı Hacim El Hasani, Sünni Devlet Başkanı Yardımcısı Gazi El Yaver, eski Şii Başbakan İyad Allavi, Irak Birleşik İttifakı'nın Şii lideri Abdülaziz El Hekim'le düzenlediği, televizyondan yayımlanan basın toplantısında, Sünnilerin her talep ve önerisine karşılık verdiklerini, artık Sünnilerin anayasayı boykot etmek için gerekçesi kalmadığını söyledi. 
     Talabani'den sonra söz alan diğer liderler, Sünni, Şii ve Kürt liderlerin dün gece vardığı anlaşmayı övdüler. 
     Irak'taki siyasi partiler, cumartesi günü yapılacak referandumdan önce Sünnilerin de anayasaya ''evet'' demesini sağlayabilmek için yürüttükleri müzakerelerde anlaşmaya varıldığını bildirmişti. 
     Anlaşmanın, referandumda kabul edildikten sonra anayasada değişiklik yapma imkanı tanıdığı belirtilmişti. 
     
</TEXT>
</DOC>
