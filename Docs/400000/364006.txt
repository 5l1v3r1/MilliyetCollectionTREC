<DOC>
<DOCNO> 364006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yazar/yilmaz.html </URL>
<DATE> 2005/07/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Savcı otele soruşturma açınca Başbakan gelmedi 
</HEADLINE>
<TEXT>

Rizeli Cengiz kardeşlerin Antalya'daki Sungate Oteli'nin açılışını Başbakan Erdoğan yapacaktı. Ancak Kemer Savcılığı 'Mendirek uygun değil, bir kat izinsiz çıkılmış' diye soruşturma başlatınca Erdoğan gelmedi 

ANTALYA 

Çin'de bronzlaşmamak için ellerinde şemsiyelerle beni güneşten korumaya çalışan kız kardeşlerimi geride bırakır bırakmaz, Antalya'da sere serpe turistlerin arasındayım. 
Memleketten bir hafta uzak kaldıktan sonra gündeme tepeden dalmak istiyorum. Koskoca bir davetiye masamda "Başbakan Tayyip Erdoğan ve Değerli Eşleri'nin açacağı Antalya Beldibi Kemer'de Sungate Port Royal'e bekleriz Cengiz İnşaat Yönetim Kurulu Başkanı Mehmet Cengiz." 
Cumartesi akşamı Cengiz ailesinin otel açılışı için özel olarak İstanbul'dan kaldırdığı uçak yolcularının arasına katılıyorum. 
Açılışa çok özenilmiş. 
İstanbul'da yapılan NATO toplantısında dünya liderlerine izletilen "Lirik Tarih Gösterisi" ile başlayan gece, Nilüfer'in unutulmaz konserleriyle sürüp, gökyüzünü ışığa boğan havai fişek gösterisi ile sonlanıyor. Başbakan Erdoğan açılışa konuklara bildirilen saatte gelmiyor. Zaman ilerliyor, gözler kapıda asılı kalıyor, yemek başlıyor, yine gelmiyor. Sonunda otel sahipleri, mönünün yer aldığı masa kartlarında bile isimleri yazan Erdoğan çiftinin hiç gelmeyeceğini anlıyorlar. Yemeğin ortasına doğru Kültür ve Turizm Bakanı Atilla Koç ile Bayındırlık Bakanı ve Trabzonspor eski başkanlarından Faruk Nafiz Özak salona giriyor. 

"Benim gibi deliler" 
Koç "meddah" edasıyla açış konuşmasını yapıyor "Aydınlı olarak kısa konuşup, çok iş yapmaya çalışırım. Rizeli Cengiz benden daha az konuştu, demek ki benden çok iş yapmış. Bu sabah Trabzon'a gittim, akşamüstü toplantıyı kesip, buraya geldim ve sizden ayrılıp Gümüşhane yollarına düşeceğim. Ülkemde 2600 höyük açılmadı, bu 2600 petrol kuyusu demektir. 1300 termal kaynağımız var. Yatırımlarınızın zek tı olarak termal, kış ve yayla turizmi kurmanız için sizi göreve çağırıyorum. Günde 18 saat çalışıyorum, çok daha çalışacağım. Siz de benim gibi deli adamlarsınız. Aydınlı yörük sözünü tutar, yeter gari " 
Başbakan'ın açılışa gelemeyeceği kesinleşince, Koç'nu alelacele Antalya'ya yola çıktığını zannediyorum. 

Mendirek krizi çıktı 
Gecenin sorusu Erdoğan açılışa son dakikada gelmekten neden vazgeçti 
Kemer Savcılığı, "Sungate'te mendirek uygun değil, bir kat izinsiz çıkmış" gerekçeleriyle soruşturma başlatmış. Mehmet Cengiz'in kardeşi ve Rizespor'un 9 yıllık Başkanı Ekrem Cengiz'e Erdoğan'ın katılmama nedenini soruyorum, "Hem başbakanım, hem de hemşerim zorda kalmasını istemem. Ancak böyle bir yatırımı yapınca bizim de beklediğimiz takdir görmek" diyor. 
Erdoğan son dakikada adli bir konu haline gelen Sungate'in varlığına "tarafsız" kalma ve "hukuka aykırılık" soruşturması açılan bir otelin açılışını yapmama hassasiyeti gösteriyor. Açıkçası bu duruma "Savcı, Başbakan'ın yolunu kesti" teşhisi koymak çok da yanlış olmaz. 
Cengiz'in daveti müteahhitler kongresi veya Karadeniz otoyolu zirvesi gibi diyebilirim. Karadeniz Otoyolu ihalesinden dolayı yargılanan eski Bayındırlık Bakanı Yaşar Topçu başta olmak üzere, Sinop'tan Hopa'ya 715 kilometrelik otoyolun bir bölümünü inşa eden Doğuş İnşaat'tan Gönül Talu, Alarko'dan Ayhan Yavrucu, MNG'den Mehmet Nazif Günal gecenin konukları arasında. Bu arada işadamları Erdal ve Erol Aksoy, Ulusoy, Kalkavan, Torlak ailesi ve Bayındırlık eski bakanlarından Abdülkadir Akcan da davete katılmıştı. 

Çörtük'e y r olmadı 
Cengiz açış konuşmasına "2001 yılı, kriz ortamında bu araziyi devr almak zorunda kaldık" dedi. "Zorunlu kaldık" ifadesini açıyorum. Batık banka patronlarından Kamuran Çörtük, ekonomik krize girer girmez, Bolu Tüneli inşaatını sürdüremeyeceğini anlayınca Mehmet Cengiz'i projeye ortak eder. Ancak Bayındır'ın İtalyan ortağı Astaldi bu işbirliğini kabul etmez Cengiz'in parası Çörtük'te kalır. Cengiz arkadaşı Çörtük'ü zorda bırakmamak için, "trio iktidarı" döneminde Bayındır'a verilen 300 dönümklük tahsisli araziyi, 10 milyon dolara satın alır. 

Özel bir mimari 
Bu yıl yabancı turistlerin kişi başına düşen harcaması düşerken, Antalya'da turizmciler "5 yıldız üstü otel" akımına öncülük ediyor. 7 yıldızlı olma iddiası taşıyan Rixos Premium'dan sonra, 225 bin metrekare inşaat alanına, 16 havuz, çocuklar için şenlikli bir aguapark ve 1170 odayı konumlandıran Sungate de bu tanıma uygun bir tanıtım yapıyor 5 
Yaklaşık 150 milyon dolara mal olan otelin en büyük özelliklerinden biri dünya sahillerine "tatil köyü" konseptinde, 50 otel projesi uygulayan ünlü mimar Tuncay Çavdar'ın imzasını taşıyor olması. Çavdar, tarzını "Mimar yönetiminde anonim katılımsal planlama" olarak tarif ediyor. 
Şu kadarını söyleyeyim bahçe mobilyalarında kullanılan pahalı ve dayanıklı tik ağacı, Sungate'in dış cephe kaplamasından döşemeye kadar bol kullanılmış. Öyle ki ağaç işlemesi için şantiyede 300 kişinin çalıştığı bir atölye bile kurulmuş. Yolları da granitten. 

Ailenin bakır şansı Cengiz ailesinin şirketi CE - KA'nın son 2 yılda inşaat dışındaki yatırımları dikkat çekiyor. Özelleştirme İdaresi'nden Karadeniz Bakır İşletmeleri'ni 33 milyon dolara satın aldı. Ayrıca yıllık 60 bin ton işleme kapasiteli Seydişehir Alüminyum Tesisleri ve Oymapınar Barajı ihalesinde CE - KA 305 milyon dolarla birinci olmuştu. Koç ve Sarkuysan konsorsiyumu dosyayı yetiştiremediği için Karadeniz Bakır İşletmeleri ihalesine girememişti. Son bir yılda dünya bakır fiyatları ikiye katlandı. Türkiye'nin bakır üretiminde yılda 15 bin ton ile Karadeniz Bakır İşletmeleri, 30 bin ton ile Ciner Grubu, 40 bin ton ile Çayeli Bakır İşletmeleri yer alıyor. İç piyasanın ihtiyacı olan 300 bin tona yakın bakırın kalanı ithal ediliyor. Bu arada Çayeli Bakır İşletmeleri'nin yüzde 51'i, 50 milyon dolara Kanada firması İnmet Madencilik şirketine geçmişti. Madencilik Türkiye'nin boş alanı. Cengiz ailesi de turizmin yanı sıra boş alanlarda da "çıtayı" yükseltiyor. 



</TEXT>
</DOC>
