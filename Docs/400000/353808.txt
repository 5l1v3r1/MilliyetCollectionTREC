<DOC>
<DOCNO> 353808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas16.html </URL>
<DATE> 2005/06/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
22. Aydın Doğan Uluslararası Karikatür Yarışması'nda jüri toplandı 
</HEADLINE>
<TEXT>

     22. Aydın Doğan Uluslararası Karikatür Yarışması Uluslararası Jürisi Antalya'da toplandı. 
     Kundu IC Hotels Green Palace'daki jüri toplantısı öncesi basın toplantısı düzenleyen Aydın Doğan Vakfı Yürütme Kurulu Başkanı ve Genel Müdürü Candan Fetvacı, bu yıl 22'ncisi düzenlenen yarışmaya, 90 ülkeden 1199 sanatçının, 2 bin 996 çalışmayla katıldığını bildirdi. Ön Seçiciler Kurulu'nun, 44 ülkeden 200 sanatçının 228 çalışmasını Uluslararası Jüri'nin değerlendirmesine sunduğunu belirten Fetvacı, yarışmada ödül kazanan ve sergilenmeye değer görülen karikatürlerin 22-29 Haziran tarihleri arasında Antalya IC Hotels Aiport'ta sergileneceğini kaydetti. 
     Yarışmada birinci olan sanatçıya 8 bin dolar, ikinciye 5 bin dolar, üçüncüye 3 bin 500 dolar verileceğini ifade eden Fetvacı, başarı ödülü kazanan 12 sanatçıya da 500'er dolar verileceğini vurguladı. Fetvacı, dereceye giren tüm sanatçılara ise heykel ve plaket hediye edileceğini söyledi. 
     Semih Balcıoğlu, Çek Cumhuriyeti'nden Adolf Born, Latif Demirci, Selçuk Demirel, Gürbüz Doğan Ekşioğlu, Almanya'dan Horst Haitzinger, Hüsamettin Koçan, Kanada'dan Anita Kunz, İngiltere'den Ralph Steadman, İran'dan Massoud Shojaei Tabatabaei ve Fransa'dan Georges Wolinski'den oluşan Uluslararası Jüri'nin yarın sabah yarışma sonucunu açıklayacağını anlatan Fetvacı, dereceye giren sanatçılara ödüllerinin ise İstanbul'da gerçekleştirilecek törenle verileceğini sözlerine ekledi. 
     
</TEXT>
</DOC>
