<DOC>
<DOCNO> 394283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/axspo02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda Roland Koch 
</HEADLINE>
<TEXT>


Fenerbahçe'nin iki şampiyonluğunda gizli kahraman olarak gösterilen Alman hocaya Süper Lig kulüplerinden teklif yağıyor 

YUSUF KOBAL 


Fenerbahçe Yönetimi'nin Teknik Direktör Christoph Daum'u transfer ederken yardımcı antrenör olmasını zorunlu kıldığı Roland Koch'a Türkiye'nin dört bir yanından teknik direktörlük teklifi geliyor. 
Sarı - lacivertli ekipte özellikle fizik - kondisyon anlamında üstün çalışmaları ile dikkat çeken ve futbolcuların çok sempatik bulduğu Alman teknik adama Türkiye'nin dışında ülkesinden de cazip öneriler yağıyor. Üst üste kazanılan iki şampiyonlukta büyük bir pay sahibi olan Roland Koch'un uzun süredir peşini bırakmayan kulüpler, hedeflerine ulaşamadılar. Alman çalıştırıcıyı ikna edebilmek için büyük uğraş verildiği ancak 2007 yılının sonuna kadar sözleşmesi bulunan Roland Koch'un, "Fenerbahçe'deki hedeflerim henüz bitmedi. Şu an için başka bir kulübe teknik direktör olarak gitmeyi düşünmüyorum. Burada çok mutluyum" yanıtını verdiği bildirildi. 

Samandıra pürneşe 

Ligin 13. haftasında Vestel Manisaspor ile karşılaşacak Fenerbahçe, hazırlıklarını çift antrenmanla sürdürdü. Samandıra Tesisleri'ndeki idman, Teknik Direktör Christoph Daum'un yokluğunda Antrenör Roland Koch yönetiminde gerçekleştirilirken, futbolcular koşunun ardından istasyon çalışması yaptı. Oyuncuların antrenman boyunca oldukça neşeli olmaları dikkati çekerken, özellikle Brezilyalı yıldız Alex, arkadaşlarıyla sık sık şakalaştı. 
Akşamki çift kale maçta Can'ın ceza alanında Gürhan'ı düşürmesi sonrası hakemlik yapan Koch, kararı basın mensuplarına sordu. İngilizce olarak, "Ben birşey görmedim. Fotoğrafa ihtiyacım var" diyerek esprili bir biçimde basın mensuplarına danışan Koch, gazetecilerin, "Penaltı" demesi üzerine bu kararı uyguladı. 

Anelkalı Fransa Almanya önünde 

Martinik'te oynanan Kosta Rika karşılaşmasıyla 3.5 yıl aradan sonra milli takıma dönen Fransız golcü Nicolas Anelka, bu akşam Paris'te Almanya sınavına çıkacak. Kosta Rika maçında bir gol atan, bir topu da direkten dönen Fenerbahçeli futbolcuya Teknik Direktör Domenech'in Almanya karşısında da görev vermesi bekleniyor. Trezeguet'nin iyileşmesiyle ilk onbirde sahaya çıkma ihtimali düşen Anelka'nın, maçın ilerleyen dakikalarında sahaya sürülebileceği öğrenildi. Stade de France'da oynanacak ve TSİ 22.00'de başlayacak maç Kanaltürk ve Eurosport'tan naklen yayınlanacak. 

Süper ortaklık 

Marca gazetesi, Fenerbahçe ile Real Madrid'in hem sportif,hem de ticari anlamda sıkı bir ilişki içine girdiğini yazdı 

İspanyol spor gazetesi Marca, Fenerbahçe'nin gerek sportif, gerekse ticari anlamda Real Madrid kulübüyle çok sıkı ilişki içinde olduğunu iddia etti. 
Real Madrid'i izleyen Jose Felix Diaz'ın kaleme aldığı "Gelecek anlaşma Fenerbahçe ile" başlıklı köşe yazısında, "Fenerbahçe ve Real Madrid, spordan ticarete kadar birçok alanda işbirliği alternatifleri geliştirmek için birlikte çalışıyorlar" dedi. 
Yazıda, "mükemmel ilişkilere" sahip olan iki kulübün televizyon kanalları aracılığıyla da işbirliğine gitmeyi planladığı belirtildi. Fenerbahçe'nin 100. kuruluşunun yılı dolayısıyla 2007 yazında büyük bir futbol turnuvası düzenleyeceği, Manchester United ve Bayern Münih takımlarının da buna katılacağı bildirilirken, Real Madrid'in de turnuvada yer alması için ikna edilmeye çalışıldığı ifade edildi. İspanyol gazeteci, Fenerbahçe ve Real Madrid arasındaki ilişkilerin artarak devam ettiğini bildirdi. 


</TEXT>
</DOC>
