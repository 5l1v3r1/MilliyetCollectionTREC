<DOC>
<DOCNO> 369956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko35.html </URL>
<DATE> 2005/08/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Finansbank'ın net karı 220.9 YTL oldu... 
</HEADLINE>
<TEXT>

     Finasbank'ın 6 aylık net karı bir önceki yılın aynı dönemine göre yüzde 1 artışla 220.9 milyon YTL olarak gerçekleşti. 
     Finansbank'tan yapılan açıklamaya göre, Finansbank'ın 2005 yılının ilk yarısı itibariyle vergi ve karşılıklar öncesi karı 420.3 milyon YTL oldu. 
     Toplam aktifler 2005 yılının ilk altı ayında yüzde 14 büyüyerek 15 milyar 354.6 milyon YTL'ye ulaştı. 
     Bankanın Türk Lirası kredilerde devam eden yükseliş ile nakit krediler portföyü 2004 yılı sonuna göre yüzde 14 artarak 9 milyar 299.4 milyon YTL seviyesine çıkarken, 12 aylık büyüme yüzde 32 oldu. 
     Özkaynaklar, aktif büyümesine paralel olarak yüzde 14 artarak 1 milyar 327.7 milyon YTL'ye yükseldi. Net ücret ve komisyon gelirleri geçen senenin ilk yarısına kıyasla yüzde 58 oranında yükselerek 198.6 milyon YTL oldu. 
     2005 yılının ilk yarısı itibarıyla 12 milyar dolar toplam konsolide aktif büyüklüğü ile Türkiye'nin en büyük beşinci özel bankası olan Finansbank toplam 9 bin çalışanı ve 261 adet şubesi ile 10 ülkede faaliyet gösteriyor. 
     Finansbank Genel Müdürü Sinan Şahinbaş, Finansbank'ın başarılı bir altı aylık dönemi geride bıraktığını belirtti. 
     Türk Lirası'na olan talebin devam ettiği gözlemlenirken özellikle bireysel kredilerde konut kredilerinin başını çektiği bir büyüme yaşandığına dikkat çeken Şahinbaş, müşteri odaklı iş alanlarında büyümeye devam etmeyi hedefleyen Finansbank'ın bu alanda Türkiye'nin öncü bankalarından biri olmaya devam ederken, diğer ana büyüme alanlarından birini küçük ve orta ölçekli işletmeler olarak benimsediğini kaydetti. 
     Yılın ikinci çeyreğinde açtıkları 15 yeni şube ile Türkiye'de bulunan toplam şube sayılarını 189'a yükselttiklerini ifade eden Şahinbaş, Finansbank'ın yılın ilk yarısında yakalanan güçlü ve istikrarlı büyümesini 2005 yılının ikinci yarısında da devam ettireceğini belirtti. 
     
</TEXT>
</DOC>
