<DOC>
<DOCNO> 351309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo16.html </URL>
<DATE> 2005/06/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Boksun efsane ismi Mike Tyson, ringlere veda etti... 
</HEADLINE>
<TEXT>

     Boksun efsanevi ismi ABD'li sporcu Mike Tyson, ringlere veda ettiğini açıkladı. 
     İrlandalı sporcu Kevin McBride ile dün akşam yaptığı mücadeleden yenik ayrılan ''boksun kötü çocuğu'' olarak da tanınan Mike Tyson, maçın ardından yaptığı açıklamada, boksu bıraktığını söyledi. 
     Dünya klasmanında herhangi bir derecesi bulunmayan Kevin McBride ile yaptığı maçın 7. raundunda rakibine karşılık veremeyen 38 yaşındaki Mike Tyson, maçtan sonra, ''İşte buraya kadar. Ben tamamladım'' dedi. 
     Yaklaşık 30 milyon dolarlık borcu nedeniyle yeniden ringlere dönen ve maç başı televizyonlardan ücret alan Tyson, ''Bu karar yalnızca kalbimde verilmiş bir karar değil. Artık döğüşmek ilgimi çekmiyor'' ifadesini kullandı. 
     1997 yılında Dünya Ağır Sıklet Şampiyonluğu unvan maçında rakibi Evander Holyfield'in kulağını ısırarak boks lisansını yitiren Tyson, dün akşam yapılan maçta da rakibine faul yapmasına karşın mücadeleden galip ayrılamadı. 
     Dünya Ağır Sıklet Boks Şampiyonluğu unvanını 20 yaşında kazanarak, dünyanın en genç ağır sıklet boks şampiyonu olan Tyson, dün yaptığı mücadeleden yenik ayrılmasına karşın 5 milyon dolar kazandı. 
     1990'lı yıllarda yaşadığı sorunlar nedeniyle Tyson, 20. yüzyılın en iyi ağır sıklet boksörlerinden Jack Dempsey, Joe Louis, Rocky Marciano ve Muhammed Ali gibi sporcular arasına giremeyerek kariyerini noktaladı. 
     
</TEXT>
</DOC>
