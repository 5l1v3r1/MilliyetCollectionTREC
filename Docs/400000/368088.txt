<DOC>
<DOCNO> 368088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo18.html </URL>
<DATE> 2005/08/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şahin Taraftarlar, tribünleri doldurarak, camianın büyüklüğünü gösterdi 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Kayserispor maçının tribünlerini dolduran bordo-mavili takımın taraftarlarının, camianın büyüklüğünü gösterdiğini söyledi. 
     İbrahim Şahin, AA muhabirine yaptığı açıklamada, geçen hafta Avrupa Şampiyonlar Ligi 2. ön eleme turu rövanş maçında yaşadıkları büyük düş kırıklığı ve hüzünden sonra Kayserispor maçıyla lige iyi bir başlangıç yapmak istediklerini ve bunu başardıklarını belirterek, ''Ama takım ve camiadaki moral bozukluğunun bu maçı olumsuz etkilemesinden de korkuyorduk. Fakat cumartesi akşamının ilerlemiş saati olmasına, maçın televizyondan naklen yayınlamasına ve aşırı sıcağa karşın tribünleri dolduran ve takımımıza 90 dakika boyunca pozitif enerji veren Trabzonspor taraftarları, bir kere daha Trabzonspor'un ne kadar büyük bir camia olduğunu ve böyle olmaya devam edeceğini bütün Türkiye'ye göstermiştir'' dedi. 
     Taraftar coşkusunun aynı zamanda futbol takımına ve teknik kadroya güvendiğini de gösterdiğini ifade eden Şahin, şöyle konuştu 
     ''Bu sezon bordo-mavili takımın ligde en başarılı sonuçlara ulaşacağına olan inancını da göstermiştir. Biz, seçilmiş yöneticilere de kulübümüzün başarısı için aramızdaki ufak tefek kırgınlıkları sorun etmeden yılın yöneticisi seçilmiş başkanımız Atay Aktuğ önderliğinde daha fazla çalışmamız gerektiğini hatırlatmıştır. Taraftarlarımız, bunu emrediyor. Aranızdaki kırgınlıkları bir kenara bırakıp, bütünlük olun diyor. Camianın bu konuda desteği var.'' Bordo-mavili takımın hedefinin şampiyonluk olduğunu kaydeden Şahin, ''Bu sezon geçen sezonki takımımızın uğradığı haksız uygulamalar olmadığı takdirde Trabzonspor'un sezonu olacaktır. Trabzonspor, bu mevcut kadrosuyla dirençli ve çoşkulu taraftarıyla şampiyonluğun en büyük adayıdır'' dedi. 
     
</TEXT>
</DOC>
