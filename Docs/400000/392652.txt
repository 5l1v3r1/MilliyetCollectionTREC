<DOC>
<DOCNO> 392652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/magazin/amag.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rengine göre karakter 
</HEADLINE>
<TEXT>


Pembeler popüler, morlar mükemmeliyetçi, kırmızılar güçlü, beyazlar soğukkanlı... 'İnsanları Tanıma Kılavuzu' adlı kitap, kişiliğe özgü renklerden yola çıkarak 'insan sarrafı' olmanın formülünü veriyor 


YÖNETİM ve iletişim danışmanı Murat Toktamışoğlu ile meslektaşı Cengiz Alkış, renklerden yola çıkarak 'İnsan Tanıma Kılavuzu' adlı bir kitap kaleme aldı. 'İnsan sarrafı' olmak için gerekli kişilik renkleri, yüzün anlamı ve beden hareketlerine ilişkin bilgilere yer verilen kitapta, kişilik de 4 renkle özdeşleştirildi. İşte renklere göre kişiliklerin genel özellikleri 



Pembe 
Dışa dönük, konuşkan, iyimser, enerjik, neşe kaynağıdır. Yalnız olmaktan hoşlanmaz. Heyecanlı, tutkulu, coşkulu konuşur. Duygusaldır. İçten ve sevecendir. Değişken ruh halleri, abartılı el kol hareketleri vardır. Meraklı ve yaratıcıdır. Adile Naşit, Barış Manço, Sadri Alışık, Sakıp Sabancı ve Hıncal Uluç bu gruba dahil ünlü isimlerden. 



Mor 
Düzenli, planlı, mükemmeliyetçi, çözümleyici, idealist ve detaycıdır. 'Yaptığını en iyi şekilde yap' düsturuyla hareket eder. Kötümserdir. Az risk alır. Kendisini güvende hissetmek ister. Çok bilir, çok dinler. Ne düşündüğünü belli etmez, soru sormaktan çekinmez. Detaycıdır. Rahmi Koç ve Erol Evgin bu gruba dahil. 



Kırmızı 
Hırslı, otoriter, kararlı, işkolik, girişimci, dinamik, coşkulu, dediğim dedik, agresif ve asabidir. Rekabetten çekinmez. Lider olmak, tanınmak, takdir görmek, kazanıp birinci olmak isterler. Baskındır. Güçlü el sıkışır, sürekli göz teması kurar. Az dinler, yüksek sesle ve hızlı konuşur. Stresli ve gergin olduğu zaman saldırgan olabilir. Recep Tayyip Erdoğan, Deniz Baykal, Fatih Terim, Uğur Dündar, Kadir İnanır ve Margaret Thatcher kırmızı grubunda sayılıyor. 


Beyaz 
Sakin, telaşsız, çatışmayı sevmeyen, uzlaşmayı tercih eden bir yapısı vardır. Değişime karşı dirençlidir. İnce zek ürünü esprileri vardır. Arka planda olmaktan rahatsızlık duymaz. Güvene dayalı bir iletişim ve ilişki kurar. Tutarlı ve güvenli biridir. Bu gruba Bülent Ecevit, Ahmet San, Süleyman Seba, Gordon Milne, Lucescu dahil. 




</TEXT>
</DOC>
