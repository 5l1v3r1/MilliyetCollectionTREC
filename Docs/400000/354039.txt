<DOC>
<DOCNO> 354039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy09.html </URL>
<DATE> 2005/06/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bakan Çelik, 'değişiklikler' için YÖK toplantısına katılıyor... 
</HEADLINE>
<TEXT>

     Milli Eğitim Bakanı Hüseyin Çelik, yarın YÖK Genel Kurulu'nun İstanbul'da yapacağı toplantının YÖK'ün kendi içinde gerçekleştireceği teknik bir toplantı olduğunu belirterek, bu toplantıya katılmayacağını söyledi. 
     Çelik, YÖK Genel Kurulu'nun, 26 Haziran Pazar günü Ankara'da yükseköğretime giriş sistemi konusunda yapacağı toplantıya katılacağını bildirdi. 
     Hüseyin Çelik, Başkent Öğretmenevi'nde ''AB Sürecinde Endüstriyel Teknik Öğretimde İyi Uygulamaların Paylaşımı'' konulu seminere katıldı. 
     Çelik, seminerin ardından gazetecilerin yükseköğretime girişte yapılacak değişiklikler konusundaki sorularını yanıtladı. 
     Konuyla ilgili yarın YÖK Genel Kurulu'nun İstanbul'da yapılacak toplantısına katılıp katılmayacağının sorulması üzerine Çelik, şunları kaydetti 
     ''Yarınki YÖK Genel Kurulu Toplantısı, kendi içlerindeki teknik bir toplantı. Dolayısıyla yarınki toplantıya değil, dün akşam katıldığım bir televizyon programında da açıkladım, aslında 27 Haziran'da yapılacak toplantıya katılacaktım. Ancak, 27'sinde de Bakanlar Kurulu toplantısı olduğu için, Sayın YÖK Başkanı'yla da görüştüm, 27'sindeki toplantıyı 26'sına aldık. Dolayısıyla 26 Haziran Pazar günü, Ankara'da YÖK binasında yapılacak olan toplantıya katılacağım. Uzun zamandır kamuoyunda tartışılan, gündemde olan yükseköğretime giriş, yeni üniversitelerin kurulması gibi meseleleri kendileriyle konuşup, paylaşacağız.'' Üniversiteye girişte uygulanan katsayı sistemi ve ÖSS'de sorulan soruların kapsamı ile ilgili YÖK'e herhangi bir öneride bulunup bulunmayacağının sorulması üzerine Çelik, YÖK Genel Kurulu'nun yarın, Öğrenci Seçme ve Yerleştirme Merkezi Başkanı'nın da katılacağı toplantıda teknik değerlendirme yapacağını yineledi. Çelik, ''Tabi yarınki toplantıda onların varacağı sonuç ve kararlar, son derece önemli. Ardından biz kendileriyle bir araya geleceğiz. Bu işin ortaöğretim boyutu, ortaöğretimi olumlu veya olumsuz etkilemesi üzerinde şüphesiz ki, duracağız. Bugüne kadar özellikle yükseköğretim alanında hep gündemde olan, kamuoyunun gündemini sürekli işgal eden konuları paylaşacağız'' diye konuştu. 
     YÖK Genel Kurulu'na katılmasının ya da YÖK Başkanı ile bir araya gelmesinin ''fevkalade bir şeymiş gibi'' değerlendirildiğini kaydeden Çelik, sorumlu konumdaki kişilerin ülke sorunları söz konusu olduğu zaman mutlaka bir araya gelmeleri gerektiğini söyledi. Çelik, şöyle devam etti 
     ''Sizin bilmediğiniz zamanlarda Sayın YÖK Başkanı beni yardımcısıyla birlikte ziyarete geldi. Ben müsteşarımla beraber YÖK'e gittim. Hem 'hayırlı olsun'a gittim, hem 12-13 başlık altında, bugün Türkiye'de olup bitenleri, özellikle yükseköğretim alanıyla ilgili yaşanan sıkıntıları kendisiyle paylaştım. Kendisinin yine bir randevu talebi vardı. Ben bugün olabileceğini söylemiştim. Bugün kendisinin yoğun çalışmaları vardı. Onlar 23 Haziran için söylediler. 23'ünde benim Sayın Başbakanla yurtiçinde bir gezim var ama netice itibarıyla zaten görüşmemek, konuşmamak, bu meseleler üzerinde birlikte kafa yormamak, ortak aklı ortaya koymamak gibi bir tavır yok, olmamalı da.'' 
     
     ''PROBLEM TEŞHİS EDİLMİŞTİR, TEDAVİSİ DE BELLİDİR'' 

     Yükseköğretime giriş sistemi konusunda YÖK ile ortak çalışıp çalışmadıklarının sorulması üzerine Çelik, şunları kaydetti 
     ''MEB'in uzun zamandan beri ne olması ve ne olmaması gerektiğiyle ilgili açıklamaları var. Benim yaptığım açıklamalar var, değişik zeminlerde arkadaşlarımın yaptığı açıklamalar var. Aklın yolu birdir. Buradaki temel problem şu andaki ÖSS soru stilinin ve sisteminin lise müfredatıyla örtüşmemesidir. Lise müfredatını dışlayan, göz ardı eden bir soru stili olmasıdır. Bu da liselerin çökmesi, adeta öğrenciler tarafından terk edilmesi ve dershanelerin cazip hale gelmesi sonucunu doğurmuştur. Problem budur. Madem ki, problem teşhis edilmiştir, tedavisi de bellidir.'' ''YÖK'ün bu konuda hazırladığı çalışma size iletildi mi '' sorusuna Çelik, ''Böyle bir tasarıdan benim haberim yok. Bu tasarıyla ilgili değilim. Böyle bir şey var mı yok mu onu da bilmiyorum'' yanıtını verdi. 
     
</TEXT>
</DOC>
