<DOC>
<DOCNO> 391356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun24.html </URL>
<DATE> 2005/11/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İsrail, Refah sınır kapısını yeniden açıyor 
</HEADLINE>
<TEXT>

     İsrail güvenlik kabinesinin, Mısır ve Gazze arasındaki Refah sınır kapısının insan geçişine açılması konusunda Mısır ile varılan anlaşmayı resmen onayladığı bildirildi. 
     İsrail radyosu, güvenlik kabinesinin, İsrail Savunma Bakanı Şaul Mofaz'ın 26 Ekim'deki Mısır ziyaretinde görüştüğü bu anlaşmayı resmen onayladığını belirtti. 
     Onaylanan anlaşmada, Filistinlilerin geçişinin denetlenmesi için AB gözlemcilerinin burada konuşlanmalarına izin veriliyor. 
     Radyo ayrıca, Başbakan Ariel Şaron'un, Avrupalı gözlemcilerin sadece denetleme göreviyle yetinmemelerini ve ''gerçek yetkilerle'' donatılmalarını istediğini bildirdi. 
     Bu arada, Filistin yönetimi, bu konuda İsrail ile hiçbir anlaşmaya varılmadığını kaydetti. 
     İsrail Savunma Bakanı Mofaz, Mısır Cumhurbaşkanı Hüsnü Mübarek ile Kahire'de görüştükten sonra yaptığı açıklamada, Mısır ve Gazze arasındaki Refah sınır kapısının insan geçişine açılmasını kabul ettiklerini belirtmişti. 
     Mofaz, Refah konusunda Mısır'ın önerisini kabul ettiklerini kaydederek, ''Yani insanlar Refah sınır kapısını kullanarak Mısır'dan Gazze'ye, Gazze'den de Mısır'a geçebilecek'' demişti. 
     Şaul Mofaz, mal nakli için ise Kerem Şalom geçiş noktasının kullanılacağını ve geçiş kapısının 1 ay içinde hizmete açılacağını söylemişti. 
     Refah sınır kapısının yönetimi, İsrail ve Filistin arasındaki tartışma konularından birini oluşturuyor. 
     
</TEXT>
</DOC>
