<DOC>
<DOCNO> 389911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur14.html </URL>
<DATE> 2005/10/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trafikte yeni 
</HEADLINE>
<TEXT>
düzen... Neler değişiyor 
     Emniyet Genel Müdürlüğü, yasalarda yapılan değişiklikler, AB’ye uyum ve çeşitli aksaklıkları gidermek amacıyla Trafik Yönetmeliği’ni değiştiriyor. 
     Yeni yönetmelikle, araçları çalınan vatandaşların mağdur olması önlenirken, ehliyetlerin değiştirilmesi ve araçların teknik özelliklerinde yapılan değişikliklerin yeniden tescili kolaylaştırılıyor. 
     Emniyet Genel Müdürlüğü tarafından hazırlanan yeni yönetmelikle, araçları çalınan vatandaşların, bir de motorlu taşıt vergisi ödettirilerek ikinci kez mağdur olmaları ortadan kaldırılıyor. Mevcut yönetmelikte, araç çalınmasının ardından tescilin ortadan kaldırılması için bir ay sonra müracaat eden vatandaşlar, bu bir aylık dönemde motorlu taşıt vergisinden sorumlu tutuluyorlardı. Aracı çalınan kişiler artık savcılık ya da zabıtadan aldıkları çalıntı tutanağını aynı gün trafik tescil kuruluşlarına bildirecekler. Tescil kuruluşları, bu başvuruları işleme alıp vergi dairelerine ileterek vatandaşların Motorlu Taşıt Vergisi sorumluluğunun ortadan kalkmasını sağlayacaklar. 
     Yeni yönetmeliğe göre, araçlarında imal, tadil ve montajında değişiklik yaptıranlar, araçlarında renk değişikliği yapanlar ya da adresleri değişen kişiler aracın tescil kaydının bulunduğu yerde değil, başka bir yerden de başvuru yapabilecekler. Başvuru yapılan kuruluş, değişiklikleri 3 gün içerisinde aracın tescilinin bulunduğu il veya ilçeye bildirecek. 
     Bu prosedür, kaybolan ehliyetler ya da yıpranan ehliyetlerin yeniden çıkarılması sırasında da geçerli olacak. Ehliyetlerini değiştirmek isteyen kimseler sürücü belgelerini aldıkları tescil kuruluşu dışında herhangi bir tescil kuruluşuna başvurarak yeni ehliyetlerini alabilecekler. 
     Karayolları Trafik Yönetmeliği’nde yapılan bir başka değişiklikle de motorlubisiklet, tırportör gibi üç tekerlekli araçların her yıl yapılan teknik şart uygunluğu ve muayenesi 2 yıla çıkarılıyor. Bu araçlar ilk 3 yaşlarında muayeneden muaf tutulacak. 
     Yasal değişiklikle Karayolları Genel Müdürlüğü’nden Ulaştırma Bakanlığı’na verilen araçların muayene yetkisi, yönetmelikte de değiştirildi. Buna göre, Ulaştırma Bakanlığı’na ait muayene istasyonları veya bakanlığın yetkili kıldığı gerçek ve tüzel kişiler, araç muayenelerinde yetkili olacaklar. Askeri araçlar, raylı sistemle çalışan veya iş makinesi türündeki araçların muayenesi, tescilini gerçekleştiren kuruluşlar tarafından yapılacak. 
     
     SAĞLIK RAPORU VE ADLİ SİCİL BELGESİ ZORUNLULUĞU 

     Yeni yönetmelikle, kurslardan sürücü belgesi almaya hak kazanan kişilerin, bu belgeyi ehliyete dönüştürürken tescil kuruluşlarına sağlık raporu ve adli sicil belgesi ile başvuru yapma zorunluluğu getiriliyor. Başvuru tarihinden bir yıl öncesine kadar alınan sağlık raporu ve adli sicil belgelerinin zorunlu hale getirilmesiyle bazı suiistimallerin önüne geçilmesi hedefleniyor. 
     
     ALKOLLÜLERİN KAÇIŞI YOK 

     Trafik Yönetmeliği’nde yapılan bir başka değişiklikle, alkollü olmasından şüphelenilen kişiler, trafik zabıtalarınca tarih, saat ve ölçüm sonucu ile seri numarası gösterir çıktı verebilen ve kalibrasyon ayarı yapılmış teknik cihazlar kullanılarak kontrol edilecek. 
     Cihazla yapılan ölçüme itiraz edilmesi, saldırgan davranışta bulunulması veya cihazla ölçmeye karşı konulması durumunda bu kişiler, Adli Tıp Kurumu veya Sağlık Bakanlığı’na bağlı resmi sağlık kuruluşlarına olay anından itibaren en geç 2 saat içerisinde sevkleri sağlanarak, kan aldırmak suretiyle alkol tespitlerini yaptıracaklar. 
     Yaralanmalı ve ölümle sonuçlanan trafik kazalarında ise yaralının durumunun aciliyeti gibi sebepler dolayısıyla teknik cihazla ölçümün mümkün olmaması durumunda alkol tespiti tedavinin uygulanacağı sağlık kuruluşlarınca belirlenecek. 
     Uyuşturucu veya keyif verici madde kullananların kontrolleri teknik cihaz kullanılarak tespit edilecek. Bu kişiler, teknik cihaz bulunmaması durumunda cumhuriyet savcılıkları aracılığıyla, kan veya idrar analizleri yapılmak üzere Adli Tıp Kurumu veya Sağlık Bakanlığı’na ait kuruluşlara 24 saat içerisinde sevk edilecekler. 
     Yapılan tespitler sonucunda belirlenen limitlerin üzerinde alkollü içki aldığı ortaya çıkan sürücülerin, 2918 sayılı Karayolları Trafik Kanunu’na göre, birinci defada 6 ay, ikinci defada 2 yıl süreyle sürücü belgeleri geçici olarak alınacak. İkinci defasında süresi dolan kişiler, Sürücü Davranışı Geliştirme Eğitimi’ne tabi tutulacaklar. Bu eğitim sonunda başarılı olmaları durumunda belgeleri iade edilecek. 
     Üçüncü defa ve fazlasında ise bu kişiler, 6 aya kadar hapis cezası ile cezalandırılacaklar ve belgeleri 5 yıl süre ile alıkonulacak. Bu kişiler, "psiko-teknik" değerlendirme ve psikiyatri uzmanı muayenesine tabi tutulacaklar. Değerlendirme ve muayenenin ardından sakınca bulunanlara sürücü belgeleri verilmeyecek. 
     Araç muayenesini geciktiren kişilere yeni yönetmelikle en fazla 7 iş günü geçici olarak trafiğe çıkış izni verilecek. Bu süre içerisinde muayenesini yaptırmayanlara para cezası uygulanacak, araçları trafikten men edilecek ve tescil belgelerine el konularak en yakın muayene istasyonuna gönderilecekler. 
     
     CEZALAR KREDİ KARTI İLE ÖDENEBİLECEK 

     Yeni yönetmeliğe göre, trafik para cezaları kredi kartıyla da ödenebilecek. Kredi kartı ile yapılan tahsilatın saymanlık hesaplarına aktarılma süresi ile uygulamaya ilişkin usul ve esaslar, Maliye Bakanlığı tarafından tespit edilecek. 
     Yeni yönetmelikle ayrıca cezaların hemen ödenmemesi durumunda, tutanağın tebliğ tarihinden itibaren bir ay içerisinde ödenmesi zorunlu hale getiriliyor. Bir ay içerisinde ödenmeyen cezalar için her ay yüzde 5 faiz uygulanacak ancak, ceza tutarı iki katını geçemeyecek. 
     Süresinde ödenmeyen para cezaları için 6183 sayılı Amme Alacaklarının Tahsil Usulü Hakkında Kanun hükümleri uygulanacak. 
     
     DİPLOMATİK PLAKALAR 

     Karayolları Trafik Yönetmeliği’nde yapılan değişiklikle, "CA"dan başlayıp "CZ"ye kadar diplomatik muafiyeti bulunanlara tahsis edilen plakalardan sadece "CC" ve "CD" tahsis edilecek. "CC"ler, "Cor consuler" statüsündeki kişilere "CD"ler ise "Cor diplomatic" statüsündeki kişilere verilecek. 
     Daha önce diplomatik muafiyeti bulunan kişilere tahsis edilen ancak yeni yönetmelikle boşa çıkan "C" ile başlayan plakalar, 2011 yılından itibaren bu hüküm dışında bulunan kişilere verilebilecek. 
     
     TESCİL BELGELERİ DE DEĞİŞİYOR 

     Yeni yönetmelikle, trafik tescil belgeleri de değişiyor. Yeni tescil belgelerinde taklit edilmeyi önleyici "hologram" bulunmayacak. Tescil belgeleri bundan böyle güvenlik özellikleri artırılmış ve Merkez Bankası Banknot Matbaası’nda basılan kıymetli kağıt statüsündeki kartlardan hazırlanacak. 
     Emniyet Genel Müdürlüğü tarafından hazırlanan yönetmelik, İçişleri, Ulaştırma, Bayındırlık ve İskan bakanlıkları tarafından onaylandıktan sonra yürürlüğe girecek. 
     
</TEXT>
</DOC>
