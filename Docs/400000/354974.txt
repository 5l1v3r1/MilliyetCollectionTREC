<DOC>
<DOCNO> 354974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/axspo01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Biscan'a son süre 
</HEADLINE>
<TEXT>


Beşiktaş Yönetimi, "Kariyerim için gelen tüm teklifleri değerlendirmek istiyorum. Şu an kararımı vermedim. Ancak ilk olarak Beşiktaş ile konuşacağım" diyen Hırvat oyuncuya temmuz ayı başına kadar zaman tanıdı 

ORHAN YILDIRIM 


Beşiktaş, uzun süredir peşinde olduğu Igor Biscan ile prensipte anlaşmasına rağmen, yıldız futbolcu henüz kararını vermedi. 
Hırvat oyuncu dün yönetim ile yaptığı görüşmede, "Kariyerim için iyi düşünmem ve gelen tekliflerin hepsini değerlendirmem gerek. İspanya ve İtalya'dan da birçok kulüp beni istiyor. Herhangi bir gelişme karşısında ilk konuşacağım kulüp siz olacaksınız. Bana biraz daha süre verin" dedi. 
Teknik Direktör Rıza Çalımbay'ın alınmasını şart koştuğu Biscan'a bunun üzerine temmuz ayı başına kadar ek süre verildi. 
Öte yandan Çalımbay'dan yönetime ilginç bir talep daha geldi. Genç hocanın, "Biscan bizim işimizi çözecek oyuncu. Eğer transferi olmazsa başka birini almasak da olur. İlle de transfer yapmak zorunda değiliz. Sorunu kendi içimizde halledebiliriz" önerisini getirdiği ifade edildi. 
Futbol Şube Sorumlusu Kıvanç Oktay da, Biscan konusunda yaptığı açıklamada, "Kendisi ile aramızda en küçük bir problem yok. Sorun, Biscan'ın Avrupa ile Türkiye arasında tercih yapmakta zorlanması. Bu konuda kendisine hak da veriyoruz. Bekleyeceğiz. Ümit ediyoruz ki, tercihini Beşiktaş'tan yana kullanacaktır" diye konuştu. 

Daniel Pancu piyangosu 

Rusya'nın CSKA Moskova Kulübü'nün, Beşiktaşlı Daniel Pancu'ya yıllık 1.5 milyon Euro önerdiği öğrenildi. Bu astronomik rakam karşısında şaşkınlık yaşayan Rumen yıldızın, öneriye olumlu yanıt verdiği bildirildi. Rus yöneticiler, Pancu ile kesin olarak anlaşmaya vardıktan sonra Siyah - Beyazlı yönetimle masaya oturacak ve bonservis sorununu çözmeye çalışacak. Beşiktaş'ın Rumen futbolcuyu uygun bir fiyata satmak istediği, rakamda uzlaşılması halinde herhangi bir pürüzün çıkmayacağı belirtildi. 

Carew işi resmileşti 

PSG ve O.Lyon'dan sonra Mallarco ve Blackburn Rovers, John Carew'i transfer edebilmek için Beşiktaş kulübüne resmi başvurularını yaptılar. Aynı gün dört ayrı takımdan Norveçli yıldız için resmi teklif alan Siyah - Beyazlı kulüp, "Bu oyuncuyu satmayı düşünmüyoruz. Ancak 10 milyon Euro verirseniz, oturup konuşuruz" yanıtını verdi. Beşiktaş'ın pazarlık kapısını 10 milyondan açmasına rağmen, 8 milyon Euro'ya kadar düşebileceği belirtildi. 

Juanfran'a teklif var 

SÜLEYMAN HATISARU 

İspanyol oyuncu için Espanyol takımından transfer teklifi geldi. Rıza Çalımbay'ın yeni sezonda kadroda düşünmediği sol kanat oyuncusu için Espanyol'un 500 bin Euro önerdiği, Beşiktaş'ın ise 2.5 milyon Euro istediği bildirildi. Arada uçurum bulunmasına rağmen görüşmeler sürerken, İdari İşler Koordinatörü Erdil Arpacı, "Juanfran mutlaka transfer olacaktır" dedi. 

Sürpriz İranlı 

Menajer Mehmet Uludoğan, Mustafa Denizli'nin çalıştırdığı Pas takımının orta saha oyuncusu Javad Nekounam'ı Beşiktaş'a önerdi. Bu oyuncuya Köln, Stuttgart ve Everton'un da talip olduğu ileri sürüldü. 24 yaşında olan ve 55 kez de İran Milli Takımı'nda oynayan bu oyuncu için Mustafa Denizli'nin görüşü alınacak. 

Babalık sevinci 

Beşiktaş'ın başarılı defans oyuncusu Mustafa Doğan ikinci kez baba oldu. Siyah-Beyazlı futbolcunun eşi Meryem, dün Memorial Hastanesi'nde bir kız çocuğu dünyaya getirdi. Doğan çifti, ikinci kız çocuklarına El ismini verdi. Mustafa Doğan kızını bugün basın önüne çıkaracak. 


</TEXT>
</DOC>
