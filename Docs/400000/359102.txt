<DOC>
<DOCNO> 359102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur37.html </URL>
<DATE> 2005/07/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
'Canlı bomba'ya karşı önlemler artırıldı 
</HEADLINE>
<TEXT>

     Adalet Bakanlığı'nda geçtiğimiz hafta meydana gelen bombalı saldırı girişiminin ardından, kamu kurum ve kuruluşlarındaki koruma önlemleri artırıldı. 
     Başbakanlık Koruma Müdürlüğü ve Ankara Emniyet Müdürlüğü'ne bağlı birimler, bakanlıklar çevresindeki önlemleri artırdı. 
     Bakanlıkların çevre korumaları resmi sabit nöbetçi ve devriyeler tarafından kontrol altına alınırken, bina girişlerindeki x-ray cihazları ve kapı dedektörleri yeniden gözden geçirildi. 
     Bakanlıklara iş takibi için gelenlerin kimlik kontrolleri detaylı olarak yapılıyor. Bakanlıklar çevresinde şüpheli görülen kişiler ise korumaların talepleri doğrultusunda resmi ekipler tarafından inceleniyor. 
     Öte yandan bina çevrelerinde yer alan video kameraların yeniden gözden geçirildiği, gereksinim görülmesi halinde kamera sayılarının artırılacağı bildirildi. 
     
     'Canlı bomba' uyarısı 
     Bu arada, terör örgütü PKK KONGRA-GEL mensubu bir teröristin 'canlı bomba' saldırısında bulunmak üzere büyük bir şehre gönderildiği tespit edildi. 
     Eylem yapmak üzere bir süre önce Van'dan ayrıldığı belirlenen kadın teröristin resmi, Emniyet Genel Müdürlüğü tarafından tüm il emniyet müdürlüklerine gönderildi. Emniyet güçleri, kadın teröristi yakalamak için harekete geçti. 
     
</TEXT>
</DOC>
