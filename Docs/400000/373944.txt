<DOC>
<DOCNO> 373944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas08.html </URL>
<DATE> 2005/08/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Evlilik hayali kuran kızların "umut kanalı"... 
</HEADLINE>
<TEXT>

     Van Kalesi’nde, Urartu medeniyeti döneminde tanrı için kesilen kurbanın kanının akıtıldığı kanal, iyi bir evlilik yapmak isteyen genç kızların umut kapısı oldu. 
     Van Kalesi’nin doğusunda yer alan ve güneye bakan kayaya oyulmuş 2 inişten adını alan "Analı-Kız" kanalında, genç kızlar evlenebilmek için dilek tutup kayıyor. 
     Haftanın belirli günleri Van Kalesi’ne giden genç kızlar, "kısmetlerinin açılması için" kanalın aşağı kısmında bulunan Abdurrahman Gazi Türbesi’nde namaz kılıp dua ediyor. 
     Daha sonra yaklaşık 10 metre uzunluğundaki "Analı-Kız" kanalında toplanan genç kızlar, "O yanım keçe, bu yanım keçe, Allah’ım elime helal süt emmiş biri geçe" tekerlemesini söyleyerek kayıyor. Bu şekilde kısmetlerinin açılıp evleneceklerine inanan gençler, aynı işlemi 3 perşembe tekrarlıyor. 
     Yüzüncü Yıl Üniversitesi Fen-Edebiyat Fakültesi Sanat Tarihi Bölümü Öğretim Görevlisi Yrd. Doç. Dr. Mehmet Top, genç kızların dilek tutarak kaydıkları kanalın, Urartu Kralı 2. Sardur tarafından M.Ö 7. 
     yüzyılda, Tanrı Haldi için kesilen kurban kanlarını akıtmak amacıyla yaptırıldığını belirtti. Yrd. Doç. Dr. Top, inişlerde bulunan yazılardan buranın açık hava tapınağı olarak kullanıldığını belirlediklerini ifade etti. Urartular tarafından dini açıdan büyük önem verilen bu alana 18. yüzyılda Abdurrahman Gazi Türbesi yapıldığını bildiren Yrd. Doç. Dr. Top, "Bu türbenin yapılmasıyla birlikte burası Müslümanlar için de kutsal bir mekan oldu. Günümüzde de bu kutsallığını sürdüren kanal, halkın inanışına göre genç kızların kısmetlerinin açıldığı yer olarak kabul edilmektedir" dedi. 
     
</TEXT>
</DOC>
