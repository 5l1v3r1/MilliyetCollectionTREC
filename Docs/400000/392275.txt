<DOC>
<DOCNO> 392275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/axgun01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sınırsız' bayramlaşma 
</HEADLINE>
<TEXT>


Türkiye ile Suriye sınırında 84 yıl sonra ilk kez pasaportsuz gerçekleşen bayramlaşmaya binlerce kişi katıldı. Suriyelilerin akrabalarına getirdikleri şekerin 10 tonuna el kondu 

HABER MERKEZİ 

Türkiye ile Suriye sınırındaki Akçakale Sınır Kapısı'nda 84 yıl sonra yapılan ilk "sınırsız" bayramlaşma, 50 yıllık hasretin sona ermesini sağladı. Kilis'te sağanak yağış geçişleri etkilerken, Cilvegözü'nde de Suriye vatandaşlarının getirdiği aşırı miktarda gıda maddesine el kondu. 
Şanlıurfa'nın Akçakale ilçesinde yaşayan Hasan Bozkurt 70 , 84 yıl sonra ilk kez pasaportsuz gerçekleştirilen bayramlaşma kapsamında Suriye'den gelen ve 50 yıldır görüşemediği 2 kuzenini evinde misafir etti. 

Yağmur izdihamı 
Bozkurt, Matra ve Mehmet El Ramo kardeşleri, bayramlaşma töreninin yapıldığı alanda karşıladı. Birbirleriyle bayramlaşan kuzenler, daha sonra Bozkurt'un evine giderek, ailesi ve çocuklarıyla da tanıştı. 
Kilis'in Öncüpınar Sınır Kapısı'ndan Suriye'ye yapılan geçişler sırasında başlayan sağanak yağış da izdihama neden oldu. Vatandaşların, hediye aldıkları tepsi ve tencerelerle kendilerini korumaya çalıştıkları görüldü. 
5500 Suriye vatandaşının yakınlarını görmek için 48 saatliğine Türkiye tarafına geçtiği Hatay Yayladağı Sınır Kapısı da renkli görüntülere sahne oldu. 

Çuvallar dolusu şeker 
Hatay Reyhanlı ilçesine bağlı Cilvegözü Sınır Kapısı'ndan Türkiye'ye giren Suriye vatandaşlarının, kendilerine tanınan yasal miktarın üzerinde getirdikleri ve önemli bölümünü toz şekerin oluşturduğu gıda maddelerine de el konuldu. 



</TEXT>
</DOC>
