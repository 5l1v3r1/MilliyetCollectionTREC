<DOC>
<DOCNO> 382797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun23.html </URL>
<DATE> 2005/09/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yurtdışından açık öğretim kayıtları 7 Ekim'e kadar uzatıldı 
</HEADLINE>
<TEXT>

     Yurtdışında Anadolu Üniversitesi açık öğretim programlarının tümünde kayıt tarihlerinin 7 Ekim Cuma gününe kadar uzatıldığı bildirildi. 
     Merkezi Almanya'nın Köln kentinde bulunan Anadolu Üniversitesi Batı Avrupa Bürosu'nun yöneticisi Dr. Gürsel Gür, bu yıl kendilerine çok fazla talep geldiğini ve halen gelmekte olduğunu belirterek, diğer Avrupa ülkelerinden yapılan müracaat sahiplerini mağdur etmemek için böyle bir karar aldıklarını ifade etti. 
     Yaklaşık 500 öğrencinin kendilerine müracaat ettiğini belirten Gür, ''Programlarımız Açık İlköğretim Okulu, Açıköğretim Lisesi, Açık Yükseköğretim'den oluşuyor. Programlarımıza belli koşulları yerine getirmiş, yurtdışında yaşayan tüm vatandaşlarımız katılabilirler. Ancak daha fazla süre uzaması mümkün değil. Müracaat etmek isteyenler, bu yılki son fırsatı kaçırmasınlar'' dedi. 
     İsteyenlerin, ''Friesen Platz 13, 50672 Köln'' adresinden, 0221 511047 numaralı telefondan, 0221 521149 numaralı fakstan ve ''www.anadolu-uni.de'' internet adresinden bilgi alabileceği bildirildi. 
     
</TEXT>
</DOC>
