<DOC>
<DOCNO> 377872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur34.html </URL>
<DATE> 2005/09/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kepçe atık havuzuna düştü, operatör kayıp... 
</HEADLINE>
<TEXT>

     Mersin’de kurulu bulunan Soda Sanayi A.Ş’de çalışma yapılan kepçe, Soda Atık Havuzu çökünce balçığa düştü. 
     Kepçe operatörünün bulunmasına çalışılıyor. 
     Alınan bilgiye göre, Kazanlı Beldesi’nde bulunan Soda Sanayi A.Ş’de hizmet veren taşeron firmada görevli operatör Osman Yağız 26 , iş makinesi ile atık havuzunda yükleme çalışması yaptı. Mesai arkadaşları, iş makinesinin durması üzerine çalışma yapılan yere geldiklerinde, havuzun bir bölümünün göçtüğünü ve kepçenin balçığa düştüğünü gördüler. Durumu yetkililere bildiren arkadaşları, Yağız’ı bulmaya çalıştılar, ancak başarılı olamadılar. 
     Yetkililer, alanın balçık olmasının güçlük yarattığını, 2 iş makinesi ile ekibi takviye ettiklerini ve arama çalışmalarının sürdürüldüğünü bildirdiler. 
     
</TEXT>
</DOC>
