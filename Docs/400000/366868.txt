<DOC>
<DOCNO> 366868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/gun03.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir muhalifin portresi 
</HEADLINE>
<TEXT>


Aykırılığın sınırlarını zorlayan tiyatro oyunları ve romanlarıyla tanınan yazar Jean Genet'nin Stephen Barber imzalı biyografisi, Genet'nin dilindeki öfkeyi anlaşılır kılıyor 

Sema Aslan 

Jean Genet. Fransız edebiyatının lanetli yazarı Romanları, tiyatro oyunları ve film projeleriyle, aykırılığın tüm uçlarını zorlayan, başkaldırının bu sivri kalemi, Güncel Yayıncılık'tan çıkan Stephen Barber imzalı biyografiyle yeniden gündemde. 
19 Aralık 1910'da evlilik dışı olarak doğan ve annesi tarafından terk edilen Genet, Fransa'da sevecen bir koruyucu aileye verildi. Ancak ailesi onu sadece 10 yaşına kadar 'koruyabildi'. Genet, bu yaşından itibaren ıslahevlerinin müdavimi 
oldu. 

Gide ve Sartre fark etti 
Stephen Barber'a göre, koruyucu ailesinin özeni ve okuldaki başarısıyla diğer çocuklardan ayrılan Genet'nin reddiyeci ve öfkeli tavrı bilinçli, 'hedefli'ydi. Henüz 7 aylıkken Fransız devletine teslim edilen Genet'nin nefreti otoriteyi sarsmaya yönelik, yaratıcı bir nefretti. 
Avrupa'nın çeşitli kentlerinde hırsızlık ve kaçakçılık olaylarına karışarak tam bir serseri gibi yaşayan Jean Genet'nin yolu defalarca hapishaneye düştü. 1942 yılında hapisteyken yazdığı ilk romanı "Çiçeklerin Meryem Anası", önceleri el altından satılan, müstehcenlik ve argoyla bezeli bir ilk kitap olmasının yanında, Genet'nin Andre Gide, Jean Cocteau ve Jean Paul Sartre tarafından fark edilmesini ve yazmaya yönelik bir yaşama evrilmesini sağladı. 

Politik arenada Genet 
Romanları, oyunları ve film projeleriyle bir anda Fransa'nın en tanınan isimlerinden biri olan Jean Genet'nin yaşamı, Hitler faşizmine, Cezayir'in bağımsızlık savaşına, Kara Panterler'in Amerika'ya karşı mücadelesine, Vietnam savaşına, Filistin kamplarına sahne oldu. Paris'in Alman işgali altında olması Genet'ye neredeyse neşe veriyordu. Stephen Barber, Genet'nin bu neşesini, "kendisini mahk m eden hukuki, cezai ve sözel sistemin ani iptali"ne bağlıyor ve Genet'nin asla faşizmin saflarında yer almadığını söylüyor. 

Cezayir'i de işledi 
Jean Genet, 1968'de Amerika'da katıldığı bir gösteride polis tarafından copla kovalanmasının ardından yazdığı makalede polisi tanımladı "Göz kamaştırıcı, ilahi, atletik". 
Cezayir Savaşı'nın tüm şiddetiyle devam ettiği dönemde, Genet'nin, Cezayir'de bir çatışma anında geçen ve sömürge iktidarını eleştiren "Paravanlar" isimli oyunu sahneleniyordu. 
Jean Genet, yaşamı boyunca ezilenlerin yanında durdu. Hatta, kitabın önsözünü yazan Edmund White'ın ifadesiyle "hor görülenlerin arasında ve onların bayraktarı olarak yaşamayı sürdürdü". 
Şiirsel dili ve korkusuz üslubuyla, yapıtlarında dünyanın ikiyüzlü davranış kodlarını kıyasıya eleştiren Jean Genet'nin sıradışı olaylarla örülü yaşamı hakkında merak ettiğiniz pek çok ayrıntıyı Berber'ın yazdığı biyografide bulabilirsiniz. 

Türkiye'de defalarca sahnelendi 

Yazarın "Hizmetçiler" isimli oyunu ilk olarak 1966 yılında Genar Tiyatrosu'nda Sermet Çağan tarafından sahnelendi. Oyunda Tolga Tigin Aral, Güzin Özipek ve Nurlan San rol aldılar. "Hizmetçiler", daha sonra 1990'lı yılların başında Devlet Tiyatroları'nda, 1997 yılında ise Mahir Günşıray yönetiminde Tiyatro Oyunevi sahnesinde izleyiciyle buluştu. Genet'nin Türkiye'de oynanan diğer oyunu "Balkon" ise Başar Sabuncu rejisiyle 1998 yılında Tiyatro Stüdyosu tarafından sahneye taşındı. Oyunda, Derya Alabora ve Haluk Bilginer rol aldı. Genet'nin bu iki oyunu, içlerinde Ege Üniversitesi Tiyatro Topluluğu ve Anadolu Üniversitesi Kumpanya Tiyatro Topluluğu'nun da bulunduğu çeşitli topluluklarca birçok defa sahneye konuldu. 


</TEXT>
</DOC>
