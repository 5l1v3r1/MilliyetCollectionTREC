<DOC>
<DOCNO> 350715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko60.html </URL>
<DATE> 2005/06/10/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Almanya Kobi'lerinden Türkiye'ye daimi temsilcilik... 
</HEADLINE>
<TEXT>

     Almanya Orta Ölçekli İşletmeler Birliği BVMW , Türkiye’de daimi temsilcilik açtı. 
     BVMW Türkiye Daimi Temsilciliği’nin açılışı, Almanya’nın İstanbul Başkonsolosu Reiner Möckelmann’ın ev sahipliğinde ve BVMW Genel Başkan Yardımcısı Jochen Leonhardt’ın katılımıyla İstanbul’da gerçekleştirildi. 
     Açılış nedeniyle Almanya’nın İstanbul Başkonsolosluğu’nda düzenlenen kokteylde konuşan Möckelmann, BVMW’nin bütün Alman ekonomisini temsil ettiğini ve üyelerinin çok önemli yatırımlarda bulunduğunu belirterek, Türk ekonomisini de yerinde tanımalarının önemli olduğunu vurguladı. 
     Möckelmann, Türkiye’nin çok kuvvetli bir şekilde Avrupa yolunda ilerlediğini ifade ederek, "Unutmayalım ki var olan tereddütlere rağmen 3 Ekim’de üyelik müzakerelerine başlanacaktır. Müzakerelerin uzun süreceğini biliyoruz. Bunun her iki taraf için ucu açıktır. Son günlerde referandumlarla dile gelen bazı şeylerin müzakereler üzerinde etkili olmayacağını ümit ediyorum" diye konuştu. 
     Jochen Leonhardt ise bugün en önemli yurtdışı temsilciliklerinden birinin açılışını yaptıklarını belirterek, Türkiye’de ağırlıklı olarak MÜSİAD ve KOSGEB ile iletişim halinde olacaklarını bildirdi. 
     Leonhardt, " Birlikten kuvvet doğar sözüne inanıyoruz. 
     Türkiye’nin AB üyeliğine destek veriyoruz. Yaşanan ekonomik ilişkiler çerçevesinde ilerlemenin sağlanmasını bekliyoruz" dedi. 
     Verilen bilgiye göre, sağladıkları 4.3 milyon kişilik istihdamla Alman ekonomisinde önemli bir ağırlığa sahip olan BVMW Daimi Temsilciliği ile Türk ve Alman KOBİ’lerine her iki ülkede işbirliği platformları yaratılması, Türk KOBİ’lerinin Avrupa’ya, Alman KOBİ’lerinin Türkiye’ye açılmalarına kolaylık sağlanması amaçlanıyor. 
     Bu arada, Almanya’da 180 şubesi bulunan ve 55 bin üyeye sahip BVMW yönetimi ile üye şirketlerin yöneticilerinden oluşan 20 kişilik bir heyetin, İstanbul temasları çerçevesinde bugün akşam saatlerinde Almanya’nın İstanbul Başkonsolosluğu’nda MÜSİAD yöneticileriyle bir araya geldiği öğrenildi. 
     
</TEXT>
</DOC>
