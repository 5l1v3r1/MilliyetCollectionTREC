<DOC>
<DOCNO> 364094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy04.html </URL>
<DATE> 2005/07/25/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Lozan 2005 Kurultayı'na katılan heyet, Türkiye'ye döndü 
</HEADLINE>
<TEXT>

     Lozan Antlaşması'nın 82'nci yıldönümü nedeniyle İsviçre'nin Lozan kentinde düzenlenen panel, yürüyüş ve mitinge katılan ''Lozan-2005 Kurultayı'' heyeti Türkiye'ye döndü. 
     Heyeti taşıyan THY'ye ait özel uçak, saat 02.30 sıralarında Ankara Esenboğa Havalimanı'na geldi. Heyetteki bazı yolcuların Ankara'da inmesinin ardından, uçak İstanbul'a hareket etti. 
     Ankara'da inen heyet üyeleri arasında HÜRPARTİ Genel Başkanı Yaşar Okuyan, eski Yargıtay Başsavcısı Vural Savaş, Gazi Üniversitesi Rektörü Prof. Dr. Kadri Yamaç, çeşitli sivil toplum örgütü temsilcileri, akademisyenler ve diğer katılımcılar bulunuyor. 
     Heyettekileri karşılamak üzere dış hatlar terminali önünde bekleyen bir grup vatandaş, ellerindeki Türk bayraklarını sallayarak, ''Yaşasın Lozan, tam bağımsız Türkiye'' ve ''Lozan'a dokunulamaz'' sloganları attılar, ''Dağ başını duman almış'' marşını söylediler. 
     HÜRPARTİ Genel Başkanı Yaşar Okuyan, havalimanında yaptığı açıklamada, Lozan'da yapılan etkinliklere Türkiye ve Avrupa'dan birçok kişinin katıldığını belirterek, tüm dünyaya ''Lozan'ı tartıştırmayız'' mesajının verildiğini söyledi. 
     Okuyan, ''Lozan tartışmaya açılırsa, önümüze Sevr dayatması getirilecektir'' diye konuştu. 
     
</TEXT>
</DOC>
