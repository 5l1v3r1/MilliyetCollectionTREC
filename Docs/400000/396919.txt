<DOC>
<DOCNO> 396919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo03.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey derbi için 
</HEADLINE>
<TEXT>


Galatasaray'da Fenerbahçe derbisi öncesi olağanüstü hal ilan edildi. Teknik Direktör Eric Gerets idmanları basına kapatırken, Hakan Şükür ve Hasan Şaş takıma katıldı. Taraftarlar ise şov hazırlıklarına şimdiden başladı 

ERHAN TELLİ 


Çaykur Rizespor deplasmanında 3 puanı 3 golle alan Galatasaray rotasını Fenerbahçe ile pazar günü Ali Sami Yen Stadı'nda oynayacağı dev karşılaşmaya çevirdi. Bu sezon çıkacağı ilk derbiden zaferle ayrılarak liderlik koltuğunu ezeli rakibinden teslim almayı amaçlayan Aslan'da Teknik Direktör Eric Gerets işi çok sıkı tutuyor. 
Sarı - kırmızılı takımın başında ilk derbi sınavına çıkacak olan Belçikalı hoca dün sabah yapılan antrenman sonrası Florya Metin Oktay Tesisleri'nin kapılarını dış dünyaya kapattı. Gerets, derbi gününe kadar basın ve taraftarlara kapalı olarak çalışacak futbolcularının motivasyonunu en üst seviyede tutmayı hedefliyor. Sakatlıkları yüzünden Çaykur Rizespor'a karşı forma giyemeyen Hakan Şükür ve Hasan Şaş ise dün çalışmalara başladı. Hasan yedek oyuncularla birlikte antrenman yaptı. Çaykur Rize'ye karşı 90 dakika oynayanlarla koşan Hakan Şükür ise daha sonra çalışmayı bıraktı. 

Fener'e 1150 bilet 
Sarı - kırmızılı taraftarlar da derbi öncesi boş durmuyor. Ultraslan Taraftar Grubu üyelerinin kendi aralarında organize olarak Ali Sami Yen Stadı'nı süsleyecekleri ifade edildi. Taraftarların maç biletlerini kısa sürede tüketerek derbide tribünleri tamamen doldurmaları bekleniyor. Bu arada Galatasaray Yönetimi, derbide Fenerbahçeli taraftarlara verilecek bilet sayısını belirledi. Sarı - lacivertli taraftarlara, 23 bin kişilik stadın yüzde 5'i olan 1150 adet bilet verilecek. 

Önce idman sonra izin 

Sarı - kırmızılı takım, Fenerbahçe derbisinin hazırlıklarına ara vermeden başladı. Teknik Direktör Eric Gerets yönetiminde Florya Metin Oktay Tesisleri'nde yapılan ve yaklaşık 1.5 saat süren antrenmanda, Çaykur Rizespor'a karşı forma giyenler koşuyla yetinirken, diğer futbolcular pas ve şut çalışmasının ardından çift kale maç oynadı. 
Belinde ağrısı bulunan Ergün ve Rize maçında ayak bileğine darbe alan Saidou antrenmana katılmadı. Doktor Murat Çevik, sakatlıkları önemli olmayan iki futbolcunun dinlenmek için çalışmaya katılmadıklarını açıkladı. Bu arada boğaz enfeksiyonu yüzünden Rize maçında oynayamayan Marek Heinz da takımdan ayrı koşu yaptı. Hastalığı geçen Çek futbolcunun iyi durumda olduğu vurgulandı. 
Teknik Direktör Gerets antrenman sonrası futbolcularına bir gün izin verdi. Bugünü dinlenerek geçirecek olan sarı - kırmızılı takım, çarşamba günü yapacağı çift antrenmanla Fenerbahçe derbisi hazırlıklarına devam edecek. 

'Sizi en iyi ben anlarım' 

HALİL ÖZER 

Galatasaray'ın Kamerunlu futbolcusu Song, Türkiye'nin, 2006 Dünya Kupası'na gidememesine üzüldüğünü belirterek ilginç açıklamalar yaptı. Türk futbolcuları en iyi kendisinin anladığını kaydeden tecrübeli savunmacı, Mısır'la oynadıkları grubun kader maçında bu duyguları yaşadığını söyledi. 
Song, "Biz de Türkiye gibi Almanya'ya gitmek için 2 yıl uğraştık ama Mısır maçında 1 gol yüzünden trajik bir şekilde Dünya Kupası'na katılma hakkını kaçırdık. Şimdi Türk Milli Takımı'nda oynayan futbolcu arkadaşlarımın çok üzgün olduklarını görüyorum. 10 gün önce ben de aynı durumdaydım. Ergün'e, Necati'ye, Hakan'a bakıyorum ve onların neler yaşadığını iyi anlıyorum. Çünkü aynı duyguları ben de yaşadım " dedi. 


</TEXT>
</DOC>
