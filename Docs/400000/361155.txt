<DOC>
<DOCNO> 361155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur33.html </URL>
<DATE> 2005/07/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sochi'de Türk gemisine el konuldu 
</HEADLINE>
<TEXT>

     Gürcistan Sahil Güvenlik ekiplerince 2 Temmuz’da el konulduğu iddia edilen "Tarık Güner" isimli yük 
     gemisinin sahibi Ümit Tosunoğlu, gemi kaptanı Albi Sarı’nın, Gürcistan makamlarınca tutuklandığını öne sürdü. Tosunoğlu, AA muhabirine, 1 Temmuz Cuma günü Trabzon Limanı’ndan hareket eden "Tarık Güner" adlı inşaat malzemesi taşıyan yük gemisine, 2 Temmuz Cumartesi günü Gürcistan’ın Sochi karasularında taciz ateşi açıldığını, daha sonra Gürcistan Sahil Güvenlik ekiplerince hiçbir gerekçe gösterilmeden gemiye el konulduğunu söyledi. Geminin halen Poti Limanı’nda bulunduğunu ifade eden Tosunoğlu, "Gerekli makamlara başvurduk. Ancak gemiye neden el konulduğunu ve bundan sonra ne olacağını bilmiyoruz" dedi. Tosunoğlu, gemi kaptanı Albi Sarı’nın Gürcistan makamlarınca tutuklandığını öne sürerek, sözlerini şöyle sürdürdü "Gemiye el konulacak bir durum söz konusu değil. Hiçbir yetkili makam, bize açıklama yapmıyor. Gemiye ne gerekçeyle el konulduğunu halen bilmiyoruz. Gemide bulunan diğer 8 personelin dışarı çıkmasına izin verilmiyor. Orada bulunan bir arkadaşımız, gemiye su, ekmek ve sigara götürüyor." 
     
</TEXT>
</DOC>
