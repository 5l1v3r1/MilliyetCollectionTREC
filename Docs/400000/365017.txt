<DOC>
<DOCNO> 365017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun45.html </URL>
<DATE> 2005/07/28/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İngiltere'de gözaltına alınan Türklerin aileleri endişeli... 
</HEADLINE>
<TEXT>

     İngiltere’de bu sabah polisin güney Londra’daki operasyonları sonucunda gözaltına aldığı 9 terör zanlısının aralarında bulunan 3 Türk’ten Samsunlu İslam Tat’ın ailesi gelişmeleri merakla bekliyor. 
     İslam Tat’ın 25 Çarşamba İlçesi’nde oturan ailesi olayın duyulmasının ardından endişeli bekleyişini sürdürürken, baba İsmet Tat, yaklaşık bir ay önce İngiltere’ye giden oğlu ile en son 2 gün önce konuştuğunu söyledi. 
     Oğlunun kendilerine, İngiltere’de bir lokantada çalıştığını söylediğini belirten 5 çocuk babası Tat, AA muhabirine yaptığı açıklamada şunları kaydetti 
     "Olayı duyunca biz de şaşırdık. Oğlum İngiltere’de dil öğrenmeye giden öğrencilerle ilgileniyordu. Bu tür olaylara karışmış olamaz. 
     Mutlaka bir yanlış anlama vardır. Birkaç gün içinde geri dönecekti. 6 aylık vizesi vardı. Bana sıkıldım’ dönmek istiyorum dedi. Ama bu olay oldu." Patlamalar olduktan sonra oğlunun kendilerini aradığını ve merak etmemelerini söylediğini belirten baba Tat, " Patlamalar bizden uzakta beni merak etmeyin dedi" diye konuştu. 
     İslam Tat’ın ağabeyi Hasan Tat ise bir süre önce askerden gelen kardeşinin gözaltına alınmasına şaşırdıklarını söyledi. 
     İmam Hatip Lisesi mezunu olan ve güreş sporuyla ilgilenen kardeşinin İngiltere’ye gitme nedeninin iş olduğunu belirten ağabey Tat, şu bilgileri verdi 
     "Saat 11.00-12.00 arası İngiltere’den beni aradılar. İslam Tat’ın neyimiz olduğunu sordular. Ben İngiltere’de daha önce kaldığım için kayıtlarda ismim çıkmış. Oradan bana ulaştılar. Kardeşimin neden İngiltere’de bulunduğunu sordular. İngiltere’deki dil okullarına dolaşmak için buradan giden öğrencileri havaalanında karşılayıp oradaki okullara yerleştirmek için gittiğini söyledim. Avukat isteyip istemediğimizi sordular. Siz avukatınızı verin dedim. 
     Avukatlarımızla görüştük. Kardeşim için bu olayla ilgili bir tedirginliğimiz yok." Kardeşinin arkadaşlarının da kendisini aradığını ve merak etmemelerini söylediklerini bildiren Hasan Tat, kardeşinin kısa sürede serbest bırakılmasını beklediklerini söyledi. 
     İslam Tat’ın kız kardeşi Ayşegül Tat ise "Ağabeyimin adı İslam 
     olduğu için gözaltına aldılar" diyerek tepkisini dile getirdi. 
     
</TEXT>
</DOC>
