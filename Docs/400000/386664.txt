<DOC>
<DOCNO> 386664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko39.html </URL>
<DATE> 2005/10/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Güler Sabancı, Avrupa'nın önde gelen sekizinci iş kadını seçildi 
</HEADLINE>
<TEXT>

     Güler Sabancı, Avrupa’nın en önde gelen sekizinci iş kadını seçildi. 
     Sabancı Holding Yönetim Kurulu Başkanı Güler Sabancı, dünyaca ünlü ekonomi gazetesi Financial Times’ın, "Avrupa’nın Önde Gelen 25 İşkadını" listesinde 8’inci sırada yer aldı. Güler Sabancı, aynı listede geçtiğimiz yıl da 7’inci sırada bulunuyordu. 
     Sabancı’nın profiline de yer veden gazete, Güler Sabancı’nın "Türkiye’de böylesine büyük bir şirketin başına geçen ilk kadın" olmasına dikkat çekti. 
     Güler Sabancı’nın 27 yıldır iş hayatında olduğunu vurgulayan gazete, Sabancı’nın "öğrencilik yıllarından bu yana hayatın her alanında değişime açık biri olduğu"nu kaydetti. 
     Financial Times, Güler Sabancı’ın başarıya giden yolda kendine ışık tutan üç temel felsefesini ise, "kendin olmak, içindeki güce güvenmek ve yaratıcı olmak" şeklinde sıraladı. 
     Gazete, 50 yaşındaki Güler Sabancı’nın "Türkiye’deki pek çok iş lideri gibi" Türkiye’nin Avrupa Birliği’ne tam üyeliğini desteklediğini, bunun Türkiye’yi modern dünyaya daha fazla yakınlaştıracağına ve yabancı yatırımcıyı daha da etkileyeceğine inandığını belirtti. 
     
     BİRİNCİ İSPANYOL ANA PATRICIA BOTIN 

     "En Önde Gelen 25 İş Kadını" listesinde ilk sırayı ise İspanya’nın önde gelen bankalarından Banesto’nun Yönetim Kurulu Başkanı 45 yaşındaki Ana Patricia Botin aldı. 
     Listede ikinciliği Fransa’da bir kamu kuruluşu olan nükleer grup Areva’nın başkanı olan 46 yaşındaki Anne Lauvergeon alırken üçüncü sırada ise İngiltere’nin en yüksek maaş alan kadın yöneticisi ünvanına da elinde bulunduran hastane va bakımevleri zinciri Bupa Başkanı olan 55 yaşındaki Valerie Gooding yer aldı. 
     Listede ayrıca, dünyaca ünlü hazır giyim şirketlerinden Burberry’nin CEO’su Rose Marie Bravo, Londra Borsası CEO’su Clara Furse, Royal Dutch Shell İcra Müdürü Linda Cook, TeliaSonera’nın Başkanı Marie Ehrling ve ünlü moda şirketi Prada’nın başında bulunan Miuccia Prada gibi isimler de bulunuyor. 
     
</TEXT>
</DOC>
