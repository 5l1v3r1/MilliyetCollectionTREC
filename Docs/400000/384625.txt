<DOC>
<DOCNO> 384625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/aeko.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul 'Dubai'leşiyor 
</HEADLINE>
<TEXT>


İstanbul Büyükşehir Belediyesi'nin kentin çehresini değiştirmek için hazırlattığı projeler için Dubai Veliaht Prensi El Maktum'la masaya oturuldu. Projelerin toplam maliyeti 5 milyar dolara ulaşacak 

Tebernüş Kireçci 

Başbakan Recep Tayyip Erdoğan'ın Dubai gezisinde yatırıma davet ettiği Dubai Veliaht Prensi Şeyh Muhammed Bin Raşid El Maktum dün 50 kişilik işadamı heyetiyle İstanbul'a gelerek, 5 milyar dolara ulaşması beklenen projeler için masaya oturdu. 
Başbakan Erdoğan, Prens El Maktum'la görüşmesinden önce yaptığı açıklamada, El Maktum'un başında olduğu Dubai Holding'e bağlı Dubai International Properties'in toplam 5 milyar dolarlık yatırım yapacağını söyledi. Erdoğan, "İlk etapta Levent'teki eski İETT Garajı'nın arazisine, Yedikule'de belediyeye ait bir yere, Zincirlikuyu'da Karayolları'nın arsasına, Kartal'da eski çimento fabrikası arsasına ve Formula 1 çevresine yatırım yapacaklar. Anadolu yakasında otel eksiği var. Bu çevrede de bu grup yatırım yapacak. İstanbul'da yatırım yapılacak daha çok alan var. Tüp Geçit ve üçüncü köprü için talepler gelmeye devam ediyor. İstanbul dışında da yatırım yapacaklar" dedi. 
Dubai International Properties'in İstanbul'da yapacağı yatırımlarla ilgili anlaşma töreni Dolmabahçe Sarayı'nda gerçekleştirildi. 

Konuşulan projeler 
Törende projelerin içeriği açıklanmadı. Ancak Dubai Properties'in İstanbul Büyükşehir Belediyesi tarafından hazırlatılan projelerin inşaat ve işletmesinde rol oynayacağı belirtiliyor. Üç yöntem üzerinde konuşuluyor. Yap - işlet - devret, 49 yıllığına kiralama veya kat karşılığı inşaat. Üzerinde konuşulan projeler ise şöyle 
Zincirlikuyu'ya gökdelen Karayolları 17. Bölge Müdürlüğü'nün 80 dönümlük arsası üzerinde 200'er katlı biri ikiz, 650 metre yüksekliğinde üç kule. 
Zeytinburnu'na Turizm Business Center Bu proje ile ikisi 55 katlı ofis, diğeri 35 katlı otel olmak üzere toplam 3 gökdelen yapımı öngörülüyor. Zeytinburnu sahili serbest bölgeye dönüştürülerek, dev bir ticari alan oluşturulması planlanıyor. 
Kartal'a otel - alışveriş merkezi Kartal Çimento Fabrikası'nın bulunduğu 400 dönümlük arsada otel, alışveriş merkezi, ofisler ve residence daireler ile eğlence merkezi inşaası öngörülüyor. 100 bin metrekarelik alana dev bir suni göl planlanıyor. 
Tuzla'ya dev kent Tuzla'daki Formula 1 tesislerinin ve Sabiha Gökçen Havaalanı'nın bulunduğu bölgede yaklaşık 3 milyon metrekarelik alana dev bir kent kurularak konuttan alışveriş merkezine, eğlence merkezinden ofislere çok sayıda bina yapılması öngörülüyor. 

Dünyanın en yüksek binasının İstanbul'a yapılması planlanıyor Dubaili Prens'in Zincirlikuyu'daki Karayolları 17. Bölge Müdürlüğü'nün 80 dönümlük arsasına 2 milyar dolar harcayarak dünyanın en lüks gökdelenlerinden birisini yapmak için görüşmeler yaptığı belirtiliyor. 
Ön görüşmelerde halen Karayolları 17. Bölge Müdürlüğü'ne ait olan arsanın İstanbul Büyükşehir Belediyesi'ne devredilmesi yönünde plan yapıldı. Dünyanın önde gelen gökdelen bilgi bankası Emporis şirketinin internet sitesinde yer alan bilgilere göre Büyükşehir Belediyesi'nin projesine göre buraya 650 metre yüksekliğinde dev üç gökdelen yapılacak. Her bir gökdelen ortalama 200 katlı olacak. Proje gerçekleşirse, dünyanın en yüksek binası olacak. Halen dünyanın en yüksek binası olan Tayvan'daki Taipei binası 101 katlı ve 509 metre yüksekliğinde, ondan sonra gelen Kuala Lumpur'daki Petronas Kuleleri ise 88 katlı ve 452 metre. 'Boğaziçi Kuleleri' olarak adlandırılan İstanbul'daki binanın ise toplam inşaat alanı yaklaşık 2.5 milyon metrekare olacak, içerisine alışveriş merkezi, oteller ve residence daireler ve eğlence merkezi yapılacak. 
1997 yılından bu yana satışı gündemde olan 2004 yılı Nisan ayında 320 trilyon liraya satışa çıkarılan Karayolları'nın Zincirlikuyu arsası, imar izninin düşük yoğunlukta olması nedeniyle ilgi görmemişti. 


</TEXT>
</DOC>
