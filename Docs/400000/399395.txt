<DOC>
<DOCNO> 399395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur16.html </URL>
<DATE> 2005/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İDO'dan yüzde 50 indirim 
</HEADLINE>
<TEXT>

     İstanbul Deniz Otobüsleri İDO A.Ş, deniz ulaşımına ilgiyi artırmak için 1-31 Aralık tarihleri arasında akbil kullanıcılarına şehir hatları vapurlarında 10.00-16.00 saatleri arasında yüzde 50 indirim uygulayacak. 
     İDO’dan yapılan yazılı açıklamada, deniz ulaşımında hızlı, konforlu ve güvenilir bir ulaşım alternatifi olmanın yanında, yolcuları için ekonomik seçenekler sunmayı da hedefleyen İDO’nun, bir ay boyunca akbil fiyatlarında yüzde 50 indirim uygulayacağı belirtildi. 
     Açıklamada, indirim uygulamasının trafik sorununun yoğun yaşandığı İstanbul’da deniz ulaşımından daha verimli bir biçimde yararlanılabilmesi için başlatıldığı belirtilerek şöyle denildi 
     "İstanbullar’ın kara trafiği çilesi çekmeden, iki kıta arasında ulaşımlarını daha hızlı ve daha konforlu bir şekilde sağlayabilmeleri için başlatılacak proje ile ilginin daha az olduğu 10.00-16.00 saatleri arasında yolcuların deniz ulaşımına özendirilmesi amaçlanıyor. Trafik sorununun çözümüne katkıda bulunması planlanan şehir hatları vapurlarında yüzde 50 indirim uygulaması ile kara ulaşımının bir bölümünün deniz ulaşımına yönelmesi hedefleniyor. 
     Tam, indirimli ve abonman Akbil kullanıcılarının yararlanacağı indirimli tarifeden, öğrencilerin yanı sıra engelliler, malul ve 60 yaş üzeri vatandaşlar ile posta dağıtıcıları da yararlanabilecek." 
     
</TEXT>
</DOC>
