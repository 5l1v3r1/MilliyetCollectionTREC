<DOC>
<DOCNO> 397894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun25.html </URL>
<DATE> 2005/11/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Azerbaycan'a Rum baskısı 
</HEADLINE>
<TEXT>

     
     CNNTURK 

     
Kıbrıs Rum Yönetimi, KKTC'ye doğrudan uçuş yapan Azerbaycan'ı bu uygulamadan vazgeçirmek için baskı altına aldı. 
     Gizlice Azerbaycan'ın başkenti Bakü'ye giden iki Rum üst düzey diplomat, Azeri yönetimine, "ya doğrudan uçuşlardan vazgeçersiniz ya da Avrupa Havacılık Güvenliği Kurumu üyeliğini sürekli olarak veto ederiz" mesajı verdi. 
     Rum diplomatlar, dün Azerbaycan Dışişleri Bakan Yardımcısı Araz Azimov'la görüştü. Rum yetkililer bugün de Dışişleri Bakanı Elmar Memmedyarov ile biraraya gelecek. 
     Azerbaycan yönetimi temaslarla ilgili açıklama yapmaktan kaçınırken, Rum diplomatların çok sert mesajlar verdiği belirtiliyor. 
     Azerbaycan, Ermenistan ve Gürcistan ile birlikte Eurocontrol adı verilen Avrupa Havacılık Güvenliği Kurumu'na üye olmak istiyor. 
     Bu kuruluşta veto hakkına sahip olan Rum yönetimi şimdi Bakü'yü veto ile tehdit ediyor. Azerbaycan, KKTC'ye doğrudan uçuşlar nedeniyle daha önce veto yemişti. 
     Rum yönetimi, bu ziyarette uçuşların devamı halinde vetonun sürekli olacağı mesajı veriyor. 
     
</TEXT>
</DOC>
