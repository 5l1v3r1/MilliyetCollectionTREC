<DOC>
<DOCNO> 392323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/yaksoy.html </URL>
<DATE> 2005/11/05/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Allah korusun 
</HEADLINE>
<TEXT>



Bizdeki de akıl değil ya işte... Adeta deli saçması... Düşündük ki dünyaya bir diktatör gelmiş. Dediği dedik, yaptığı yaptık, kestiği kestik. İlk iş olarak futbol maçlarını ve televizyon yayınlarını yasaklamış. Esasında bu rüyada bile görülecek bir düş değil ama neyse... 
Öyle olsa bile kabus ile ter içinde uyanırsınız. Ve tövbe tövbe dersiniz. Hakikaten böyle bir şey olursa ne yaparız acaba... Erkeklerin maçları yok. Televole'si yok... Televizyonda spor saatleri yok. Magazin dergileri yok. Mankenler yok. Aşk dedikoduları yok. Yok oğlu yok. Spor sayfaları kalkmış. Ne transferler var, ne de her gün değişen teknik direktörler. Hele birbirine diş bileyen kulüp menajerleri ve kulüp başkanları da yok. Hakikaten ne yapardık acaba... Saman gibi bir hayat işte. Kahvelerde, iş yerlerinde, berberlerde ne konuşurduk Yoksa o paralarla tiyatrolara mı gitmeye başlardık Yoksa daha fazla kitap ve gazete mi okurduk Akşamları erken mi yatardık Çoluk çocuğu alıp yürüyüşlere mi çıkardık Yoksa lokantalara, pikniğe mi giderdik Neyse deli saçması bu düşündüklerimiz dedik ya. Çünkü elimizden futbolu, hele hele televizyonlardaki futbol yayınlarını kimse alamaz. Adamın boğazını sıkarlar vallahi. Milyonlarca modern insanın sen kalk elinden oyuncağını al. Olacak iş değil. Hele hele o diktatöre rüyada bile olsa dünyaya dar ederdik, başına yıkardık. Ve Allah'a havala ederdik. En büyük günahı işledi diye. 


</TEXT>
</DOC>
