<DOC>
<DOCNO> 352377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/dunya/adun.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te, Türkmen ve Araplar kaçırılıyor 
</HEADLINE>
<TEXT>


Washington Post, Kerkük'teki Kürt güçlerinin çok sayıda Türkmen ve Arap'ı kaçırarak, yargılamaksızın Erbil ve Süleymaniye'deki cezaevlerinde tuttuklarını yazdı. Durumdan Amerikalılar da haberdar 

Yasemin Çongar - Washington 


Kuzey Irak'taki Kürt partilerinin denetlediği güvenlik güçlerinin, Kerkük kentindeki yüzlerce Arap ve Türkmen'i kaçırarak Erbil ve Süleymaniye gibi kentlerdeki cezaevlerine yerleştirdikleri bildirildi. 
"Washington Post" gazetesinin dünkü manşetinde yer alan Kerkük mahreçli habere göre, söz konusu kaçırma olayları Kürt siyasi yetkililerin onayı ile, zaman zaman Amerikan askerlerinin de bilgisi dahilinde gerçekleşiyor. Kaçırılanlar arasında Kerkük'teki tüccar, asker ve aşiret mensuplarının da bulunduğunu yazan gazete, bu kişilerin bazen aylarca "kayıp" olduklarını ve işkence gördüklerini belirtti. 
Gazete, 30 Ocak seçimlerinin ardından yoğunlaşan kaçırma olaylarının sayısını, ABD askeri kaynaklarına göre "180", Arap ve Türkmen politikacılara göre ise "600'den fazla" olarak verdi. Gazete, ABD'li ve Iraklı yetkililer ile kaçırılanların ailelerine dayandırdığı haberde, ABD Dışişleri'nın gizli bir telgrafından bölümler de yayımladı. 

Dışişleri uyardı 
Beyaz Saray, Pentagon ve ABD'nin Bağdat Büyükelçiliği'ne gönderilen telgrafta, "yargısız tutuklama" olaylarından Kerkük'teki Kürt siyasi partilerinin gerçekleştirdiği "danışıklı ve yaygın bir girişim" diye söz edilerek, Kürt partilerinin "Kerkük'teki yetkilerini giderek yoğunlaşan bir provokatif tavır içinde kullandığı" ifadesine yer veriliyor. 
5 Haziran tarihli telgrafta ayrıca, kaçırma olaylarının Kerkük'teki "etnik gerilimi fazlasıyla artırdığı" ve ABD'nin inandırıcılığına gölge düşürdüğü vurgulanıyor. Telgrafa göre, kaçırılan Türkmenler ABD'nin bu yasadışı uygulamayı "hoş gördüğünü" düşünürken, Kerkük'teki Araplar "yapılanlardan doğrudan koalisyon güçlerini sorumlu tutuyor." Telgrafa göre, Kerkük'ten sorumlu olan Amerikan 116. Tugay Muharebe Timi, Kürt yetkilileri yargısız tutuklamalara son vermesi çağrısı yaptı. Timin komutanı Tuğgeneral Alan Gayhart'ta "Washington Post"a, koalisyon güçlerinin uygulamayı kesinlikle desteklemediğini bildirdi. 

Ankara İzliyoruz 
Ankara'da ise Dışişleri Bakanlığı Sözcüsü Namık Tan, bir soru üzerine, "Konu tarafımızdan ciddiyet ve kararlılıkla izlenmekte olup ABD ile Irak makamları nezdinde gerekli araştırma yapılmaktadır" dedi. 

Avustralyalı rehin kurtarıldı 

Irak'ta 6 hafta önce "Irak Mücahid Şura" adlı grup tarafından kaçırılan Avustralyalı mühendis Douglas Wood, ABD ve Irak askerlerinin gerçekleştirdiği operasyonla kurtarıldı. Avustralya Başbakanı John Howard, Wood'un Bağdat'ta Avustralya askerlerinin koruması altında tutulduğunu belirtti. Wood'u kaçıran militanlar, Avustralya hükümetinden 72 saat içerisinde Irak'taki askerlerini çekmesini istemişti. Avustralya'nın Irak'ta halen 1400 askeri bulunuyor. 


</TEXT>
</DOC>
