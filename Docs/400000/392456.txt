<DOC>
<DOCNO> 392456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonyas11.html </URL>
<DATE> 2005/11/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Akdeniz'in geleceği karanlık 
</HEADLINE>
<TEXT>

     PARİS AA 

Çevre uzmanları, küresel ısınmanın Akdeniz havzasında Kuzey Avrupa’ya göre iki kat hızlı olacağını, bunun da kuraklık, orman yangınları ve enfeksiyonlarda artışa yol açacağını vurguladılar Kıyıları betonlaşan, otomobil kullanımı yaygınlaşan, atık dağlarıyla dolan ve deniz kirliliği bitmek bilmeyen Akdeniz ülkelerinin çevre konusunda geleceğinin karanlık olduğu bildirildi. 
     BM Çevre Programı’nın bölgesel faaliyet merkezi Mavi Plan tarafından 21 Akdeniz ülkesinden 300 uzmanın katılımıyla hazırlanan rapora göre, Akdeniz havzasındaki ülkeler, bu gelişimi durdurmak için radikal değişiklikler ve işbirliği yapmazlarsa, 2025’e kadar büyük bir çevre sorunu yaşayacaklar. 
     5 gün süren bir toplantının ardından hazırlanan "Akdeniz, çevre ve kalkınma konusunda Mavi Plan perspektifleri" adlı raporda, İspanya’dan Yunanistan’a 12 Kuzey ülkesi ile Fas’tan Türkiye’ye Güney ülkeleri arasında giderek artan ayrılığa dikkat çekildi. İşte rapordan çarpıcı satırbaşları 
     - Akdeniz havzasının 2000’deki 428 milyon nüfusu, 2025’te 523 milyon nüfusa ulaşacak. 
     - Şimdiki politikalar sürerse, betonlaşma 20 yılda 4 bin kilometre kıyı şeridini daha tahrip edecek ve kıyının yüzde 50’sine ulaşacak. 
     - Kıyı bölgelerinde 2000’de 143 milyonluk nüfus 2025’te 174 milyon olacak. 
     - 2025’e kadar 1.5 milyon hektar tarım alanı kentleşme ve altyapıya kurban gidecek. 
     - Zaten kısıtlı olan ve kötü paylaşılan su kaynakları, önlem almayan ülkelerde tükenecek ve su kirliliğine bağlı hastalıkların artmasına ve bölgesel çatışmaların çıkmasına neden olacak. 
     - 2025’te Güney’de 63 milyon Akdenizli yılda kişi başı sadece 500 metreküp su ile yetinmek zorunda kalacak ve sanayi ile kentsel atıklar yüzünden suyun kalitesi olumsuz etkilenecek. 
     - Enerji tüketimi gelecek 30 yılda iki kat artacak. Kuzey Akdeniz ülkelerinin enerji faturası rekor şekilde kabaracak. 
     - Karayolu trafiği Kuzey’de yüzde 2.7, Güney’de de yüzde 3.4 artacak. 
     - Kuzey’de kentleşmenin yayılması, Güney’de yasadışı kentleşmenin artması, motorlu araç kullanımının artması ve enerji tüketiminin rekor seviyeye çıkması, başedilemez atıklar, hava kirliliği gibi çevre sorunlarını da artıracak. 
     - Küresel ısınma Akdeniz havzasında Kuzey Avrupa’ya göre iki kat hızlı olacak. Bu da kuraklık, orman yangınları ve parazit enfeksiyonları artıracak. 
     - Bu senaryodan kaçınmak için siyasi iktidarlar tüketim biçimini gözden geçirilmeli, toplu taşımaya önem verilmeli ve diğer çevre altyapılarına dikkat edilmeli. 
     
</TEXT>
</DOC>
