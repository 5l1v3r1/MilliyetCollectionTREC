<DOC>
<DOCNO> 390490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo11.html </URL>
<DATE> 2005/10/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Trabzonspor gibi Trabzonlu teknik adamlar da dibe vurdu 
</HEADLINE>
<TEXT>

     
     Hakan DEĞİRMENCİ TRABZON DHA 
     
TRABZONSPOR’un sahada yaşamaya devam ettiği büyük sarsıntının yanı sıra, Türkiye liglerinde önceki yıllarda başarıyla görev yapan Trabzonlu teknik adamlar da sezonun başından itibaren tarihi çöküş yaşadı. 
     Türkiye’ye dünya üçüncülüğü kazandırdığı dönemde Trabzon’un önemli caddelerine adı verilen, kulüp tesislerine heykelinin dikileceği açıklanan, ancak bugün gelinen noktada en fazla suçlanan isimlerden biri olan Şenol Güneş gibi, Trabzonlu meslektaşları da benzer kaderi yaşadı. Profesyonel liglerde sezon başında göre alan Trabzonlu çalıştırıcılar içinde, Güneş de dahil olmak üzere 11 kişi ayrılmak zorunda kaldı. Trabzon, tarihinde daha önce bir sezon boyunca vermediği kadar teknik direktör kaybı verdi. 
     Şenol Güneş’in ardından A sınıfı teknik direktör lisanslı İhsan Derelioğlu ve Orhan Çıkrıkçı da bir maç sonra istifa etti. Aynı haftalar içinde Denizli’de Giray Bulak, Kocaelispor’da Sadi Tekelioğlu, Telekom’da Fethi Türkoğlu, Zonguldak’ta Kadir Özcan, Giresun’da Mehmet Birinci ayrılmak zorunda kaldı. Üçüncü Lig’de ise Araklıspor’dan Orhan Cinemre ilk mağlubiyetinde gönderildi. Gümüşhane’de Hayri Tekelioğlu, Ofspor’da da İsmail Batur ikinci yenilgilerinde görevden alındı. 
     
</TEXT>
</DOC>
