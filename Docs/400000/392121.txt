<DOC>
<DOCNO> 392121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
107'lik gaziden hayat dersleri 
</HEADLINE>
<TEXT>


İstiklal Savaşı gazisi 107 yaşındaki Yakup Satar, 'Uzun yaşamak için sigara ve alkolden uzak durun. Ayrıca bu vatana ve cumhuriyete sahip çıkın' dedi 

KEMAL ATLAN Eskişehir DHA 

Eskişehir'de 107 yaşındaki İstiklal Savaşı gazisi Yakup Satar, "Uzun yaşamamın sırrı, sigara ve alkolden uzak durmamdır" dedi. Ramazan Bayramı nedeniyle Eskişehir'in Tepebaşı Belediye Başkanı Tacettin Sarıoğlu, İstiklal Savaşı gazisi Satar'ı evinde ziyaret etti. 

Gayet sağlıklı 
Satar'ın elini öpüp bayramını kutlayan Sarıoğlu, "Yakup Dede 107 yaşında olmasına rağmen gayet sağlıklı görünüyor, yürüyebiliyor, namaz kılıyor ve kendi işini kendisi görüyor. Allah daha uzun ömürler versin" dedi. 

Küpelik öğütler 
Sarıoğlu'na savaş anılarını anlatan Satar da uzun yaşamasının sırrının hayatı boyunca hiç sigara içmemesi ve alkol almaması olduğunu söyledi. 
Gözlerinin iyi görmediğini, kulaklarının ağır işittiğini, bunun dışında herhangi bir rahatsızlığının bulunmadığını belirten Satar, "Biz bu vatanı çok zor şartlarda kurtardık. Vatana ve cumhuriyete herkes sahip çıkmalı" diye konuştu. 
Kendisini ziyaret eden öğrencilere, birlik ve beraberliği elden bırakmamaları gerektiğini söyleyen Satar, "Bu vatanın kıymetini bilin. Ayaklarımızda ayakkabı yoktu, çarık giyiyorduk. Savaşı çok zor şartlarda kazanıp ülkemizi kurtardık" dedi. Sarıoğlu da Yakup Satar'a bir teşekkür plaketi verdi. 


</TEXT>
</DOC>
