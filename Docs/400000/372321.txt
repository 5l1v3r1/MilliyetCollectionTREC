<DOC>
<DOCNO> 372321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/ekonomi/eko01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yerli talebiyle 7 milyar YTL borçlandı 
</HEADLINE>
<TEXT>


Hazine dün gerçekleştirdiği 5 yıl vadeli, 6 ayda bir değişken kupon ödemeli tahvil ihalesinde yabancı ilgisinin az olmasına karşın yerlilerden gelen yüklü taleple net 7 milyar YTL borçlandı 

Finans atölyesi - SONGÜL HATISARU 

Bugün 9.4 milyarı piyasaya olmak üzere toplam 10.4 milyar YTL iç borç servisi gerçekleştirecek olan Hazine net 7 milyar YTL borçlandı. Hazine'nin dün düzenlediği 5 yıl vadeli, 6 ayda bir değişken kupon ödemeli YTL cinsi tahvil ihalesinde dönemsel faiz yüzde 9.05, 560 gün vadeli tahvil ihalesinde ise ortalama bileşik faiz yüzde 16.28 oldu. 
İhalelere toplam nominal 7 milyar 620.6 milyon YTL teklif gelirken, nominal 2 milyar 775.4 milyon YTL, net ise 2 milyar 465.9 milyon YTL'lık satış yapıldı. 
Hazine 7 Mart 2007 itfa tarihli 560 gün vadeli Yeni Türk Lirası cinsinden iskontolu tahvil ihalesine gelen 3.775,1 milyon YTL nominal teklifin yüzde 40.6'sı, 18 Ağustos 2010 vadeli altı ayda bir değişken kupon faizli tahvile gelen 3.865,5 milyon YTL teklifin de yüzde 32.3'nü karşıladı. 
Hazine 560 günlük gösterge iskontolu tahvil ihalesinde 1.209,8 milyon YTL ve 5 yıllık FRN'de 1.256,1 milyon YTL olmak üzere toplam 2.465,9 milyon YTL borçlandı. Önceki gün yapılan 6 ay vadeli referans bono ihalesiyle birlikte toplam haftalık borçlanma 9.1 milyar YTL olurken, haftalık borç çevirme orani yüzde 87.5 ile yıllık hedefe yakın bir gerçekleşme kaydetti. 

İhale tamam gözler AB'de 
İhale öncesinde rekabetçi olmayan tekliften kamu kuruluşları ve piyasa yapıcısı bankalara da 4.539,1 milyon YTL satış yapıldı. Hazine pazartesi günü düzenlediği altı ay vadeli referans bono ihalesinde yüzde 15.85 yıllık bileşik faizle 2 milyar 116 milyon YTL'lik borçlanma gerçekleştirdi. 
Dünkü ihaleler sonrasında bugün yapılacak itfanın ardında piyasada 1.3 katrilyon liraya yakın bir likidite kalacak. 
Piyasada kalacak fazla paranın bonoya bir alım getirmesine karşın faiz oranlarında önemli bir gevşeme beklenmiyor. Çünkü yurtdışı piyasalar hafif bir iyileşme gösterse de AB konusuna ilişkin belirsizlikler halen yatırımcıların kafasını karıştırmaya devam ediyor. 



31 Ağustos ilk önemli tarih Hazine'nin dünkü ihaleleri makul oranlarla borçlandığı için başarılıydı. Ancak piyasada para kaldığı için piyasa açısından da başarılı bir ihaleyle tarihi borçlanma atlatılmış oldu. İhale sonrasında hafif çaplı bir tahvil satışı ve döviz talebi gözlenmesini normal karşılamak gerekiyor. Çünkü Türkiye'nin AB üyelik müzakerelerine başlama yönündeki tartışmalar halen devam ediyor. Bu çerçevede AB daimi büyükelçilerinin 31 Ağustos'ta yapacağı toplantı son derece önemli. Toplantıda Rum Kesimi ve Yunanistan'ın Türkiye'nin yayınladığı deklerasyonla ilgili olarak sergileyeceği tutumun neleri değiştirebileceği yakından takip edilecek. 
AB konusundaki risklerin arttığı bir ortamda da yabancıların yeni pozisyon almamaları ve bir miktar yerli yatırımcıların döviz tutma davranışı geliştirmelerinin ise normal olduğunu söyleyebiliriz. Haftanın ikinci yarısında yapılacak Kurumlar Vergisi ödemelerinin döviz piyasasındaki dengeleri ise tersine çevirebileceği unutulmamalı. 


</TEXT>
</DOC>
