<DOC>
<DOCNO> 380698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas15.html </URL>
<DATE> 2005/09/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Google sayesinde eski Roma kalıntıları ortaya çıktı 
</HEADLINE>
<TEXT>

     İnternetin bir numaralı arama motoru Google'ın uydu görüntülerinin yer aldığı Google Earth sayesinde, İtalya'da eski bir Roma binasına ait kalıntılar tespit edildi. 
     İngiliz London Telegraph gazetesinin haberine göre, bilgisayar programcısı Luca Mori, yaşadığı yer olan Sorbelo'nun uydu görüntülerine bakarken, evinin yakınında alışılmadık bir gölge fark etti. 
     Google Earth görüntülerine bakarken yakınında dikdörtgen çizgiler bulunan yaklaşık 500 metre uzunluğunda oval şekilli bir arazi gördüğünü söyleyen Mori, hemen Parma'daki Ulusal Arkeoloji Müzesi ile temasa geçtiğini belirtti. 
     Gazetenin haberine göre, Luca Mori'nin verdiği bilginin ardından arazide inceleme yapan arkeologlar, bunun Hazreti İsa'nın doğumundan kısa süre önce inşa edilen Roma villası oluduğunu belirlediler. 
     Arkeologların önce sit alanının Bronz Çağı'na ait olduğunu düşündüklerini, ancak daha sonra yapılan yakın incelemede bulunan seramik ve taş parçaların bunun bir Roma villası olduğunu gösterdiğini anlatan bilgisayar programcısı Mori, keşfinden dolayı mutluluk duyduğunu söyledi. 
     
</TEXT>
</DOC>
