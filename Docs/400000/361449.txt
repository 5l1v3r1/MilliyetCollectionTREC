<DOC>
<DOCNO> 361449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur13.html </URL>
<DATE> 2005/07/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Evlilik yıldönümünü denize girerek kutlayan yaşlı adam kayboldu 
</HEADLINE>
<TEXT>

     Erdem ÖZCAN ERDEK Balıkesir , DHA 

      BALIKESİR'in Erdek İlçesi’nde, 56'ıncı evlilik yıldönümünü, denize girerek kutlamak isteyen yaşlı adam denizde kayboldu. Hayatından ümit kesilen 86 yaşındaki emekli noter memurunu, Deniz Kuvvetlerine ait hucumbot ve Sahil Güvenliğe ait zodyak arıyor. 
     Eskişehir’de Noter Memuru olarak çalışırken 40 yıl önce emekli olan 86 yaşındaki Musa Başer, eşi Süheyla ve 3 çocuğuyla Balıkesir'in Erdek İlçesi'ne bağlı Ocaklar Beldesi'ne yerleşti. Geçtiğimiz Salı günü, karısıyla evliliklerinin 56'ıncı yılını kutlayan Musa Başer, bu mutlu gününde öğleden sonra arkadaşlarıyla denize girdi. Arkadaşlarıyla yüzen Başer, esrarengiz şekilde kayboldu. Tüm aramalara karşın bulunamayan Başar’in evine de gitmediğini öğrenen arkadaşları, Sahil Güvenlik’ten yardım istedi. Sahil Güvenlik’e ait zodyakın yaptığı aramadan sonuç çıkmayınca, arama çalışmalarına Deniz Kuvvetleri Komutanlığı’na ait hucum bot da katıldı. 
     Boğularak öldüğü sanılan Musa Başer'in bulunması için denizdeki arama çalışmalarına gece de devam edilecek. 
     
</TEXT>
</DOC>
