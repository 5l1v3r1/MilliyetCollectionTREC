<DOC>
<DOCNO> 388681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/aeko.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Shell Tüpraş'ta payımız artmayacak, hatta düşebilir 
</HEADLINE>
<TEXT>


Tüpraş'ı alan Koç - Shell ortaklığında, Shell'in payı yüzde 10. Özelleştirme sonrası Shell'in payını artırıp artırmayacağı merak konusu olmuştu. Shell Türkiye Genel Müdürü Ediboğlu, "Hayır, artırmayacağız. Hatta azalabilir" diyor 

Eylem Türk 

Türkiye'nin en büyük sanayi kuruluşu Tüpraş'ın yüzde 51'lik bölümünün özelleştirilmesi için yapılan ihaleyi Koç Grubu ile birlikte kazanan Shell Türkiye'nin Genel Müdürü Canan Ediboğlu, Tüpraş'taki yüzde 10 olan ortaklık paylarını artırıp artırmayacaklarıyla ilgili olarak, "Payımız artmayacak diyebilirim. Hatta düşebilir" dedi. 
Koç - Shell ortaklığında halen yüzde 90 payı olan Koç Grubu'nun payı üç yıl süreyle yüzde 51'in altına sözleşme gereği inemiyor. Buna göre Koç, yüzde 51 - 90 arasındaki payını yüzde 39'luk kısmı üçüncü bir şirkete satabilir. Bu konuda talipli şirketler olduğu da biliniyor. 
Ancak asıl yüzde 10 payla ortak Shell'in tavrının ne olacağı merak konusuydu. Shell Türkiye Genel Müdürü Ediboğlu, paylarını artırmayacaklarını söyledi. Ediboğlu şöyle konuştu 
"Kurulacak şirkette bizim azınlık hissemiz olacak. Hissemizi artırmayı düşünmüyoruz. Yüzde 10'un üzerine çıkmayacak. Hatta biraz düşebilir ama yükseltmeyi düşünmüyoruz. Nedenine gelince, 140 ülkede faaliyet gösteriyoruz. Stratejimiz daha çok arama - üretme ağırlıklı. Shell yatırım yapacağı altı ülke belirledi. Türkiye de bunlardan bir tanesi. Tüpraş özelleştirmesi sonradan çıktığı için global olarak önceden planlamadık." 

'Sinerji var' 
Konsorsiyum ortaklarının güçlü yanlarının bir araya gelmesi ile yaratılacak sinerjinin bu hedefe ulaşılmasının en önemli güvencesi olduğunu kaydeden Ediboğlu, şöyle dedi 
"Shell rafineride dünya ölçeğinde know how birikimine sahip. Koç, Türkiye'nin en büyük şirketler topluluğu. Çeşitli sektörlerde son derece köklü bir deneyimi var. Güçlü yönlerimiz bir araya geldiğinde çok büyük bir potansiyel oluşturuyor." 

'Üçüncü ortak şu anda yok' Canan Ediboğlu, Tüpraş'a üçüncü bir ortak alıp almayacakları ile ilgili bir soruyu da, "Şu an gündemde değil. Koç ile oturup detaylı konuşmadık. Onay sürecini bekliyoruz. Şirketi kuralım ondan sonra oturup ne yapacağımıza karar vereceğiz" dedi. 
İhale öncesinde ön yeterlilik belgesini Shell'in aldığını hatırlatan Ediboğlu, şunları söyledi 
"Sonra ortak aramaya başladık. Olabileceklerle konuştuk. Sonra bilindiği gibi Koç Grubu'yla beraber girdik ihaleye." 

Yabancı saymadılar 
Ediboğlu şöyle devam etti 
"Shell Cumhuriyet döneminden beri Türkiye'de. Bizi kimse yabancı bir şirket olarak nitelendirmiyor, biz de kendimizi öyle hissetmiyoruz. Kutlama alınca bunun ne kadar doğru olduğunu anlıyorsunuz. Şirket merkezinden de aradılar, onlar da çok sevindiler." 

'Heyecanımı belli etmedim' Tüpraş'la birlikte ilk ihale deneyimini yaşadığını söyleyen Ediboğlu, "İhale süresince sorumluluklarımın bilincindeydim. Tüpraş'ın çok iyi bir fiyata gitmesi ülke açısından çok önemliydi. O an kazanmamızı istedim. Çok da heyecanlandım ve heyecanımı belli etmemeye çalıştım" dedi. 
4 milyar 140 milyon dolar bedelle kazandıkları Tüpraş ihalesinde, önceden fiyatın buralara çıkacağını tahmin ettiklerini söyleyen Ediboğlu, "Çünkü diğer katılımcılar da iddialıydı" dedi. 

26 yıldır Shell'de 
Ediboğlu, Southampton Üniversitesi'nde ekonomi öğrenimi görmüş. Ardından 'Finans Yönetimi' alanında master yapmış. 1979'da Shell Türkiye'de Planlama Müdürü olarak çalışma yaşamına başlayan Ediboğlu, 2003'ten bu yana Shell Türkiye Genel Müdürü. 

Tüpraş'a şartlı izin ANKARA Milliyet 
Rekabet Kurulu, Tüpraş'ın yüzde 51'inin Koç - Shell ortaklığına satışına koşullu izin verdi. Karardaki koşul Tüpraş'ın İzmir'deki sahası içinde kalan LPG ithaline yönelik tesislerinin 3 yıl boyunca diğer dağıtım şirketlerine kullandırılması oldu. 
Rekabet Kurulu Başkanı Mustafa Parlak, "LPG pazarına ilişkin şartlı izin, özellikle ithal terminalleri ile sıkıntı olan İzmir Bölgesi ile ilgili olarak halen Tüpraş'ın alanında ve tasarrufundaki terminalin diğer ufak dağıtım firmalarına üç yıl süreyle kullandırılmasına ilişkindir" dedi. Parlak, rafinaj ve dağıtım pazarında bir koşula gerek bulunmadığını bildirdi. 
Tüpraş'la gaz dağıtım şirketleri arasında mevcut tedarik protokolü bulunduğuna dikkat çeken Parlak, "İthalatçı firmalar yatırım yapıyor. Terminallerin bir kısmının hem kara hem deniz bağlantısı yapılmış, izin aşamasındadır. Bunların üç yıl içinde tamamlanacağını düşünüyoruz" diye konuştu. 

Star değerlendiriliyor 
Parlak, 'TMSF'nin Star Grubu şirketlerine ilişkin olan değerlendirmeyi ne zaman karara bağlanacağına' ilişkin soruları üzerine de, Kurul'un değerlendirmelerinin devam ettiğini belirtti. Rekabet Kurulu'nun gündeminin oldukça yoğun olduğuna dikkat çeken Parlak, gündemlerinde olan konularla ilgili kararların önümüzdeki haftalarda açıklanacağını sözlerine ekledi. 


</TEXT>
</DOC>
