<DOC>
<DOCNO> 359625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun32.html </URL>
<DATE> 2005/07/09/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Londra'ya düzenlenen saldırıdan bahseden romanın reklamı iptal edildi 
</HEADLINE>
<TEXT>

     İngiltere’de, Londra’ya düzenlenen terörist bir saldırıdan bahseden ve başkenti önceki gün kana bulayan patlamalarla aynı gün yayımlanmaya başlayan bir romanın reklam kampanyası iptal edildi. 
     "Incendiary" adlı romanın yazarı Chris Cleave, Guardian gazetesine yaptığı açıklamada, "Bu ürkütücü ve korkunç bir tesadüf" dedi. 
     Bir kadının El Kaide lideri Usame Bin Ladin’e yolladığı mektuplar halindeki bu kitabın aşk romanı olduğunu belirten Cleave, "Kadın kahramanın düşüncesi, Ladin’e aşkın ne olduğunu bir saniyede anlatabilmesi halinde onu durdurmayı başarmak" diye konuştu. 
     Cleave’in bu ilk romanı, İngiltere’nin Arsenal kulübünün yeni stadına 11 saldırganın düzenlediği intihar saldırısında çocuğu ve eşini kaybeden bir kadının hikayesini anlatıyor. 
     Waterstone’s kitabevi, Londra’daki saldırıların hemen ardından kitabın reklam kampanyasını iptal etmeye çalışmış ancak reklam haftalık bir gazetenin ekinde saldırılardan önce yayımlanmıştı. 
     
</TEXT>
</DOC>
