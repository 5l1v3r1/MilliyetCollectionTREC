<DOC>
<DOCNO> 391704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko06.html </URL>
<DATE> 2005/11/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Vergide istisna ve muafiyetlerin faturası 8.6 milyar YTL 
</HEADLINE>
<TEXT>

     Devletin, kurumlar, gelir, katma değer ve özel tüketim vergisi yasalarıyla çeşitli mükelleflere uyguladığı indirim, istisna ve muafiyetler nedeniyle 2006 yılında almaktan vazgeçeceği vergi tutarının 8.6 milyar YTL olduğu belirlendi. Devlet alması gereken kurumlar vergisinin yüzde 27’sinden, gelir vergisinin ise yüzde 7.4’ünden bu nedenle vazgeçiyor. 
     Yeni bütçe sistemi kapsamında ilk defa Maliye Bakanlığı, indirim, istisna ve muafiyetler nedeniyle alınmayan ve "vergi harcaması" olarak nitelendirilen vergi tutarlarını da hesapladı. 
     ANKA’nın Maliye Bakanlığı’ndan edindiği verilere göre Kurumlar Yergisi Yasası’nın 19, Gelir Vergisi Yasası’nın 29, Katma Değer Vergisi Yasası’nın 13 ve Özel Tüketim Vergisi Yasası’nın da 6 maddesiyle, değişik mükelleflere ve vergi doğuran olaylara ilişkin istisna, muafiyet ve indirim uygulanıyor. Bunlardan ayrı olarak Serbest Bölgeler, Teknoloji Bölgeleri Geliştirme, Bazı Yatırımlar ve İstihdamın Teşviki ve Olağanüstü Hal Bölgesinde ve Kalkınmada Öncelikli Yörelerde İstihdam Yaratılması ve Yatırımların Teşvik Edilmesi Hakkındaki yasalarda da çeşitli vergi indirim ve istisnaları bulunuyor. 
     Maliye Bakanlığı, sadece gelir, kurumlar, KDV ve özel tüketim vergisi için "vazgeçilen gelir" yöntemiyle 2006, 2007 ve 2008 yılları için istisna, indirim ve muafiyetler nedeniyle alınmayacak olan tutarları belirledi. Veri temin edilemeyen bazı istisna ve muafiyetler ise hesaplama dışında tutuldu. 
     
     KURUMLAR VERGİSİNİN YÜZDE 27’Sİ 

     Kurumlar Vergisi Yasası’nda yer alan 19 ayrı istisna, muafiyet ve indirim nedeniyle gelecek yıl alınmayacak olan kurumlar vergisi tutarı 5 milyar 393 milyon YTL olarak tahmin edildi. 2006 yılında mahalli idareler ve fonların payları da dahil toplam kurumlar vergisi tahsilatının 14 milyar 758 milyon YTL olacağı öngörüldü. Buna göre devlet 2006 yılında her 100 liralık kurumlar vergisinin 26.8 lirasından indirim, istisna ve muafiyetler nedeniyle vazgeçecek. Başka bir ifadeyle de tahsil ettiği verginin yaklaşık yüzde 36.5’i kadar bir vergiyi de bu nedenle almayacak. Kurumlar vergisi bazında vergi harcaması tutarının 2006 yılında 5 milyar 918 milyon, 2008 yılında ise 6 milyar 430 milyon YTL olacağı tahmin edildi. Vergi harcaması tutarı artacağı varsayılan kurumlar vergisi tahsilatının ise 2007 ve 2008 yıllarında giderek azalacağı öngörüldü. 2006 yılında 14 milyar 756 milyon YTL olması beklenen indirim, istisna ve muafiyetler hariç kurumlar vergisi tahsilatının 2007 yılında 14 milyar 582 milyon, 2008 yılında da 14 milyar 93 milyon YTL’ye ineceği tahmin edildi. Bu gelişme, hükümetin gündeme aldığı yeni vergi reformunun gelecek yıllarda vergi sistemine nasıl yansıyacağının ipuçlarını da vermeye başladı. Buna göre kurumlar vergisi mükelleflerinin şirketler vergi yükleri istisna, muafiyet ve indirimlerle hem nominal hem de reel olarak önemli ölçüde azaltılacak. 
     
     VERGİ HARCAMALARI 

     2006 yılında yüzde 26.8 olması öngörülen vergi harcaması 
     nedeniyle alınmayan kurumlar vergisinin vergi harcamaları da dahil toplam kurumlar vergisi gelirine oranı 2007 yılında yüzde 28.9’a, 2008 yılında ise yüzde 31.2’ye yükselecek. 
     
     GELİR VERGİSİ 

     2006 yılında aynı nedenlerle alınmayacak olan gelir 
     vergisi tutarının ise 2 milyar 533 milyon YTL olacağı öngörüldü. Buna göre Devlet gelecek yıl alması gereken gelir vergisinin yüzde 7.9’undan indirim ve istisnalar nedeniyle vazgeçecek. Bu nedenle de 32 milyar 234 milyon YTL’lik gelir vergisinin 29 milyar 701 milyon YTL’si tahsil edilecek ve geri kalanından da indirim istisna ve muafiyet nedeniyle vazgeçilecek. 
     Gelir vergisi kapsamındaki vergi harcamalarının 2007 yılında 2 milyar 845 milyon, 2008 yılında ise 3 milyar 127 milyon YTL olarak gerçekleşmesi bekleniyor. Buna göre 2007 yılında devlet tahsil etmesi gereken toplam gelir vergisinin yüzde 8.3’ünden 2008 yılında da yüzde 8.4’ünden bu nedenle vazgeçecek. 
     
     KDV VE ÖTV 

     Maliye Bakanlığı’nın verilerine göre 2006 yılında KDV istisnası, indirimi ve muafiyetleri nedeniyle alınmayacak olan KDV tutarı 436 milyon, 2007 yılında 479 milyon ve 2008 yılında da 520 milyon YTL’ye çıkacak. Aynı nedenle alınmayan ÖTV tutarı ise sırasıyla, 230 milyon, 236 milyon ve 244 milyon YTL olarak tahmin edildi. 
     
     TOPLAMIN YÜZDE 7.4’Ü 

     Devletin 2006 yılında dört vergi yasasındaki indirim istisna ve muafiyetler nedeniyle almayacağı verginin toplamı 8 milyar 592 milyon YTL olarak hesaplandı. Bu tutar gelir, kurumlar, katma değer ve özel tüketim vergilerinin, vergi harcamaları dahil toplamının yüzde 7.4’ü kadar bir büyüklük oluşturuyor. Söz konusu oranın 2007 yılında yüzde 7.7’ye 2008 yılında ise yüzde 7.9’a çıkacağı hesaplanıyor. Bu yolla vazgeçilecek verginin 2007 yılında 9 milyar 479 milyon, 2008 yılında ise 10 milyar 332 milyon YTL olacağı tahmin ediliyor. 
     
</TEXT>
</DOC>
