<DOC>
<DOCNO> 359092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur27.html </URL>
<DATE> 2005/07/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
SSK'lılara vizite kağıtsız muayene kolaylığı... 
</HEADLINE>
<TEXT>

     SSK’lılar, sağlık yardımlarından yaralanma hakkını on-line olarak sorgulayan "provizyon sistemi" sayesinde, vizite kağıtları olmadan da muayene işlemlerini yaptırabilecekler. 
     Bolu Köroğlu Devlet Hastanesi Başhekim Yardımcısı Dr. İsmail Yamaner, AA muhabirine, SSK’lıların sağlık yardımlarından yararlanma hakkını on-line olarak sorgulayan "provizyon sistemi" nin Türkiye genelindeki hastanelerde uygulanmaya başladığını söyledi. 
     Yeni hayata geçirilen sistemin, hastaların kayıtlarına kısa sürede ulaşmayı sağladığını belirten Yamaner, "Yeni sistem sayesinde SSK’lı hastalara ait bilgilere 1 dakikada ulaşabiliyoruz. Bu hem hastaya hem de bize zaman kazandırıyor" dedi. 
     
     VİZİTE KAĞITSIZ MUAYENE KOLAYLIĞI 
     Bu sitemden önce kendilerine vizite kağıdı olmadan gelen hastaların çok sayıda bürokratik engelle karşılaştığını hatırlatan Dr. 
     İsmail Yamaner, şöyle konuştu 
     "Eskiden hastanın SSK primlerinin ödenip ödenmediğini kontrol etme imkanımız çok kısıtlıydı. Bu nedenle muayene için hastaların işyerlerinden faksla vizite kağıdı isteniyordu. Bu yeni sistem sayesinde SSK sağlık karnesi ve T.C kimlik numarası olan her SSK’lının ve bakmakla yükümlü olduğu yakınlarının bilgilerine on-line olarak 1 dakikada ulaşıyoruz. Bu bilgilere ulaşıldığı için de hastaların vizite kağıdı olmasa da muayene işlemleri yapılıyor. Sistemin iyi işleyebilmesi için SSK’lıların bağlı olduğu kurumların SSK’lılara ait bilgileri zamanında güncellemeleri çok önemli. Bu sistem kullanılırken hastanemize vizite kağıdı ile gelen hastaların işlemleri de eskisi gibi yapılmaya devam edecek." 
     
     "SAHTEKARLIKLAR ORTADAN KALKACAK" 
     Geçmişte bazı vatandaşların hastanelere, sahte sağlık karnesi ve vizite kağıtları ile başvurduğunu ifade eden Yamaner, şunları söyledi 
     "Tek bir tuşla SSK’lıya ait bilgilere ulaştığımız için, bazı vatandaşların yaptığı sahtekarlıklar bu sistem sayesinde tamamen ortadan kalkacak. SSK’lının primlerinin ödenip ödenmediği, kaç gün izin kullandığı, daha önce yaptırdığı işlemler anında tespit edilecek. 
     Vatandaşlarımız saatlerce barkot kuyruğunda beklemekten kurtulacak." Sistemin uygulanmaya başladığı Bolu Köroğlu Devlet Hastanesi’nde muayene için bekleyen vatandaşlar da yeni sistemden memnuniyetlerini dile getirdiler. 
     
</TEXT>
</DOC>
