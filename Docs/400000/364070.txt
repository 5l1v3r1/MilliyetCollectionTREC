<DOC>
<DOCNO> 364070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko21.html </URL>
<DATE> 2005/07/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye'nin deprem envanteri çıkarılacak... 
</HEADLINE>
<TEXT>

     Bayındırlık ve İskan Bakanlığı'nca valiliklere gönderilen genelgeyle, konutların yapı stoğu envanterlerinin çıkarılmasını istedi. 
     Alınan bilgiye göre, 28 Nisan tarihli genelgede, ülkedeki yapı stoğunun büyük bölümünün sorunlu olduğu ve yeterli deprem güvenliğinin bulunmaması nedeniyle olası bir depremde risk taşıdığı, dolayısıyla can ve mal kayıplarına yol açtığı belirtildi. 
     Konuya gereken önemin verilmesinin istendiği genelgede, valilikler kanalıyla tüm belediye başkanlıklarınca yapı stoğu envanterlerinin çıkarılması, can ve mal güvenliğinin bilincinde olunması ve bu hususta gerekli çalışmaların başlatılması çağrısında bulunuldu. 
     Genelgede, mevcut yapı stoğunun envanter bilgileri ile taşıyıcı sistem ve zemin yapısı özellikleri dikkate alınarak, deprem tehlikesine göre değerlendirme ve tehlike sıralaması yapılması, önceliklerin belirlenmesi, yüksek risk taşıyan bölge ve binaların tespit edilmesinin, olası bir depremde meydana gelecek hasar ve can kayıplarının asgari düzeye indirilmesinde büyük önem taşıdığı bildirildi. 
     TMMOB İnşaat Mühendisleri Odası İMO Bursa Şube Başkanı Adem Özdemir, AA muhabirine yaptığı açıklamada, Bayındırlık ve İskan Bakanlığı tarafından tüm valiliklere gönderilen genelgenin, geç kalınmış bir çalışma olduğunu söyledi. 
     17 Ağustos depreminin ardından 5 yıl aşkın bir süre geçtiğini anlatan Özdemir, ''Bu zaman içinde çalışmanın yapılması gerekliydi. Bu çalışma sonunda ortaya çıkacak tabloya göre çok sayıda binanın depremde zarar göreceği ortaya çıkacaktı. Geç alınan bir karar olmasına rağmen, böyle bir çalışmanın yapılması bizleri mutlu etti'' dedi. 
     Özdemir, Konya'da bir apartmanın çökmesinin, sadece deprem bölgelerinde değil, ülke genelinde binalarda aksaklık olduğunu ortaya çıkardığını ifade ederek, genelge doğrultusunda tüm binaların teknik incelemelerinin yapılması ve envanterlerinin çıkarılmasının büyük önem taşıdığını kaydetti. 
     
</TEXT>
</DOC>
