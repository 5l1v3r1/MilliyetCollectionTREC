<DOC>
<DOCNO> 356966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun59.html </URL>
<DATE> 2005/06/30/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Pentagon "Afganistan'da düşen helikopterde 16 ABD askeri öldü" 
</HEADLINE>
<TEXT>

     ABD Savunma Bakanlığı Pentagon , Afganistan’ın doğusunda düşen Amerikan helikopterinde toplam 16 askerin öldüğünü açıkladı. 
     Genelkurmay Operasyonlar Direktörü Korgeneral James Conway, Pentagon’da verdiği brifingde, "salı günü düşen MH-47 helikopterinde bulunan askerlerin 16’sının da cesedinin" bulunduğunu söyledi. 
     Cesetlerin kimliklerinin belirlenmesi ve ailelerine bildirilmesi işlemlerinin sürdüğünü kaydeden Conway, bu işlemlerin yakında tamamlanmasını beklediklerini belirtti. 
     BBC, bugün Amerikalı askeri yetkililere dayandırdığı bir haberinde, Kunar eyaletinde salı günü düşen uçağın enkazından 13 ceset çıkarıldığını, 7 askerin akıbetinin ise bilinmediğini duyurmuştu. 
     Yetkililerin, bazı askerlerin hayatta olduğuna dair umutlarını korudukları ifade edilen BBC’nin haberinde, askerlerin militanların eline düşmüş olabileceği iddiasına da yer verilmişti. 
     Afganistan’daki Taliban savaşçıları sözcüsü Abdüllatif Hakimi, Chinook tipi helikopteri kendilerinin düşürdüğünü ve ne olduğunu açıklamadığı "yeni bir tip silah" kullandıklarını iddia etmişti. 
     
</TEXT>
</DOC>
