<DOC>
<DOCNO> 362007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun08.html </URL>
<DATE> 2005/07/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Profesöre üniversite girişinde silahlı saldırı 
</HEADLINE>
<TEXT>

     Irak'ın Basra kentinde, üniversitede görevli bir profesörün, uğradığı silahlı saldırıda öldüğü bildirildi. 
     Yerel polis ve hastane kaynaklarından alınan bilgiye göre, Basra Üniversitesi'nde bilimsel araştırmalardan sorumlu dekan yardımcısı Alaa Davud, dün üniversitenin girişinde kimliği henüz belirlenemeyen kişilerin silahlı saldırısına uğradı. 
     Aynı kaynaklar, saldırıda 3 kişinin de yaralandığını söylediler. 
     Basra'da 10 gün önce de bir edebiyat profesörü silahlı saldırı sonucu öldürülmüştü. 
     Fransız haber ajansı AFP'nin verilerine göre, Saddam Hüseyin rejiminin devrildiği Nisan 2003'ten bu yana Irak'ta öldürülen üniversite profesörlerinin sayısı 52'ye yükseldi. 
     
     BAĞDAT'TA AMERİKAN ASKERİ BOMBAYA HEDEF OLDU 

     Bu arada, başkent Bağdat'ın kuzeyinde yola yerleştirilen el yapımı bir bombanın patlaması sonucu bir Amerikan askerinin öldüğü, iki askerin yaralandığı bildirildi. 
     Amerikan ordusundan yapılan açıklamada, patlamanın Selahaddin mahallesinde meydana geldiği belirtildi, ancak ayrıntıya girilmedi. 
     Bu ölümle, Irak işgalinin başladığı Mart 2003'ten bu yana ölen Amerikalı askerlerin sayısı, Pentagon'un verilerine göre 1759'a yükseldi. 
     
     3'Ü POLİS 4 KİŞİ ÖLDÜRÜLDÜ 

     Öte yandan, Bağdat'ta silahlı kişilerin saldırılarında 3'ü polis 4 kişi öldü. 
     Polis yetkilileri, direnişçilerin başkentte bugün bir polis devriyesine düzenlediği saldırıda 2 polisi, dün de başkentin doğusunda evinin yakınında bir polis albayını öldürdüğünü açıkladı. 
     Yarmuk hastanesi doktorları da güneydeki Dora mahallesinde, Ticaret Bakanlığı'nda çalışan bir görevlinin öldürüldüğünü söylediler. 
     Bağdat'ta dün bomba yüklü 4 araçla düzenlenen intihar saldırılarında 22 kişi ölmüş, saldırıların sorumluluğunu El Kaide üstlenmişti. 
     
</TEXT>
</DOC>
