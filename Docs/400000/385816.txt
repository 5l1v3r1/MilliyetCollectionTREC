<DOC>
<DOCNO> 385816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy09.html </URL>
<DATE> 2005/10/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan Tüm varlığımızla Pakistan'daki kardeşlerimizin yanında olacağız 
</HEADLINE>
<TEXT>

     Başbakan Recep Tayyip Erdoğan, Türkiye’nin maddi, manevi bütün varlığıyla Pakistan’ın yanında olacağını söyledi. 
     Erdoğan, partisinin TBMM grup toplantısında yaptığı konuşmada, Pakistan, Afganistan ve Hindistan’ı etkileyen deprem felaketine değindi. 
     Deprem felaketinde hayatlarını kaybedenlere rahmet dileyen Başbakan Erdoğan, Pakistanlı yetkililerin ölenlerin büyük bölümünün çocuklardan oluştuğunu bildirdiğini, bir neslin felakette kaybedildiğini kaydetti. 
     Aynı acıları daha önce yaşamış bir millet olarak, herkesten evvel Türkiye’nin felakete uğrayanların yanında olması gerektiğini belirten Başbakan Erdoğan, "Bu büyük elem ve kederi onlarla paylaşmalıyız" dedi. 
     
     "DEPREMDEN HEMEN SONRA ULAŞTIK" 

     "Deprem felaketiyle karşı karşıya kalan kardeşlerimiz" diye nitelendirdiği Pakistan’ın, tarihin en zor zamanlarında Türklerin yanı başında olduğunu ifade eden Erdoğan, Güney Asya’da meydana gelen Tsunami felaketinde büyük bir duyarlılık gösteren milletin, devletiyle, medyasıyla, bankalarıyla, sivil toplum kurumlarıyla bu kez Pakistan, Afganistan ve Hindistan’ın yaralarını sarmak için üzerine düşeni yapacağına inandığını söyledi. 
     Deprem felaketi haberi üzerine Türkiye’nin hemen harekete geçtiğini belirten Başbakan Erdoğan, depremden bir gün sonra Genelkurmay Başkanlığı’na ait 4 uçağın bölgeye ulaştığını anımsattı. 
     Depremden en çok etkilenen Keşmir Bölgesi’nin Muzafferabat kentine ilk ulaşan uluslararası yardım elinin "Türk Kızılay’ı" olduğunu bildiren Erdoğan, 4 uçak ile bölgeye Başbakanlık Acil Durum Yönetimi Genel Müdürlüğü’nün koordinatörlüğünde toplam 93 arama-kurtarma ve sağlık personeli, 5 araç, 2 ambulans ve 23 basın mensubunun gönderildiğini bildirdi. 
     Türkiye’den giden yardım ekiplerinin, bu şehirde kamp kurarak çalışmalara başladığını hatırlatan Erdoğan, Kızılay’ın, Pakistan Kızılay’ı ile İslamabad’da insanı yardım faaliyetlerini ortaklaşa yürüttüğünü söyledi. 
     
     "ONLARIN YANINDA OLACAĞIZ" 

     Sağlık Bakanlığı ekiplerinin, şehrin stratejik iki yerine poliklinik kurarak, hizmet vermeye başladığını da kaydeden Başbakan Erdoğan, şöyle devam etti 
     "TSK ve sivil savunma ekipleri çalışmalarına yine aynı hızla devam etmektedir. Bu çerçevede, Türk Kızılay’ının öncü ekipleri beraberlerinde 250 bin dolar nakit para, 10 ton gıda, çocuk maması ve hijyenik maddeler götürmüşlerdir. Yarın da 12 ton dayanıklı gıda maddesi, 10 bin battaniye gönderilecektir. 
     Sivil toplum örgütlerimiz büyük bir duyarlılık ile organize olup kardeşlerimizin yardımlarına koşmaktadır. Ramazan ayı nedeniyle, bölgede bulunan İnsani Yardım Vakfı da bir mobil hastane ve bir gezici aş evi ile yardım vermektedir. 
     Bugün, bir askeri nakliye uçağımız, 40 doktor, bir ambulans, bir jeep ve çeşitli tıbbi malzemeyle yola çıkmıştır. Yarın ise Kızılay tarafından bir askeri nakliye uçağı ile 13 ton gıda, çadır ve çeşitli yardım malzemeleri bölgeye sevk edilecektir ve bu tempo aynen devam ettirilecektir. 
     Yardım faaliyetlerinin koordinasyonu ile ilgili olarak bugün ilgili bakanlık ve kurumlarımız bir toplantı düzenlemişlerdir. 
     Ayrıca bölgeye nakdi yardım toplamak üzere Başbakanlıkta bir yardım kampanyası başlatılmıştır. Deprem felaketinde yara alan kardeşlerimize şifa, ölenlere rahmet diliyorum. 
     Maddi manevi bütün varlığımızı yanlarında olacağımız Başbakan Şevket Halil kardeşime de bildirdim, sürekli irtibat halinde olmamız gerektiğini karşılıklı olarak tespit ettik." Erdoğan, Türkiye’nin dünyayla yakınlaşmasından, bütünleşmesinden korkuya kapılanlar bulunduğunu belirterek, "Türkiye’yi, izolasyon programlarına veya politikalarına mahkum etmeye çalışanlar mevcut" dedi. 
     Erdoğan, partisinin TBMM Grup toplantısında yaptığı konuşmada, Doğu-Batı, İslam-Hıristiyanlık, küreselleşme, üçüncü dünyacılık, medeniyetler ittifakı ve çatışma tezleri gibi felsefenin, düşüncenin, hukukun temel kavramlarının, akademik zeminlerde yeniden tartışmaya açıldığını belirtti. 
     Türkiye’nin bu tartışmalara yapacağı katkının son derece önemli olduğuna işaret eden Erdoğan, şunları söyledi 
     "Bu yeni döneme, siyaset kurumu kadar, bütün akademik kadrolarımız, aydınlarımız, bilim adamlarımız da hazır olmalılar. 3 Ekim’den önce bütün dinamikleriyle dünyanın gündeminde tartışılan Türkiye, Avrupa ülkelerinin iç siyasetinde belirleyici olmuştur. 
     Özgüven eksikliği yaşayan, kendi ülkesine, milletine, devletine inancı zayıf olan bazılarının iddialarının aksine, Türkiye, bütün ağırlığıyla küresel bir aktör olma yolunda büyük mesafeler almıştır. 
     Önümüzdeki müzakere süreci, Türkiye’yi her anlamda güçlendirecek, büyütecek, yatırımlarını katlayacak bir süreç olacaktır. Artık ’onlar ortak, biz ise pazar’ psikolojisiyle savunmada kalan bir ülke olmadığımızı, bugün tüm dünya izliyor ve görüyor. Bunu kimse inkar edemez. O günler artık geride kaldı. Unutmayalım ki bizi zenginleştirecek imkanlarımız, AB’nin de acil ihtiyaç duyduğu büyük kaynaklar ve imkanları da oluşturacaktır. 
     Herkes hesabını buna göre yapmalı. Üzülerek görüyoruz ki zamanın gerisinde kalanlar var. Bu gelişmeleri doğru okuyamayanlar var. Olup bitenleri tam olarak idrak edemeyenler var. Onlar, zamanın ruhunu ıskalayıp geçenlerdir. Bizim onlarla oyalanacak, kaybedecek vaktimiz yoktur. Bırakın onlar atalarımızın dediği gibi, döne döne bina okusunlar. Ezberlerini tekrarlayıp dursunlar, biz işimize bakalım." Gelinen noktanın, Türkiye’nin 150 yıllık tarihi sürecinin sonucu olduğu anlatan Erdoğan, bu süreci kendi toplumsal ve kültürel değerlerinden şüphe olmaksızın, yüzü Batı’ya dönük olarak zaten getirdiğini söyledi. 
     
     İZOLASYON PROGRAMLARI 

     Osmanlı’dan Cumhuriyet’e uzanan modernleşme hareketinin, Türkiye’nin muasır medeniyetlerle entegre olma arzusunun en bariz göstergesi olduğunu kaydeden Erdoğan, şöyle devam etti 
     "150 yıllık tarihi süreçte, Türkiye’nin temel tercihlerinde ciddi bir savrulma asla olmamıştır. Bu tercih, esas itibariyle Türkiye’nin kendine güveninin de bir işaretidir. Türkiye, muasır dünyayla bütünleşme gayretlerinde hiçbir komplekse kapılmamış, kendi toplumsal zenginliklerine, değerlerine, medeniyetine güvenini asla kaybetmemiştir. 
     Ancak bugün Türkiye’nin dünyayla yakınlaşmasından, bütünleşmesinden korkuya kapılanlar var. Türkiye’yi bu noktada izolasyon programlarına veya politikalarına mahkum etmeye çalışanlar mevcuttur. Özellikle AB eksenindeki tartışmalara bakıldığında, Türkiye’nin dünyayla bütünleşmesine karşı çıkanların, millet, devlet gibi ortak kavramlarımızı istismar ettikleri açıkça görülmektedir. 
     Devlet ve millet gibi ortak kavramlarımızı, değerlerimizi dayanak yaparak, Türkiye’yi dünyadan uzaklaştırmaya çalışanlar, gerçekte hem millete, hem de devlete güvensizliklerini dışa vurmaktadırlar. 
     Hukuksuzluklarına, komplekslerine, korkularına, ortak değerlerimizi kılıf yapmaya çalışmaktadırlar. 
     
     "BU MİLLET, DÜNYAYA KENDİNE ÖZGÜVENİYLE BAKIYOR" 

     "Bu devlet, bu millet, dünyaya kendine olan özgüveniyle bakmaktadır ve bu özgüvenle geleceğe yürüyecektir" diyen Erdoğan, şunları söyledi 
     "Türkiye’nin, pencerelerini, kapılarını, dünyaya açmasından rahatsız olanlar, esasen ne bu devlete, ne de bu millete güvenmektedirler. Devleti ve milleti bir korku anaforunda mecalsiz bırakmaya çalışmaktadırlar. Onlara hatırlatmak isterim ki bu devlet ve millet, güçlü bir tarihi hafızaya, medeniyet birikimine, bir manevi zemine ve bunlara dayanan büyük bir özgüvene sahiptir. Bu özgüveninin kaynağı, bu milletin kendi medeniyet, kültür ve inanç değerlerine olan bağlılığıdır. Milletimiz, bu değerlere zannedildiği gibi pamuk ipliğiyle değil, çelikten bir bağla bağlıdır." Erdoğan, bu inanç ve güven sayesinde milletin tarihi yolculuğuna emin adımlarla devam ettiğini belirterek, "Bugün itibariyle bu yürüyüşüne büyük bir adım daha eklemiştir" dedi. 
     
</TEXT>
</DOC>
