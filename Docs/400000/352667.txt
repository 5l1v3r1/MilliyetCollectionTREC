<DOC>
<DOCNO> 352667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur10.html </URL>
<DATE> 2005/06/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Diş hekimi, hastasına tokat attı' iddiası... 
</HEADLINE>
<TEXT>

     VAN, DHA 

      VAN İpekyolu Devlet Hastanesi'nde, diş hekimi Müşfik Dündar'ın, diş çekimi sırasında Saniye Feyat'a tokat attığını iddia eden eşi Mehmet Feyat, Cumhuriyet Savcılığı'na suç duyurusunda bulundu. Mehmet Feyat, Bir doktor ne zamandan beri hastasını tokatla tedavi ediyor'' dedi. İpekyolu Devlet Hastanesi Başhekimi Necmi Özdemir ise iddiaları yalanladı. 
     Van Belediyesi Basın ve Halkla İlişkiler Müdürlüğü'nde görevli Mehmet Feyat, İpekyolu Devlet Hastanesi'ne diş çektirmeye giden eşi Saniye Feyat'ın diş hekimi Müşfik Dündar tarafından tokatlandığını iddia etti. Feyat, pazartesi günü eşinin hastaneye diş çektirmek üzere gittiğini belirterek, Doktor uyuşturucu yapmadan eşimin apseli dişini çekmeye kalkmış. Eşimde acıyla bağırınca, el ve yüzüne tokat atmış. Baygınlık geçiren eşime hiçbir müdahalede bulunulmamış. Bayılan bir hasta neden acil servise sevkedilmez, orada kaderiyle başbaşa bırakılır. Bu doktorun yaptığı hasta hakları ve insan haklarını ihlaldir. Ben doktor hakkında Cumhuriyet Savcılığı'na suç duyurusunda bulunup, durumu hastanenin başhekimliğine, Van Valiliği'ne şikayet dilekçesi bildirdim'' dedi. 
     İpekyolu Devlet Hastanesi Başhekimi Necmi Özdemir ise iddiaların gerçeği yansıtmadığını söyledi. Muayene sırasında diğer doktorların da aynı odada bulunduğunu belirten Başhekim Özdemir, Arkadaşlarımız da böyle bir olayın yaşanmadığını söyledi. Hasta ne saldırıya ne de harekete uğramıştır'' dedi. 
     
</TEXT>
</DOC>
