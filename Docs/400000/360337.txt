<DOC>
<DOCNO> 360337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun14.html </URL>
<DATE> 2005/07/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fiji Ordu Komutanından hükümete Darbecileri affederseniz, sizi düşürürüm 
</HEADLINE>
<TEXT>

     Fiji Ordu Komutanı Frank Bainimarama, darbecileri affetmeyi planlayan hükümeti ''düşürmek ve sıkıyönetim ilan etmekle'' tehdit etti. 
     Bağımsız fijivile.com sitesinde verilen habere göre, Bainimarama, yayımladığı 8 sayfalık bildiride, ''Fiji Silahlı Kuvvetleri'nin tekrar kaos getiren bir hükümeti devirme konusunda herhangi bir tereddütü yoktur'' dedi. 
     Ordu komutanı, ''Halkı tekrar 28 Mayıs 2000 gecesine götürürüm'' ifadesini kullandı. 
     Hükümet, ordu komutanının tehdidine karşı henüz bir yanıt vermedi. 
     Ordu komutanı Bainimarama, 2000 yılında zamanın hükümetini deviren darbe girişimi sırasında 28 Mayıs'ta sıkıyönetim ilan etmiş ve şimdiki hükümetin başbakanını geçici başbakan olarak atamıştı. Başbakan Laisenia Qarase, daha sonra 2002'de yapılan seçimleri kazanarak yeniden hükümeti kurmuştu. 
     İşadamı George Speight liderliğindeki milliyetçiler, 19 Mayıs 2000'de parlamentoyu basmış ve zamanın Başbakanı Mahendra Chaudhry ve bakanların çoğunu rehin almıştı. 
     Chaudhry, 56 gün sonra serbest bırakılmıştı. Daha sonra teslim olan darbe lideri Speight, halen ömür boyu hapis cezasını çekiyor. 
     Af yasa tasarısının, eylülde parlamentoda ele alınması bekleniyor. 
     
</TEXT>
</DOC>
