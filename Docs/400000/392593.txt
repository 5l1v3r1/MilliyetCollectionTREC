<DOC>
<DOCNO> 392593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo16.html </URL>
<DATE> 2005/11/06/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Cazgır, jübilesini yaptı 
</HEADLINE>
<TEXT>

     Kırkpınar Yağlı Pehlivan Güreşleri'nin ünlü cazgırı Osman Filiz, Antalya'da jübile yaptı. 
     Osman Filiz'in jübilesi için Antalya Büyükşehir Belediyesi ve Kepez Belediyesi'nin organizasyonunda güreşler düzenlendi. 
     Kepez Belediyesi Spor Sahası'nda yapılan güreşlere, Türkiye'nin çeşitli illerinden 150'ye yakın pehlivan katıldı. 
     Osman Filiz, AA muhabirine yaptığı açıklamada, cazgırlığa 23 yaşında başladığını ve sağlık durumu uygun olmadığı için artık devam etmeme kararı aldığını kaydetti. 
     Filiz, ''Ben artık yoruldum. Yıllardır er meydanlarında birçok güreşçimize dualar okuyarak cazgırlık yaptım. Milli sporumuzu herkese sevdirmek için uğraştım. Bundan sonra artık dinlenmek istiyorum'' diye konuştu. 
     Filiz, bundan sonra oğlu Erkan Filiz'in cazgırlık yapacağını belirterek, ''Meydanı boş bırakmıyoruz. Beni bu günde yalnız bırakmayan tüm güreşseverlere ve başkanlara şükran borçluyum'' dedi. 
     Filiz için yapılan güreşlerde yaklaşık 100 bin YTL gelir elde edilirken, güreşleri AK Parti Antalya Milletvekilleri Burhan Kılıç, Fikret Badazlı da izledi. 
     Cengiz Elbeye, Nizamettin Akbaş, Kenan Şimşek, Mehmet Selvi, Sezgin Yüksel, İbrahim Çoraman, Ali Gürbüz gibi ünlü isimlerin yarıştığı güreşlerde başpehlivan Cengiz Elbeye oldu. 
     
</TEXT>
</DOC>
