<DOC>
<DOCNO> 388335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo28.html </URL>
<DATE> 2005/10/20/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
İnönü'de puanlar paylaşıldı 1-1 maç sonucu 
</HEADLINE>
<TEXT>

     UEFA Temsilcimiz Beşiktaş eleme grubundaki ilk maçında İngiliz temsilcisi Bolton ile karşı karşıya geldi. Maça hızlı başlayan Beşiktaş 7. dakikada Ailton'un muhteşem golü ile öne geçti. 
     27. dakikada konuk ekibin Borgetti'nin ayağından kazandığı gole engel olamayan Beşiktaş, soyunma odasına 1-1'lik skorla gitti. 
     İkinci yarıda karşılıklı atakların yaşandığı maçta başka gol çıkmayınca iki takımda sahadan birer puanla ayrıldı. 
     Öte yandan sağ yan diz bağlarında zedelenme olan Tümer ambulansla hastaneye kaldırıldı. Milli futbolcunun durumunun ciddi olduğu belirtildi. 
     Maç sonrası "Yönetim istifa" tezahhürratları yapan taraftarlar maç sonucundan menmun olmadıklarını dile getirdi. 
     
     MAÇTAN NOTLAR... 

     Beşiktaş'ta, Kayserispor maçı sonrası istifa eden Teknik Direktör Rıza Çalımbay'ın yokluğunda, Bolton Wanderers ile yapılan UEFA Kupası H Grubu maçında takımın başında, Özkaynak Düzeni Genel Koordinatörü Mehmet Ekşi sahaya çıktı. 
     Beşiktaş'ta sakatlığı nedeniyle oynayıp oynamayacağı kesinlik kazanmayan Koray, ilk 11'de forma giydi. Savunmada Tayfur, İbrahim Toraman, Çağdaş ve Adem forma giyerken, sağ kanatta Ahmed Hassan görev aldı. Sakatlığı bulunan Youla kadroda yer almazken, forvette Tümer-Ailton ikilisi oynadı. Bu arada Mehmet Ekşi, sol kanatta da genç futbolcu İbrahim Akın'a şans tanıdı. 
     "Kara kartallar"da, sakatlıkları bulunan Sergen, Okan ve Pancu, kadroda yer almayan futbolcular oldu. 
     
     TARAFTAR, TÜMER İLE BARIŞTI 

     Beşiktaşlı taraftarlar, Kayserispor maçında protesto ettikleri Tümer'e, Bolton Wanderers maçı öncesi sevgi gösterilerinde bulundu. 
     Tümer'i tribünlere çağıran taraftarlar, "Seviyoruz seni" diye tezahürat yaptı. 
     Bu arada, kapalı tribünde bir grubun açtığı "Gururumuz Rıza Hoca hep yanındayız" pankartı dikkat çekti. 
     
     28 YABANCI MEDYA MENSUBU 

     Karşılaşmaya Türk basın mensupları kadar, yabancılar da ilgi gösterdi. 
     UEFA Kupası H Grubu ilk maçını 28 yabancı gazeteci izledi. 
     Bu arada yaklaşık 200 İngiliz taraftar, kendilerine ayrılan eski açık tribünden takımlarını destekledi. 
     İngiliz gazeteciler, Beşiktaş'ın yeni futbol direktörü, vatandaşları Gordon Milne ile maç öncesi röportaj yaptı. 
     
     İLK YARI 

     7. dakikada Tümer'in ara pasında topla buluşan Ailton, ceza alanına girerken sert ve düzgün vurdu. Top kaleci Walker'in bakışları arasında filelere gitti ve Beşiktaş 1-0 öne geçti. 
     20.dakikada Fadiga'nın ceza alanı dışından şutunda, kaleci Cordoba son anda topu tokatlayarak kornere çeldi. 
     23. dakikada Tümer'in soldan ortasında, arka direkte boş pozisyonda topla buluşan Ahmed Hassan, meşin yuvarlağa vurmakta gecikince, savunma araya girerek tehlikeyi uzaklaştırdı. 
     29. dakikada Diouf'un sağdan ortasında, arka direkte topla boş pozisyonda buluşan Borgetti'nin şutunda meşin yuvarlak, kaleci Cordoba'nın yanından ağlara gitti ve durum 1-1 oldu. 
     36. dakikada Diouf'un ceza alanı dışından sert şutunda, top az farkla yandan auta çıktı. 
     43. dakikada Tayfur'un pasında topla ceza alanı içinde buluşan Ailton, meşin yuvarlağı kontrol edemeyince, savunma araya girerek tehlikeyi uzaklaştırdı. 
     Karşılaşmanın ilk yarısı 1-1 berabere sonuçlandı. 
     
</TEXT>
</DOC>
