<DOC>
<DOCNO> 374088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko06.html </URL>
<DATE> 2005/08/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Unakıtan, devlete zarar ettirenleri açıklamadı... 
</HEADLINE>
<TEXT>

     Maliye Bakanı Kemal Unakıtan, Özelleştirme İdaresi’nin ÖİB 30.5 milyon dolar bedelle Evyap’a sattığı Yarımca Porselen arazisinin daha sonra 82 milyon dolara Erdemir tarafından geri alınarak devletin uğradığı 52.5 milyon dolarlık zararın sorumlularını açıklamadı. 
     Unakıtan, İstanbul Milletvekili Emin Şirin’in Yarımca Porselen arazisine ilişkin olarak Başbakan Recep Tayyip Erdoğan’a yönelttiği soru önergesini yanıtladı. Unakıtan, Yarımca Porselen Sanayi ve Ticaret A.Ş.’nin sermayesinde bulunan ÖİB’ye ait yüzde 100 oranındaki kamu hissesinin şirketin tüzel kişiliğinden doğan, bilançosunda kayıtlı tüm hak, alacak, borç ve yükümlülükleriyle birlikte 9 Temmuz 1998 tarihinde imzalanan hisse satış sözleşmesi çerçevesinde 7 milyon 625 bin dolarlık kısmı sözleşme imza tarihinde peşin, kalan tutar da sözleşme tarihini izleyen 3 yılda 3 eşit taksitte, yıllık yüzde 10 oranından işleyecek vade farkıyla birlikte ödenmek üzere toplam 30.5 milyon dolar bedelle Evyap Savun, Yağ, Gliserin Sanayi ve Ticaret A.Ş.’ye satıldığını anımsattı. Unakıtan, alıcı firmanın peşinat bedelini sözleşme tarihinde İdare hesabına yatırdığını, kalan 22 milyon 875 bin dolarlık anapara borcunu ise daha vadesi sona ermeden 15 Ağustos 2000 tarihi itibariyle 3 milyon 958 bin 507 dolarlık da vade farkıyla birlikte ödediğini kaydetti. 
     Unakıtan, Erdemir’in Marmara Bölgesi’ne hitabeden bir Çelik Servisi Merkezi kurma hedefini gerçekleştirmek ve demiryolu bağlantılı liman avantajını değerlendirmek amacıyla İzmit Yarımca’da bulunan Yarımca Porselen Sanayi ve Ticaret A.Ş.’ye ait hisselerin tamamını Evyap Sabun, Yağ, Gliserin Sanayi ve Ticaret A.Ş.’den 82 milyon dolar bedelle satın aldığını kaydetti. 
     Unakıtan, "Bu iddia doğru ise devletin 52.5 milyon dolar zarar etmesinin sorumlusu kimdir Bu sorumlular hakkında işlem yapılacak mıdır " yönündeki soruyu özelleştirme sırasında hisse bedelinin nasıl belirlendiğini anlatarak yanıtladı. Sorumluların kim olduğu ve ceza verilip verilmediği yönünde bilgi vermeyen Unakıtan şu açıklamalarda bulundu 
     "Yarımca Porselen Sanayi ve Ticaret A.Ş.’nin özelleştirilmesine ilişkin olarak 1998 yılında yapılan uygulama hisse senedi satışı uygulaması olduğundan, ihale öncesinde satışa konu yüzde 100 oranındaki hissenin değeri tespit edilirken, yalnızca şirketin mülkiyeti ve kullanımındaki gayrimenkullerin değeri değil, bilançosunda kayıtlı tüm hak, alacak, borç ve yükümlülüklerin mevcut değeri de dikkate alınmış ve şirket hisseleri Değer Tespit Komisyonunca birden çok değer tespit yöntemi kullanılarak hesaplanan ortalama değerin üzerinde bir bedelle Evyap Sabun, Yağ, Gliserin Sanayi ve Ticaret A.Ş.’ye satılmıştır." 
     
     "EVYAP 2 MİLYON DOLAR KAR ETTİK" 
     Öte yandan, Yarımca Porselen Fabrikası’nı 30.5 milyon dolara Özelleştirme İdaresi’nden alıp Ereğli Demir-Çelik’e 82 milyon dolara satan Evyap, geçen yıl sonunda gerçekleştirilen satış işleminin ardından yaptığı açıklamalarda, satıştan iddia edildiği gibi 52 milyon dolar değil, sadece 2 milyon dolarlık karları olduğunu savunmuştu. 

ANKA 
     
</TEXT>
</DOC>
