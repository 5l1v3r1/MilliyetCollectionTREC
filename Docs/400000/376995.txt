<DOC>
<DOCNO> 376995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun15.html </URL>
<DATE> 2005/09/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ABD'den imajını düzeltmek için 'ideolojik komando' birimi... 
</HEADLINE>
<TEXT>

     ABD'nin, özellikle İslam dünyasındaki imajını düzeltmek amacıyla ''ideolojik komando'' adlı birim kurmayı tasarladığı bildirildi. 
     ''Amerikan değerlerinin tanıtılması ve ABD'nin yurtdışındaki görüntüsünün iyileştirilmesinden'' sorumlu dışişleri bakan yardımcılığı görevine geçen ay getirilen Karen Hughes, dışişleri bakanlığı personeli ile yaptığı toplantıda, ''Geniş bir bakış açısına sahip olan, daha stratejik ve daha kendine özgü bir yaklaşımı dile getirebilecek yerel komando birimi oluşturmayı öngördüklerini'' belirtti. 
     ABD'nin, ''yanlış bilgilere karşı daha çabuk ve daha sert tepki göstermeye ihtiyacı olduğunu'' vurgulayan Hughes, ''Dışişleri bakanlığı bünyesinde, medyayı takip edecek ve dünyanın herhangi bir bölgesinde ve herhangi bir zamanda yayılan söylenti, nefreti körükleyici eylemler ile yanlış bilgilere mümkün olduğunca çabuk cevap vermemiz için bize yardımcı olacak bir birim kuracağız'' dedi. 
     
</TEXT>
</DOC>
