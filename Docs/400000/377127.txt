<DOC>
<DOCNO> 377127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur19.html </URL>
<DATE> 2005/09/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sattığı ciğeri almayan sakatatçıyı vurdu 
</HEADLINE>
<TEXT>

     
     Recep İSTEK KAYSERİ, DHA 
     
KAYSERİ’de 25 yaşındaki M.M., satın aldığı ancak beğenmeyip iade etmek istediği sığır ciğerini almayan işyeri sahibi 57 yaşındaki Şaban Eralemdar'ı tabanca ile sol ayağından vurarak yaraladı. 
     Tacettinveli Mahallesi Tacettinveli Katlı Otaparkı altındaki Sakatatçılar sitesinde meydana gelen olayda, M.M, İçanadolu Sakatatçının sahibi Şaban Eralemdar’dan ciğer satın aldı. Aldığı ciğerleri beğenmeyen M.M, Eralemdar’dan ciğerleri değiştirmesini isteyince aralarında tartışma çıktı. Ciğerleri geri almak istemeyen Eralemdar, M.M. tarafından tabanca ile sol ayağından vurularak yaralandı. Ayağına 3 kurşun isabet eden Eralemdar, çevreden yetişenler tarafından Erciyes Üniversitesi Tıp Fakültesi Gevher Nesibe Hastanesi Acil servise kaldırıldı. Kurşunların damara isabet ettiği Eralemdar, Kalp-damar Cerrahisi servisine yatırıldı. Olaydan sonra kaçıp 500 metre uzaklıktaki Çınar Apartmanına gizlenen M.M. ruhsatsız tabancası ile birlikte yakalanarak gözaltına alındı. Eralemdar’ın işyerinin daha önce de kurşunladığı belirtildi. Olayla ilgili soruşturma sürüyor. 
     
</TEXT>
</DOC>
