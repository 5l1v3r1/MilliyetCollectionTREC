<DOC>
<DOCNO> 386594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun05.html </URL>
<DATE> 2005/10/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Teröristler öldürüldü, rehineler serbest... Bilanço 85 ölü 
</HEADLINE>
<TEXT>

     Rusya'nın Kabardin-Balkar özerk cumhuriyetinin başkenti Nalçik'te, dün militanların en az 85 kişinin ölümüne yol açan saldırılarının ardından olayların tamamen bastırıldığı açıklandı. 
     Interfax ajansının haberine göre, Rusya'ya bağlı Kabardin-Balkar özerk cumhuriyetinin Başbakanı Gennady Gubin, olayların tamamen bastırıldığını, tüm rehinelerin serbest bırakıldığını açıkladı. 
     Gubin, ayrıca güvenlik güçlerinin gizlendiği sanılan isyancılardan kenti temizlemeye çalıştıklarını söyledi. 
     Savcı Yardımcısı Vladimir Kolesnikov da, Nalçik'te dünden bu yana bir karakolda 5 kişiyi rehin tutan 8 militanın düzenlenen operasyonla öldürüldüğünü, rehinelerin serbest bırakıldığını belirtti. 
     İçişleri Bakanlığı'ndan bir kaynak da, militanların bir kamyonetle kaçmaya çalışırken öldürüldüğünü kaydetti. 
     Bu arada, Nalçik'teki basın mensupları, güvenlik güçlerinin, silahlı militanların sığındığı bir mağazaya bu sabah operasyon düzenlediklerini bildirdiler. 
     10 kadar özel harekat mensubunun, silahlı militanların sığındığı bir hediyelik eşya mağazasına otomatik silahlar ve el bombaları kullanarak operasyon düzenlediği haber verildi. 
     Olaylarda 61'i militan olmak üzere en az 85 kişinin öldüğü kaydedildi. 
     
</TEXT>
</DOC>
