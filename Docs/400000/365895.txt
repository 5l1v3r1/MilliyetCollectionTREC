<DOC>
<DOCNO> 365895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur02.html </URL>
<DATE> 2005/07/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ankara'nın Bala İlçesi'nde 5.3 büyüklüğünde deprem... 
</HEADLINE>
<TEXT>

     Ankara’nın Bala İlçesi dün gece orta şiddette bir depremle sarsıldı. Boğaziçi Üniversitesi Kandilli Rasathanesi ve Deprem Araştırma Enstitüsü’nden alınan bilgiye göre, saat 00.45’te, merkez üssü Bala olan 5.3 büyüklüğünde bir deprem kaydedildi. Can kaybının olmadığı depremde bazı evlerde maddi hasar oluştu. Vatandaşlar, artçı sarsıntılar nedeniyle geceyi dışarıda geçirdi. Deprem, Kırıkkale, Bolu, Kırşehir, Yozgat ve Ankara’ya yakın diğer yerleşim yerlerinde de hissedildi. Depremin yerin yaklaşık 5 kilometre derinliğinde meydana geldiği açıklandı. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü’nce yapılan yazılı açıklamada, depremin dış merkezinin Ankara’nın Bala İlçesi’nin güneyi olduğu ve Bala’ya yaklaşık 12 kilometre uzaklıkta bulunduğu belirtildi. 
     Dış merkezin Ankara iline oldukça yakın olmasından ötürü depremin Ankara’da kuvvetlice hissedildiği dile getirilen açıklamada, şöyle denildi 
     "Depremi takip eden zaman diliminde büyüklükleri 2.6 ile 3.6 arası yaklaşık 45 adet hafif şiddette artçı deprem meydana gelmiştir. Bölge İç Anadolu deformasyon alanıdır ve diri tali kırıklar mevcuttur. Son yıllarda özellikle Bala-Kulu civarında hafif şiddette depremler meydana gelmektedir ve benzer büyüklükte depremler de çok nadir de olsa birkaç yılda bir görülmektedir. Bölgede son olan önemli deprem 21 Nisan 1983 tarihindeki 5.1 büyüklüğündeki Kulu-Bala depremidir." 

     
</TEXT>
</DOC>
