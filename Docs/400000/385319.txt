<DOC>
<DOCNO> 385319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur15.html </URL>
<DATE> 2005/10/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ziraatçiler Derneği Kuş gribi başka bölgelerde de görülebilir 
</HEADLINE>
<TEXT>

     Türkiye Ziraatçılar Derneği Başkanı İbrahim Yetkin, ''kuş gribi'' adıyla bilinen tavuk vebası hastalığının Türkiye'ye de sıçradığını söyleyerek, ''Bu hastalık Manyas'ta görüldüyse başka bölgelerde de görülebilir demektir. Ciddi problemler yaratmaması için Türkiye genelinde önlem almak gerekiyor'' dedi. 
     Yetkin, İçkale Oteli'nde düzenlediği basın toplantısında, Türkiye Ziraatçılar Derneği'nce hazırlanan ''Müzakere Çerçeve Belgesi ve Tarım Sektörü'' konulu raporu açıkladı. 
     AB tarım müzakerelerinin en önemli noktasının uyum çalışmaları için harcanacak kaynakların kimden karşılanacağı sorunu olduğunu ifade eden Yetkin, AB'nin bu rakamı yıllık 11.3 milyar avro olarak belirlediğini, ancak 2013 yılına kadar AB bütçesinin bağlanmış olması nedeniyle, rutin ödemeler ve bazı proje maliyetlerini karşılama dışında herhangi bir kaynak aktarılamayacağının belirtildiğini söyledi. 
     AB'den Türkiye'ye 2004-2006 yılları arasında yapılan yardımın 1 milyar 50 milyon avro olduğuna işaret eden Yetkin, şöyle konuştu 
     ''2013 yılına kadar, bunun en fazla 1.3 milyar avroya çıkarılabileceği bildirilmektedir. Bu durumda, AB'nin öngördüğü dönüşümü gerçekleştirmek için gerekli olan kendi belirlediği kaynak ihtiyacıyla bize verebileceği kaynak arasında yalnızca tarım sektörü için yıllık 10 milyar avro bir fark doğuyor. Bu kaynak nereden karşılanacaktır 
     Üstelik, AB'nin desteklediği IMF ve Dünya Bankası politikaları, tarıma iç kaynak aktarılmasını da engellemektedir. O zaman geri özelliği nedeniyle 'hazmetme'nin önündeki en büyük engel olduğu açıkça belirtilen tarım sektörü nasıl dönüştürülecek ve 'hazmedilir'' hale gelecektir '' 
     
     60 BİN SAYFALIK TARIM DOSYASI 
     Müzakerelerde uyumlaştırılacak mevzuat toplamının 120 bin sayfa olduğunu, bunun yarısının yani 60 bin sayfasının ''Tarım Dosyası'' çerçevesinde uyumlaştırılacak mevzuatı kapsadığını anlatan Yetkin, bu çerçevede 17 kanun, 217 yönetmelik, tebliğ ve talimat yayımlanacağını, şu ana kadar 7 kanun ve 34 yönetmeliğin çıkarıldığını, 10 kanun ve 58 yönetmeliğin yazım çalışmasının sürdürüldüğünü, 119 yönetmelikle ilgili çalışmaların ise başladığını kaydetti. 
     Tarım Dosyası ile ilgili olarak yapılması gereken çalışmaların ''müktesebatın uyumlu hale getirilmesi, yapısal dönüşümlerin gerçekleştirilmesi, sektörün AB'nin çevre ve gıda güvenliği ile kalite standartlarına uygun üretim yapılmasının sağlanması''ndan oluştuğunu anlatan Yetkin, Tarım Dosyası'nın en hızlı bir biçimde işletilmesi durumunda bile en az 10 yıl gerektiğini söyledi. 
     
     FEOGA KONUSU 
     AB bütçesinin en önemli bölümünü meydana getiren yüzde 40 tarımsal destek fonlarından FEOGA üye her ülkenin farklı düzeyde yararlandığına dikkat çeken Yetkin, bu durumun yarattığı çelişkilerin, Türkiye'nin üyelik ihtimali ile birlikte şiddetlendiğini kaydetti. 
     Örneğin Fransa'nın tek başına toplam FEOGA bütçesinin yaklaşık yüzde 30'unu harcadığını, Yunanistan, İrlanda, Portekiz, İspanya gibi ülkelerin de çok ciddi paylar aldığını, AB'ye en büyük maddi katkıyı yapan Fransa ve Almanya'nın yeterince pay alamadığını belirten Yetkin, ''Türkiye gibi masraflı bir yeni adayın ortaya çıkması bu fonlardan yarar sağlayan ülkelerin işine gelmeyecektir'' dedi. 
     Yetkin, bu gerçekler göz önüne alındığında, Türkiye'nin müzakerelere başlamadan önce, yol haritasını iyi çizmesi, ''rekabet ve verimliliği artırmak, tarımsal işletmelerin yapılarını modernleştirmek, tarımsal sanayileşme hamlesi yapmak, ekolojik tarıma yönelmek'' hedefleri doğrultusunda ''yeni bir tarım stratejisi oluşturmak olduğunu bildirdi. 
     Türkiye'nin AB'de en avantajlı olduğu ürünlerin yaş sebze-meyve olduğunu ifade eden Yetkin, özellikle bu ürünlerde Euregap standartlarının uygulanması gerektiğini bildirdi. 
     
     KUŞ GRİBİ 
     Balıkesir'in Manyas İlçesi'ne bağlı Kızıksa Beldesi'nde ''kuş gribi'' adıyla bilinen tavuk vebası hastalığına rastlanmasıyla ilgili değerlendirmelerde bulunan İbrahim Yetkin, kuş gribinin dünyayı tehdit eden bir hastalık olduğunu ve hastalığın ciddiye alınması gerektiğini söyledi. 
     Tarım ve Köyişleri Bakanlığı'nın şu ana kadar gerekli tedbirleri aldığını da ifade eden Yetkin, ''Fakat 14 kilometrelik bir alanı karantinaya almakla iş bitmiyor. Bu hastalık Manyas'ta görüldüyse başka yerlerde de görülebilir demektir. Ciddi problemler yaratmaması için Türkiye genelinde önlem alınması gerekiyor'' dedi. 
     Hayvan hastalıkları için ayrılan bütçenin de son derece yetersiz olduğuna işaret eden Yetkin, 2006 bütçesinde hayvan hastalıkları için ayrılan payın artırılması gerektiğini bildirdi. 
     
</TEXT>
</DOC>
