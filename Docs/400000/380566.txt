<DOC>
<DOCNO> 380566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko30.html </URL>
<DATE> 2005/09/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tarım Bakanı Manisa'daki çiftçi mitingi siyasidir 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Manisa'daki çiftçi mitinginin, çiftçiye ait olmadığını belirterek, ''siyasi bir miting olarak'' değerlendirdiğini söyledi. 
     Tarım ve Köyişleri Bakanı Eker, İzmir Valiliği'ni ziyaret etti. İzmir Vali Vekili Celalettin Eran tarafından karşılanan Eker, burada gazetecilerin sorularını yanıtladı. Eker, Manisa'da Türkiye Ziraat Odaları Birliği TZOB tarafından düzenlenen çiftçi mitingiyle ilgili soru üzerine, ''Mitingi siyasi miting olarak değerlendiriyorum. Bu hükümet kadar, çiftçinin temel meselelerine değinen, sorunlarını çözen olmamıştır'' dedi. 
     Mitingi düzenleyen TZOB'un kanununun bile kendileri tarafından çıkarıldığını anlatan Eker, bu sayede birliğin gelir elde eder hale geldiğini ve organizasyonunu daha sağlıklı yapabilme imkanı bulduğunu kaydetti. 
     Çiftçiye verilen desteklerin en üst düzeyde olduğu bir dönemin yaşandığını vurgulayan Eker, bu yıl çiftçiye Doğrudan Gelir Desteği, destekleme primi, mazot-gübre desteği, destekleme alımları gibi 4.3 katrilyon liralık destek sağlandığını bildirdi. Hububat üretiminde bu yıl 5 milyon tonluk alım yapıldığını, geçen yıl bunun 2.5 milyon ton olduğunu ve 1.5 katrilyon liralık bedelinin 25 gün içinde ödendiği örneğini veren Eker, ''Bugünkü miting, siyasi bir mitingdir. Çiftçilerle ilgili bir mitingden çok, siyasi angajmandır. Çiftçinin kendi mitingi gibi görmüyoruz'' dedi. 
     Eker, bir gazetede yer alan ''Rusya ile ilgili tarım ilaçları sorunu'' konusundaysa, ''Bu doğru değil. Biz AB standartlarında tarımsal üretim yapıyoruz. Rusya ile aramızdaki sorun zirai mücadele ilaçları değil, Akdeniz sineğiyle ilgiliydi ve o da 27 Haziran'da tamamen çözüldü. Rusya ile ilgili hiçbir sorunumuz yok'' diye konuştu. 
     
     AGROEXPO 2005 FUARI AÇILIŞI 
     Mehmet Mehdi Eker daha sonra İzmir Kültürpark Alanı'ndaki Agroexpo Eurasia 2005 Uluslararası Tarım, Sera ve Hayvancılık Fuarı'nın açılışını yaptı. Eker, burada yaptığı konuşmada, tarım sektöründe tarımsal üretim kadar bu ürünlerin pazarlanmasının büyük önem taşıdığını vurguladı. Bakan Eker, ''Bu tür fuarlar, uluslararası rekabetin kapısını açıyor'' dedi. Fuara 181 firmanın katıldığını, yüzde 10'unun ise yabancı olduğunu dile getiren Eker, dünyada sanayileşme ve teknolojinin hızla ilerlemesine karşın tarımsal üretim ve gıda üretiminin tüm önemini hala koruduğuna işaret etti. Eker, ''Kirlenmiş dünyada en çok kirlenmemiş ürünler önemini koruyor. Tarım sektörü de 21. yüzyılın temel stratejik sektörü olarak önemini koruyor'' dedi. 
     Tarım sektörünün önünü açan bir siyaset izlemeye çalıştıklarını da bildiren Eker, AB ile ilgili mevzuatların TBMM'den hızla hayata geçirildiğini kaydetti. 
     Bakan Eker, daha sonra gezdiği fuar alanında İzmir Ziraat Odası'nın standına gelince, İzmir Valiliği ziyaretinden sonra mitinge katılmak üzere kendisiyle vedalaşan İzmir Ziraat Odası Başkanı Sedat Köse'ye sitem ederek, ''Üreticiyle biz ilgileniyoruz, Ziraat Odası Başkanı Manisa'da miting yapıyor'' dedi. 
     
     İZTB'Yİ ZİYARET 
     Eker, İzmir Ticaret Borsası'nı da ziyaretinde, Yönetim Kurulu Başkanı Tuğrul Yemişçi ve İzmir milletvekilleriyle birlikte Pamuk Korbeyi'ni izledi. Daha sonra üzüm piyasasındaki işlemleri de takip eden Eker, ihracatçılarla yaptığı basına kapalı toplantı öncesindeki konuşmasında hükümetin, her türlü sorunun çözümünde taraflarla ilişki içinde olmayı ve görüş alışverişinde bulunmayı ilke edindiğini kaydetti. Borsaların tarımsal üretimin pazarlanmasında en önemli rolü oynadığını belirten Eker, talebi oluşturulan üretimin iyi gelir elde edebileceğini bildirdi. 
     
</TEXT>
</DOC>
