<DOC>
<DOCNO> 382747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/spo10.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük kaptan 
</HEADLINE>
<TEXT>


Budapeşte'de altın madalyaya uzanarak Türk bayrağını göndere çeken Aydın Polatçı, batmakta olan gemiyi kurtardığını açıkladı. Polatçı, "Ben kaptanım. Yapılması gerekeni yaptım" diye konuştu 

ÖZEL RÖPORTAJ HAMİT TURAN 


Dünya Serbest Güreş Şampiyonası'nda 120 kiloda altın madalya alan Aydın Polatçı, Türkiye'yi gururlandıran büyük zaferin perde arkasını anlattı. Budapeşte'de yerli yabancı herkesin ilgi odağı olan Polatçı, kendisini gemiyi kurtaran kaptana benzetti. 
Aydın Polatçı, "Bütün arkadaşlarım kaybetti. Bir tek ben kaldım. Ben de bu takımın kaptanıyım. Kaptana düşen gemiyi batırmadan sağ salim karaya çıkarmaktır. Benim gemim su almış. Orada ustalığımı ve tecrübemi konuşturmam gerekiyordu. Gece sabaha kadar neler yapacağımı düşündüm. Hayatımın en uzun gecesiydi. Sonuçta üzerime düşeni yerine getirdim ve gemimi batırmadan limana yanaştırdım. Böylece hem takımımı, hem kendimi, hem federasyon başkanını, hem teknik heyeti, hem de serbest güreşi kurtardım" dedi. 

'Hiz haketmedim' 
Başarı için uzun yıllar beklemek zorunda kaldığını dile getiren Aydın Polatçı, Zekeriya Güçlü ile aralarında yaratılan rekabetin yıpratıcı olduğunu itiraf etti. Milli şampiyon, "Bütün enerjimizi takıma girmek için harcıyorduk. Pilimiz bittiği için de gittiğimiz şampiyonada sıfır çekiyorduk. Ardından sponsor olacağım diye beni kandırdılar. İmzalattıkları sözleşmeyle de altından kalkamayacağım kadar borçlandım. Bunun üzerine minderi bir kenara koyup, yağlı güreşe geçtim. Bunda bana sahip çıkmayanların da suçu vardı. Avrupa Şampiyonu oldum. Aldığım ödüle haciz koydular. Bir şampiyona verilen değer bu mu olmalı Bazı büyüklerimin yardımıyla o günleri atlattım. Bu olayları yaşamamda benim de hatam vardı. Ama şimdi daha olgulaştım" yorumunu yaptı. 
Budapeşte'de yeniden doğduğun itiraf eden Polatçı sözlerini şöyle sürdürdü "Bu şampiyonada kendimi yeniden doğmuş gibi hissediyorum. Milli mayoyu bırakmak gibi bir niyetim yok. Artık tek düşüncem Pekin. Hemen çalışmalara başlayacağım. 'Aydın Polatçı bitti' diyenlere en güzel cevabı altın madalya ile verdim." 
Bu arada Cumhurbaşkanı Ahmet Necdet Sezer ve Başbakan Recey Tayyip Erdoğan, Aydın Polatçı'ya kutlama mesajı gönderdi. 



</TEXT>
</DOC>
