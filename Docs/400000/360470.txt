<DOC>
<DOCNO> 360470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo24.html </URL>
<DATE> 2005/07/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Trabzonspor, alt yapıdan Ergin Keleş ile 5 yıllık sözleşme imzaladı 
</HEADLINE>
<TEXT>

     Trabzonspor, 15 yaşında profesyonel yaptığı ve alt yapısında yer alan Ergin Keleş ile 5 yıllık sözleşme imzaladı. 
     18 yaşında olan ve 20 yaş altı milli takım kadrosunda yer alan forvet oyuncusu Ergin Keleş, Mehmet Ali Yılmaz Tesisleri'nde kulüp yönetim kurulu üyesi Necdet Birinci'nin yer aldığı törende 5 yıllık sözleşmeye imza attı. 
     Necdet Birinci, imza töreninde yaptığı açıklamada, her oyuncuların kendileri için değerli olduğunu ancak alt yapılarından yetişen oyuncuların ayrı bir önemi olduğunu belirterek, ''Mümkün olsa Trabzonspor takımındaki tüm futbolcuların alt yapı oyuncularından kurulu olmasını isteriz. Ergin'in Fatih, Gökdeniz, Hüseyin gibi Trabzonspor'a fayda sağlayacağına inanıyoruz. 5 yıllık da sözleşme imzaladık. Kendisine ve camiaya hayırlı olsun'' dedi. 
     Ergin Keleş ise Trabzonspor'un alt yapısından yetişen bir oyuncu olarak sözleşme imzalamaktan dolayı mutluluk duyduğunu ifade etti. Keleş, ''İmza attığımdan dolayı son derece mutluyum. Uzun yıllar inşallah takımıma hizmet edeceğim. Kendime güveniyorum'' diye konuştu. 
     
</TEXT>
</DOC>
