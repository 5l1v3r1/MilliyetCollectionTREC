<DOC>
<DOCNO> 395893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas06.html </URL>
<DATE> 2005/11/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüp bebek için geç kalmayın 
</HEADLINE>
<TEXT>

     Bebek sahibi olamayan kadınların, son çare olarak tüp bebek yöntemine başvurdukları için genellikle geç kaldıkları bildirildi. 
     Erciyes Üniversitesi Tıp Fakültesi Tüp Bebek Ünitesi Sorumlusu Prof. Dr. Yılmaz Şahin, AA muhabirine yaptığı açıklamada, ocak ayından beri faaliyet gösteren ünitelerinde bebek sahibi olamayan kadınlardan durumu uyanların tüp bebek yöntemiyle hamile kalmasını sağladıklarını belirtti. 
     Normal yollarla bebek sahibi olamayan kadınların, hamile kalabilmeleri için ameliyat ve ilaç tedavisi gibi yöntemler izlendiğini ifade eden Şahin, genellikle tüp bebek yönteminin son çare olduğunu, ancak kadının tüpleri kapalıysa ve ameliyatla açılamıyorsa, erkeğin döl hücreleri testislerde bulunabilirse tüp bebek yönteminin ilk ve tek çare olduğunu anlattı. 
     Genellikle tüp bebek yönteminin son çare olarak görülmesi nedeniyle bebek sahibi olamayan kadınların bu yönteme başvurmada geç kaldıklarını kaydeden Şahin, şöyle konuştu 
     "Kadınlar için ideal üreme yaşı 20-30 arasıdır. Ancak, modern toplumlarda evlenme yaşı ve buna bağlı olarak gebelik yaşı giderek gecikiyor. Bu durum tıbbi olarak bazı sorunları beraberinde getiriyor. 
     Bebek sahibi olamayan kadınlar, son çare olarak tüp bebek yöntemine başvurdukları için genellikle geç kalıyorlar. Ortalama 35 yaştan sonra kadınların yumurta sayısının azalması veya yumurtaların kalitesinin bozulması nedeniyle tüp bebekte gebelik oranı düşüyor. Bu nedenle insanlara erken evlenmeyi ve gebeliği geciktirmemeyi öneriyoruz." Tüp bebek yönteminin başarıya ulaşması için kadının yumurtalıklarında yumurta üremesinin büyük önem taşıdığını vurgulayan Şahin, yumurta azalması veya kalitesinin bozulmasının bazı durumlarda daha erken, bazı durumlarda da daha geç ortaya çıkabildiğini, ilerlemiş yaşlarda kadınlarda kimi durumlarda tüp bebek için yumurta bulunamadığını söyledi. 
     Tüp bebek yönteminin yüksek maliyeti nedeniyle son çare olarak görüldüğüne dikkati çeken Şahin, bebek sahibi olamayan kadınlara doğru teşhis konulduktan sonra ilaç ve ameliyat yöntemlerinde başarılı olunamıyorsa, tüp bebek kararının geç kalınmadan alınması gerektiğini sözlerine ekledi. 
     
</TEXT>
</DOC>
