<DOC>
<DOCNO> 373807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy03.html </URL>
<DATE> 2005/08/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Deniz Gezmiş posterine cezaevi yasağı 
</HEADLINE>
<TEXT>

     Tekirdağ F Tipi Cezaevi, Deniz Gezmiş’in posterini cezaevine almadı. Cezaevi yönetimi, Gezmiş’in "geçmiş dönemlerde Türkiye Cumhuriyeti’nin bölünmez bütünlüğünü parçalamaya yönelik yasadışı eylem ve faaliyetlerde bulunduğu" gerekçesiyle cezaevine alınmadığını açıkladı. 
     Tekirdağ F Tipi Cezaevi’nde kalan siyasi mahkumlar, Deniz Gezmiş, Yusuf Aslan ve Hüseyin İnan’ın resimlerinin yer aldığı posteri dağıtan gazeteyi cezaevi yönetiminden istedi. Yönetim, posterin yer aldığı gazeteyi, herhangi bir toplatma kararı bulunmamasına rağmen, mahkumlara vermedi. 
     Gazetede Gezmiş, Aslan ve İnan’ın posterlerinin yer aldığı gerekçesiyle, mahkumlara verilmediği bildirildi. 
     Cezaevi yönetimi, poster için şu açıklamayı yaptı 
     "Posterde resimleri bulunan şahısların geçmiş dönemlerde Türkiye Cumhuriyeti’nin bölünmez bütünlüğünü parçalamaya yönelik yasadışı eylem ve faaliyetlerde bulunduğunu bu itibarla bahsi geçen posterin cezaevimizde bulunan yasadışı örgüt üyesi hükümlü ve tutuklular tarafından Atatürk ilkeleri dışında ideolojik maksatlı ayrımcı, birlik ve beraberliği bozucu konusu suç teşkil eden bölücülük propagandası amacıyla kullanılabilir olması ve içeriye verilecek eşyalar genelgesinde poster hakkında hüküm bulunmaması nedeniyle postere el konularak verilmemesine karar verilmiştir." 
     
</TEXT>
</DOC>
