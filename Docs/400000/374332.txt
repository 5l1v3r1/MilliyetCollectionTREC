<DOC>
<DOCNO> 374332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun24.html </URL>
<DATE> 2005/08/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AB'den Türkiye'nin Kıbrıs deklarasyonuna karşı deklarasyon 
</HEADLINE>
<TEXT>

     AB Daimi Temsilciler Konseyi COREPER , Türkiye'nin Kıbrıs konusundaki deklarasyonuna karşı bir deklarasyon yayımlanması konusunda uzlaşmaya vardı. AB Komisyonu ise Türkiye'nin müzakereler için gerekli koşulları yerine getirdiğini ancak "Ankara'nın Rum gemilerine açılımı garanti etmesi" gereğine vurgu yaptı. 
     Karşı deklarasyonda AB'nin Kıbrıs'ta sadece tek bir yasal hükümeti tanıdığı, bunun da Güney Kıbrıs'taki Lekoşa hükümeti olduğunun altı çizilecek. Ancak Türkiye'nin Güney Kıbrıs'ı tanıması istenmeyecek. 
     AB üyesi 25 ülkenin Brüksel'deki daimi temsilcilerinden oluşan COREPER, bugünkü toplantısında, Türkiye ile 3 Ekim'de başlatılması öngörülen tam üyelik müzakerelerine ilişkin dosyaları ele aldı. 
     
     AB KOMİSYONU TÜRKİYE, KOŞULLARI YERİNE GETİRDİ 

     Türkiye'nin, AB'ye katılım müzakerelerinin başlaması için tüm koşulları yerine getirdiğini belirten AB Komisyonu, "Ankara'nın, müzakerelerin başlayacağı 3 Ekim'den önce Kıbrıs Rum kesimini tanımak gibi bir mecburiyeti olmadığını, ancak Gümrük Birliği'ne tam saygı göstermesinin beklendiğini" bildirdi. 
     AB Komisyonu'nun genişlemeden sorumlu üyesi Olli Rehn'in sözcüsü Kriztina Nagy, konuya ilişkin açıklamasında, Komisyon açısından, "Ankara Antlaşması Ek Protokolü'nün ve Gümrük Birliği'nin tam uygulanmasının önem taşıdığını" belirtti. 
     AB üyesi ülkelerin devlet ve hükümet başkanlarından oluşan AB Konseyi, geçen 17 Aralık'taki zirvede, Türkiye'nin belirli koşulları yerine getirmesi halinde müzakerelerin 3 Ekim'de başlamasını kararlaştırmıştı. Bu koşulları yerine getiren Ankara, bu çerçevede, gümrük birliğinin AB'ye yeni katılan 10 üyeye de uyarlanması için Ankara Antlaşması'nın ek protokolünü 29 Temmuz'da imzalamıştı. Türkiye, ek bir deklarasyonla, Kıbrıs Cumhuriyeti'ni tanımadığını belirtmişti. 
     Sözcü Nagy, imzalanan protokolün uygulamasının görülmesinin önemine değinirken, "Ankara'nın Rum gemilerine açılımı garanti etmesi" gereğinden söz etti. 
     AB Komisyonu Sözcüsü Françoise Le Bail de Komisyon'un Türkiye konusunda tavrının hiç değişmediğini hatırlatarak, Ankara'nın, tam üyelik müzakerelerinin başlaması için 25 AB üyesi tarafından belirlenen koşulları yerine getirdiğini tekrarladı. Le Bail, müzakerelerde AB üyesi "25 devletin" katılımcı olacağının da altını çizdi. 
     
     KRİTİK TOPLANTILAR 

     Avrupa Birliği Gayri Resmi Dışişleri Bakanları Toplantısı, İngiltere’nin Cardiff kenti yakınlarındaki Newport kasabasında yarın başlayacak. 
     Toplantının ilk gününde AB’ye aday ülke Türkiye, Bulgaristan ve Romanya’nın durumları ele alınacak. 
     Toplantıda, Türkiye’nin Gümrük Birliği’ni AB’nin yeni üyelerini de içine alacak şekilde genişletmesine ilişkin Uyum Protokolü’nü onaylaması ve yayımladığı deklarasyon ele alınacak. 
     AB dışişleri bakanları, bu toplantıda Türkiye’nin yayımladığı deklarasyona karşı yayımlamayı planladıkları karşı deklarasyon konusunu gözden geçirecekler. 
     Dışişleri Bakanı ve Başbakan Yardımcısı Abdullah Gül, AB dışişleri bakanlarının toplantısının 2. gününe katılacak. AB’li bakanların Gül’e son gelişmeler hakkında bilgi vermesi bekleniyor. 
     Toplantının son gününde AB’li bakanlar, Irak, Ortadoğu ve Balkanlar’daki gelişmeleri de ele alacak. 
     
</TEXT>
</DOC>
