<DOC>
<DOCNO> 362721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko15.html </URL>
<DATE> 2005/07/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çelik fiyatlarındaki gerileme sanayiciyi sevindirdi... 
</HEADLINE>
<TEXT>

     Geçen yıl çelikteki ani fiyat artışı nedeniyle kapasitelerini düşürmek zorunda kalan birçok firmanın çelik fiyatlarının düşmesiyle rahat nefes aldığı bildirildi. 
     Konya Sanayi Odası KSO Başkanı Tahir Büyükhelvacıgil, AA muhabirine yaptığı açıklamada, 2003 yılı sonları ve geçen yılın ilk aylarında Çin'in büyük talebi sonucunda çelik fiyatlarının yüzde 65'e varan oranlarda artış gösterdiğini söyledi. 
     Fiyatlardaki önlenemez yükselişin Türkiye'de otomobilden, tarım aletleri ve gıdaya kadar çok sayıda sektörü zor durumda bıraktığını dile getiren Büyükhelvacıgil, hammadde bu oranlarda artarken satış fiyatlarını aynı oranlarda yükseltemeyen birçok sanayicinin kapasitelerini düşürmek zorunda kaldığını ifade etti. 
     Büyükhelvacıgil, aşırı fiyat artışı yüzünden Türk firmalarının dış piyasanın yanı sıra iç piyasadaki pazarını da kaybetme tehlikesi ile karşı karşıya kaldığını vurgulayarak, şunları kaydetti 
     ''Çelik fiyatları bu yıl yaklaşık yüzde 50 oranında düştü. Sadece Konya'da yılda toplam 40 milyon dolarlık üretim yapan irili-ufaklı 50 firma, bu düşüşle birlikte rahat nefes aldı. Çin'in etkisi olduğu düşünülen çelikteki düşüş, ekonominin lokomotifi konumunda olan otomobil ve yedek parça sektörünü önemli oranda rahatlatacaktır. Firmaların elindeki stoklu hammadde bitene kadar bu düşüş bir süre piyasalara yansımaz, ancak yeni hammadde alımlarına başlandığında piyasa çelikteki düşüşün etkisini daha fazla hissedecek.'' Fiyatların bu şekilde kalması durumunda firmaların yeni yatırım için harekete geçebileceğini ifade eden Büyükhelvacıgil, ''Bu daha fazla üretim ve ihracat demektir. Yapılacak yeni yatırımlar istihdama da olumlu yansıyacaktır. Sanayici, fiyatların 2003 ve 2004 yılındaki gibi ani yükselişlerden sonra düşmesini memnuniyetle karşıladı'' dedi. 
     
</TEXT>
</DOC>
