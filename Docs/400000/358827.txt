<DOC>
<DOCNO> 358827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/siyaset/axsiy02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milletvekili el kaldırma makinesi' 
</HEADLINE>
<TEXT>


AKP'li Çömez, Erdoğan'ın iktidar olmadan önceki sözünün tutulmadığını söyledi 

ANKARA Milliyet 


AKP'de TBMM İçtüzük değişikliği ile başlayan tartışma, Başbakan Recep Tayyip Erdoğan'ın bir dönem özel kalem müdürlüğünü yapan Balıkesir Milletvekili Turhan Çömez'in eleştirileriyle yeniden su yüzüne çıktı. 
Akşam gazetesindeki dünkü köşe yazısında, 23 Nisan 1920'de dualarla açılan ve Mustafa Kemal Atatürk'ün başkanlık ettiği Meclis'ten örnekler veren Çömez, "O gün taş binayı dolduran mebusların polemikler ve kavgalarla kaybedecek zamanları yoktu" dedi. 
Erdoğan'ın, iktidarda olmadığı dönemde, "Bizim iktidarımızda, milletvekilleri el kaldırıp indirme makinesi olmayacak' dediğini kaydeden Çömez, "Sayın Ersönmez Yarbay, parti içi muhalefeti başarıyla yaptı ama, milletvekilleri ne yazık ki el kaldırıp indirme makinesi olmaktan kurtulamadılar" diye konuştu. 
Çömez, "Taş binadaki ruhu yakalamadıkça, demokrasinin tüm kurum ve kurallarını işler hale getirmedikçe, milletvekilleri el kaldırıp indirme makinesi olmaktan kurtulamazlar" dedi. 




</TEXT>
</DOC>
