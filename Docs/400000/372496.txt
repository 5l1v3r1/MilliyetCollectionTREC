<DOC>
<DOCNO> 372496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy08.html </URL>
<DATE> 2005/08/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Basın açıklaması başsavcının başını ağırttı 
</HEADLINE>
<TEXT>

     Adalet Bakanlığı, Yüzüncü Yıl Üniversitesi YYÜ 
     Rektörü Prof. Dr. Aşkın hakkında yürüttüğü "gizli soruşturmayı" basın açıklamasıyla halka duyurarak bir ilke imza atan Van Cumhuriyet Başsavcısı Kemal Kaçan hakkında soruşturma başlattı. 
     Van Cumhuriyet Başsavcısı Kemal Kaçan, YYÜ Rektörü Prof. Dr. Yücel Aşkın hakkında yürüttüğü gizli soruşturmanın ayrıntılarını 19 Temmuz’da basın açıklaması düzenleyerek halka duyurmuştu. Bu sayede gizli soruşturmayı, mevzuattaki açık hükümlere rağmen dava bile açılmadan herkese duyuran Başsavcı Kaçan, Rektör Aşkın hakkında "Çıkar amaçlı suç örgütü oluşturma" soruşturmasının 5 Nisan’dan beri sürdürüldüğünü açıklamış, Aşkın’ın, ihaleye fesat karıştırmanın dışında, "yasa dışı olarak topladığı bilgi ve belgelerle insanları fişlediğini" de öne sürmüştü. 
     Edinilen bilgiye göre, İstanbul Milletvekili Emin Şirin, Başsavcı Kaçan’ın basın toplantısının ardından Adalet Bakanlığı’na başvurarak, TCK’nın 288’nci maddesi karşısında yapılan işlemin hukuki olup olmadığını sordu. "Bir olayla ilgili olarak başlatılan soruşturma ve kovuşturma kesin hükümle sonuçlanıncaya kadar savcı, hakim, mahkeme, bilirkişi veya tanıkları etkilemek amacıyla alenen sözlü veya yazılı beyanda bulunan kişinin" 6 aydan 3 yıla kadar hapis cezasıyla cezalandırılacağı hükmünün bulunduğunu anımsatan Şirin, "Savcının bu tavrının hakim, mahkeme, bilirkişi veya tanıkları etkileyebileceği ve suçlu değil,sanık durumunda olup olmadığı bile belli olmayan Yücel Aşkın’ın kişilik haklarına tecavüz olduğu açıktır" dedi. 
     
     BAŞSAVCI KAÇAN HAKKINDA SORUŞTURMA AÇILDI 
     Şirin’e yanıt Ceza İşleri Genel Müdür Vekili Nizamettin Kalaman’dan geldi. Kalaman, "Dilekçeniz ihbar kabul edilerek Van Cumhuriyet Başsavcısı Kemal Kaçan hakkında Hakimler ve Savcılar Yasası’nın 82’nci maddesi uyarınca inceleme başlatılmıştır" dedi. 
     Hakimler ve Savcılar Yasası’nın 82’nci maddesi ise "hakim ve savcıların görevden doğan veya görev sırasında işlenen suçlarının, sıfat ve görevleri gereğine uymayan tutum ve davranışları nedeniyle haklarında inceleme ve soruşturma yapılmasının Adalet Bakanı’nın iznine bağlı olduğu" belirtiliyor. Kaçan’la ilgili olarak görevlendirilen adalet müfettişi dosyasını hazırlayıp Bakan Cemil Çiçek’in onayına sunacak. 
     
</TEXT>
</DOC>
