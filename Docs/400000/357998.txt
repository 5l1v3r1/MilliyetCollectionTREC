<DOC>
<DOCNO> 357998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun18.html </URL>
<DATE> 2005/07/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Keskin, Berlin'den bağımsız aday 
</HEADLINE>
<TEXT>

     Almanya Türk Toplumu TGD Başkanı Hakkı Keskin, olası erken seçimler için Demokratik Sosyalizm Partisi PDS Berlin eyaleti parti teşkilatı tarafından Berlin'den 4. sırada bağımsız aday gösterildi. 
     Keskin, PDS üyesi olmadığı için bu partinin desteğiyle olası erken seçimler için bağımsız aday, Tempelhof-Schöneberg semtlerinden de doğrudan aday olduğunu söyledi. 
     Berlin'de 4. sıradan daha önce PDS Berlin eyaleti Teşkilat Başkanı Stefan Liebich'in aday gösterilmesinin düşünüldüğünü bildiren Keskin, ancak yabancılara verilen önemin gösterilmesi açısından kendisinin bu sıradan aday gösterildiğini, Liebich'inse başka bir bölgeden aday olacağını belirtti. 
     Keskin, sosyal adalet ve sosyal dayanışma felsefesini artık izlemediği gerekçesiyle Sosyal Demokrat Parti SPD üyeliğinden ayrıldığını hatırlatarak, şunları söyledi 
     ''SPD, bir süredir halkın kendisini anlamadığını iddia ediyor. Halbuki politikaları yanlış. Varolan bir hakkın kaldırılmasıyla da Türk vatandaşlığına yeniden geçen Alman vatandaşı Türkler zor duruma düştü. Biz bu konuda SPD'li yöneticilerle yaptığımız görüşmelerde kendilerini her zaman uyardık. 'Yabancıların Alman vatandaşı olmasını istiyorsunuz, ancak vatandaşlığı daha da zorlaştırıyorsunuz' dedik. Eleştirilerimiz dikkate alınmadı. Eyalet seçimlerinin arka arkaya kaybettiler. Hala hatalıyız demiyorlar. Bu parti öz kimliğini kaybetti.'' Dar gelirli insanların haklarını mecliste savunacak bir partinin kalmadığı görüşünü savunan Keskin, şöyle dedi 
     ''Birlik partileri CDU CSU durumu daha da kötüleştirecek. Karşılarında doğru dürüst bir sol ittifak yok. Demokratik ve sosyal bir devlet olan Almanya'nın ana ilkeleri yok edildi. Binlerce insan sigortasız duruma düştü. Çok yanlış politikalar uygulandı. Bu nedenle sosyal adaleti ve dayanışmayı koruyacak güçlü bir sol ittifaka ihtiyaç var. Bu nedenle bana böyle bir teklif gelince bunu tarihi bir görev bildim.'' PDS yönetimi tarafından belirlenen milletvekili adaylarının, 6 ve 7 Ağustosta yapılacak parti kurultayında onaylanmaları gerekiyor. 
     
</TEXT>
</DOC>
