<DOC>
<DOCNO> 399210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun11.html </URL>
<DATE> 2005/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eksi Ukrayna Başbakanı hakkındaki pornografik film Rusya'da satışta 
</HEADLINE>
<TEXT>

     Eski Ukrayna Başbakanı Yulya Timoşenko ile Gürcistan Cumhurbaşkanı Mihail Saakaşvili arasında var olduğu ileri sürülen aşka dayanarak Rusya'da çevrilen pornografik film Rusya'da satışa çıkarıldı. 
     Filmin senaryosunu yazan ve yapımcılığını üstlenen Rus milletvekili Aleksiy Mitrofanov, filmin satıldığı dükkana giderek, ilk filmi aldı ve Rus vatandaşlarının burada satın aldığı filmleri imzaladı. 
     Mitrofanov, yaptığı açıklamada, filmde Timoşenko rolünü oynayan Yelena Bond adlı porno yıldızını imza törenine davet ettiklerini belirterek, ''Ancak Yelena, psikolojik tedavi gördüğü akıl hastanesinden çıkamadığı için gelemedi. Aniden ünlü olmasından dolayı depresyona giren Yelena Bond'un bir an önce iyileşerek aramıza katılacağını ümit ediyorum'' dedi. 
     Saakaşvili ve Timoşenko arasında var olduğu ileri sürülen gizli aşkın anlatıldığı pornografik filmin ilk kopyasını imzalayarak Güney Osetya Başkanı Eduard Kakoyta'ya göndereceğini ifade eden Mitrofanov şunları kaydetti 
     ''Eduard Kakoyta, beni arayarak filmi izlemek istediğini söyledi. Ben de kendisine film satışa çıktıktan sonra ona birkaç kopyasını göndereceğime dair söz vermiştim. Bu CD'leri imzalayarak kendisine göndereceğim. Filmin birer kopyasını Saakaşvili ve Timoşenko'ya da göndereceğim. Onların, bu filmin baştan sona bir şaka olduğunu anlamalarını istiyorum.'' Filmin satışa çıkarılması dolayısıyla düzenlenen törende, filmin devamı niteliğinde çekilecek ikinci filmde başrol oyunculuğu yapacak olan diğer bir porno aktrisi de gazetecilere tanıtıldı. 
     
</TEXT>
</DOC>
