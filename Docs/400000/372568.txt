<DOC>
<DOCNO> 372568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur18.html </URL>
<DATE> 2005/08/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdemir Maden'de grev kararı 
</HEADLINE>
<TEXT>

     Erdemir Grubu'na bağlı, Divriği'de kurulu Erdemir Maden'de 2 Eylül'de başlamak üzere grev kararı alındı. 
     Türkiye Maden İşçileri Sendikası'ndan yapılan yazılı açıklamada, Erdemir Maden için fabrika yönetimi ile yılbaşından beri süregelen görüşmelerde, işverenin, sendikanın ''haklı istemleri'' konusunda olumlu bir yaklaşım ortaya koymaması üzerine, grev kararı alındığı bildirildi. 
     Erdemir Maden'in, Erdemir Grubu içinde karlılık marjı en yüksek şirket konumunda olduğu kaydedilen açıklamada, bunda işçinin kalifiye emeği ve özverili çalışmasının çok büyük payı olduğuna işaret edildi. Açıklamada, şöyle devam edildi 
     ''Sendika olarak bizim talebimiz, çok yıpratıcı koşullarda en üst verimlilikte ve büyük özveriyle çalışan üyemiz maden işçilerinin emeğinin karşılığı olan, insanca yaşayabileceği bir ücrettir. Sendika olarak talebimiz, işyerinin mali tablosu, üyelerimizin verimliliği ve özverisi göz önüne alındığında çok makuldür.'' Sendikanın toplu iş sözleşmelerini müzakere masasında sonuçlandırma anlayışı içinde olduğu, ama işverenin makul ve haklı taleplere olumlu bir yaklaşım göstermediği ve grev kararı almaya zorladığı öne sürülen açıklamada, ''2 Eylül sabahı grevimiz başlayacaktır'' denildi. 
     Açıklamada, Türkiye'deki toplam demir rezervinin yüzde 70'ini elinde bulunduran, 400 işçinin çalıştığı Erdemir Maden'in, Erdemir'in yanı sıra, İskenderun ve Karabük Demirçelik'in de hammadde ihtiyacını önemli ölçüde karşıladığı belirtildi. 
     
</TEXT>
</DOC>
