<DOC>
<DOCNO> 386585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/pulur.html </URL>
<DATE> 2005/10/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sultanahmet rezilliği... 
</HEADLINE>
<TEXT>


PAZARTESİ günü karikatürcü "Haslet" sordu 
"Abi, Sultanahmet'e gittin mi " 
"Gitmedik, gideceğiz " 
"Haslet" ısrarlı, ille Sultanahmet'e gitmeliymişiz, çünkü ramazandan önce, geçen yıldan örnekler vermişiz, o yüzden gidip görmeliymişiz... 
"Tamam, gideceğiz" derken, ertesi gün bir baktık bizim eski kapı yoldaşlarımızdan Savaş Ay, Sultanahmet'e gitmiş ve gördüklerini yazıyor, biz de gitmiş kadar olduk. 11.10.2005, Sabah 

ÖNCE o meydanın tarihini anlatıyor, sonra da bugününü... 
Meşhur Dikilitaş'tan başlamış 
"İşte bu kadar önemli bir eserin dibine, yanına, kenarına kurulan derme çatma barakalar, tezg hlar, tablalarda satılanlar, alınanlar, sergilenenler insanı çileden çıkaracak ... Anlatayım mı 
Bir baraka kurmuşlar mesela. Adını sanını, suretini sıfatını asla bilmediğimiz yüz elli ayrı solistin ve musiki adamının yaptığı kasetler süslüyor ortamı. Bunlar da kim diye sorunca, en ünlüsünü takdim ediyorlar 
- Al bak buna Savaş Abi. Bu peynir ekmek gibi satıyor. Klipleri de dönüyor çocuğun. 
Şarkılara bakıyorum 'Yıldızları da al yanına, sen sultansın, gözlerin düşse...' 
Hemen yanı başında kefir satan bir baraka daha var. 'Ne bu ' diyorum, ayıplıyorlar bilmediğim için. Sonra ikram ediyorlar. Tadı meyveli yoğurt gibi." 

DİKİLİTAŞ'ın çevresi böyle, ya İbrahim Paşa Sarayı, bugünkü adıyla Türk ve İslam Eserleri Müzesi'nin hemen karşısında 
"Türk ve İslam Eserleri Müzesi'nin tam karşısı, Dikilitaş'ın hemen dibinde portakal suyu sıkıcılar, lolipopçular, Burmalı Sütun'un karşısında bal bademci, kokoreççi, çeyrek ekmek arası dönerci, kestane kebap, çorba, pilav, tabağa resim baskıcı, kumpirci, Bodrum lokmacısı, taklit Sultanahmet Köftecisi, közde kahveci, nargileci, çağ kebapçı. Sosis, salam, sucuk ta Afyon'dan gelmiş." 

MÜZENİN karşısı böyleymiş, yan tarafı 
"Türk ve İslam Eserleri Müzesi, yani eski İbrahim Paşa Sarayı'nın kenarında çöplerden tepeler, dağlar oluşmuş. Birkaç umumi tuvaletin önünde yüzlerce kişi kıvranarak sıra bekliyor. Az ötede sürücüsü ve muavini yorgunluktan bitap düşmüş uyuyan kamyonun kasasında 10-15 kadar seyyar tuvalet kabini kös kös duruyor. Yürürken kalabalıkta Milli Eğitim İl Müdürü Ömer Balıbey'i görüyorum. Ahbaplarını gezdirmeye getirmiş." 

YA "Alman Çeşmesi"nin yanı, Sultan 1. Ahmet Türbesi'nin karşısı 
"Oranın da yanı başında elmaşekeri, mısır patlağı pamuk helva, Osmanlı macunu, Kuran mucizeleri, namaz hocası, tebareke notları satıcıları, kadayıf, revani, kazandibi, sumuhallebisi, tavukgöğsü satanlar var. Sıcak tahin helvasını kutu kutu pazarlayanlara dalmışken yan tarafta komik ötesi bir manzara. Bir masaj koltuğu üzerine sere serpe uzanmış bir Hoca Nasrettin mukallidi. Güya animasyon yapıyor. Bir kadın küçük kızına bu Nasrettin Hoca'yı gösterip öğretiyor 
Bak kızım Hacivat amca..." 

SAVAŞ Ay gördüklerini feryatla noktalıyor 
"Bakın, peşin peşin haykırıyorum. Anakent Belediyesi'ne ihbar ediyorum. Zabıtalarınızı hemen yola çıkarın. Gitsinler, Eminönü Belediyesi'ne ağır bir ceza kessinler. Sultanahmet Meydanı'nda kurulu ramazan panayırını hallaç pamuğu gibi atıp, kentin tarih ve kültür merkezinin ümüğüne çöken o eli kopartsınlar oradan." 

SEVGİLİ Savaş Ay, boşuna haykırma feryadınla kalırsın, kimse oraya elini bile sürmez, geçen seneki izlenimlerimizi, senin yazından 16 gün önce yazıp başlığını da "Şenlik mi, rezillik mi " diye attık da ne oldu 
Hani bir şarkı vardır, "Sen aşk nedir bilir misin " der. 
Sevgili Savaş, "Sen rant nedir bilir misin " 



</TEXT>
</DOC>
