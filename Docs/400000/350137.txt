<DOC>
<DOCNO> 350137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas20.html </URL>
<DATE> 2005/06/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ev dekorasyonunda "kırmızı" kullanmayın 
</HEADLINE>
<TEXT>

     - Ev dekorasyonunda kırmızı ve tonlarında renk seçiminin çiftlerde gerilime yol açabileceği bildirildi. 
     Çukurova Üniversitesi Güzel Sanatlar Fakültesi İç Mimarlık Bölüm Başkanı Prof. Dr. Yusuf Gürçınar, AA muhabirine yaptığı açıklamada, iç mimarlıkta renk seçiminin önemli olduğunu ve dekorasyonda kullanılan renklerin kişinin psikolojisi üzerinde olumlu yada olumsuz etkiler bıraktığını söyledi. 
     Havaların ısınmasıyla evlerde boya-badana işlerinin arttığını belirten Gürçınar, ev dekorasyonunda kullanılacak renklerin seçiminde dikkatli olunması gerektiğini vurguladı. 
     Dekorasyonda kullanılan kırmızının, kişi üzerinde olumsuz etkiler yarattığını ve saldırganlığı ortaya çıkardığını ifade eden Gürçınar, sözlerini şöyle sürdürdü 
     "Kırmızı bilinç altında kanı simgeler, kırmızı ve tonlarının hakim olduğu alanlarda kişiler daha sinirli olur. Duvarlarda kırmızı ve tonlarında renk seçimi çiftlerde gerilime yol açabilir. Bu nedenle çiftlerin evlerini boyatırken kırmızı ve tonlarından kaçınması gerekir. Evde huzur için mavi, sarı ve yeşil tonlarını öneriyoruz." Açık renklerin daha sakinleştirici ve rahatlatıcı özellik taşıdığını bildiren Gürçınar, "Yorucu bir işte çalışanlar, evlerini mavi, sarı, yeşil tonlarına boyatırlarsa evlerine döndüklerinde günün yorgunluğunu ve stresini daha kolay atabilirler" diye konuştu. 
     Dikkati toplayan ve kişinin algılamasına yardımcı olan sarı tonlarının hakim olduğu ortamlarda ders çalışılmasını öneren Gürçınar, "Gökyüzünün ve denizin rengi maviyle ağaçların rengi yeşil, insanlara doğanın verdiği huzuru verir" dedi. 
     Siyah tonların yoğun olduğu ortamın karamsarlığı ve kasveti artırdığını, melankolik bir renk olan morun da kişinin ruhsal sağlığını bozduğunu kaydeden Gürçınar, morun ev dekorasyonunda kullanılması durumunda kişide melankolik, içine kapanık bir ruh durumu oluştuğunu sözlerine ekledi. 
     
</TEXT>
</DOC>
