<DOC>
<DOCNO> 375801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo14.html </URL>
<DATE> 2005/09/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş'ta Çaykur Rizespor maçı hazırlıkları... 
</HEADLINE>
<TEXT>

     Beşiktaş, Turkcell Süper Ligi'nin 5. haftasında deplasmanda Çaykur Rizespor ile oynayacağı karşılaşmanın hazırlıklarına 1 günlük aranın ardından yaptığı antrenmanla başladı. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen idmana, sakatlıkları bulunan Gökhan Zan, Sergen Yalçın, Daniel Pancu ve Ramazan Kurşunlu'nun yanısıra izinli olan Kleberson, milli takımlarda bulunan Souleymane Youla, Ahmed Hassan, Koray Avcı, Tümer Metin, Okan Buruk ve İbrahim Toraman katılmadılar. 
     İdmana çıkmayan Daniel Pancu, Sergen Yalçın ve Ramazan Kurşunlu'nun hafif sakatlıklarının bulunduğu, bu 3 futbolcunun yarın takımla birlikte çalışmalara başlayacakları açıklandı. 
     Antrenmana 2'şerli gruplar halinde kondisyon ağırlıklı bir çalışmayla başlayan futbolcular, daha sonra çabukluk ve 5'e 2 top kapma çalışması yaptılar. İdman çift kale maçla tamamlandı. 
     Siyah-beyazlılar, Çaykur Rizespor karşılaşmasının hazırlıklarını yarın akşam saat 18.00'de yapacağı antrenmanla sürdürecek. 
     Öte yandan, Beşiktaş Teknik Direktörü Rıza Çalımbay ve bazı futbolcular yarın TÜYAP Fuar Merkezi'ndeki CEBIT Bilişim Eurasia Fuarı'nı ziyaret edecekler. 
     
</TEXT>
</DOC>
