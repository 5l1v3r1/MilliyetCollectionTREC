<DOC>
<DOCNO> 392798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy03.html </URL>
<DATE> 2005/11/07/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Erdoğan, Rasmussen'den Roj TV için adım isteyecek 
</HEADLINE>
<TEXT>

     Türkiye ile Danimarka arasındaki ilişkilerde ciddi bir sıkıntı yaratan Roj TV sorununa Başbakan Recep Tayyip Erdoğan el atacak. Erdoğan, NATO Parlamenter Asamblesi toplantısı için 15 Kasım’da gideceği Danimarka’da, Başbakan Anders Fogh Rasmussen ile yapacağı görüşmede Roj TV konusunda somut adım atılmasını isteyecek. 
     Başbakan Erdoğan, Danimarka’da yapılacak olan NATO Parlamenter Asamblesi’nin 51’inci toplantısına onur konuğu olarak katılacak. Toplantıya katılmak ve bir konuşma yapmak üzere 15 Kasım’da Danimarka’ya gidecek olan Erdoğan, burada Başbakan Rasmussen ile de bir görüşme yapacak. 
     Roj TV konusu, Erdoğan ile Rasmussen arasında daha önce de ele alınmıştı. İki başbakan, geçen Eylül ayında New York’ta yaptıkları görüşme sırasında da Roj TV üzerinde durmuşlardı. 
     Türkiye’nin iki yıldır Danimarka nezdinde sürdürdüğü girişimlerine karşın Roj TV’nin, bu ülkeden yayın yapmayı sürdürmesi, Ankara’da tekpi yarattı. Roj TV konusunda Danimarka Dışişleri ve Adalet Bakanlıklarına bilgi ve belge aktaran Ankara, AB tarafından terör örgütleri listesine alınan PKK’nın yan kuruluşlarından birinin bir AB ülkesinde rahatça faaliyet göstermesini eleştiriyor. 
     Ankara’nın başvurduğu Danimarka’nın çeşitli makamları ise, Roj TV’nin ülke yasalarını ihlal etmediğini, yasaklanması konusunda yetkileri olmadığını belirtiyorlar. 
     
     NATO TOPLANTISI 
     Bu arada, Başbakan Erdoğan, 11-15 Kasım günlerinde Danimarka’nın başkenti Kopenhag’da yapılacak olan NATO Parlamenter Asamblesi toplantılarına onur konuğu olarak katılacak. 
     Erdoğan, 15 Kasım’daki genel kurul toplantısında bir konuşma yapacak. Toplantıda NATO üyesi 26 ülkenin yanı sıra, NATO ile barış ortaklığı olan 15 ülke ile gözlemci statüsü olan 12 ülkeden toplam 356 parlamenter hazır bulunacak 
     
</TEXT>
</DOC>
