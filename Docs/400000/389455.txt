<DOC>
<DOCNO> 389455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun30.html </URL>
<DATE> 2005/10/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkiye-AB kültür mutabakat zaptı imzalandı 
</HEADLINE>
<TEXT>

     Türkiye'nin ''Kültür 2000 Programı''na katılımına dair Mutabakat Zaptı, Türkiye'nin AB nezdindeki Daimi Temsilcisi Büyükelçi Oğuz Demiralp ve AB Komisyonu Eğitim ve Kültür Genel Müdürü Nikolaus van der Pas tarafından Brüksel'de imzalandı. 
     Türkiye'nin AB Daimi Temsilciliği, konuya ilişkin şu bilgileri verdi 
     ''AB politikalarının önemli bir bölümünü kapsayan Topluluk Programları, aday ülkelerin, AB politikaları ve bunların işleyiş esaslarını yakından tanımasına aracılık etmektedir. Bu bakımdan Topluluk Programları, katılım öncesi stratejinin önemli bir unsurunu teşkil etmektedir. 
     2002'de yürürlüğe giren Türkiye'nin Topluluk Programları'na katılımının genel ilkeleri hakkındaki Çerçeve Anlaşma ile Türkiye'nin aday ülkelere açık Topluluk Programları'na katılımına dair hukuki zemin oluşturulmuştur. Türkiye'nin katılım kararı aldığı her Topluluk Programı için Türkiye ile AB Komisyonu arasında bir Mutabakat Zaptı imzalanması gerekmektedir. 
     Bu çerçevede, Türkiye'nin ''Kültür 2000 Programı''na katılımına dair Mutabakat Zaptı, Türkiye'nin AB Nezdindeki Daimi Temsilcisi Büyükelçi Oğuz Demiralp ve Avrupa Komisyonu Eğitim ve Kültür Genel Müdürü Nikolaus van der Pas tarafından 25 Ekim 2005 tarihinde Brüksel'de imzalanmıştır. 
     AB tarafından 2000 yılında başlatılan ''Kültür 2000 Programı'', AB'nin kültürel boyutunun geliştirilmesi, kültürel faaliyetlerin etkinliğinin artırılması ve kültürel diyalogun geliştirilmesini amaçlamaktadır. Program kapsamında sanatsal ve kültürel alanlardaki işbirliği projelerine destek sağlanmaktadır. 
     Ülkemizin ''Kültür 2000 Programı''na katılımı, Türkiye'nin AB'ye entegrasyonunun kültürel boyutunun geliştirilmesine önemli katkıda bulunacaktır.'' 
     
</TEXT>
</DOC>
