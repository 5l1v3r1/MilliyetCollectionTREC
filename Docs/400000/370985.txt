<DOC>
<DOCNO> 370985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur19.html </URL>
<DATE> 2005/08/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Öğretmenin porno mücadelesi AİHM'lik oldu 
</HEADLINE>
<TEXT>

     Kerem PULGAT KONYA, DHA 

KONYA'nın Karatay İlçesi Yusuf İzzettin Horasanlı İlköğretim Okulu'nda görev yaparken, porno sitelere girdiği ve akli dengesinin bozuk olduğu iddiasıyla görev yeri değiştirilen öğretmen 33 yaşındaki Abdullah Baran'ın, Türkiye aleyhine Avrupa İnsan Hakları Mahkemesi'ne 750 Euro tazminat istemiyle yaptığı başvuru kabul edildi. 
     Hadim İlçesi, Esenler Köyü İlköğretim Okulu'ndan görevli 7 yıllık öğretmen Abdullah Baran, 2000'de Konya'nın Karatay İlçesi Yusuf İzzettin Horasanlı İlköğretim Okulu'na atandı. Yeni görev yeri okulu 1 yıl sonra otomasyon sistemine geçiren Baran, takdirname alarak müdür yardımcılığına terfi etti. Baran, bazı öğretmenlerin kız öğrencileri taciz ettiği iddialarını araştırarak, dönemin Milli Eğitim Müdürü Mehmet Özer'e iletti. Yapılan araştırmada 4 Haziran 2004'te okuldaki bilgisayarlardan mesai saatleri dışında porno internet sitelerine girildiği belirlendi. 
     Müdür yardımcısı Baran, soruşturmayı sürdürürken 4 gün sonra okula müfettiş geldi. Müfettişlerin kendisini suçladığını anlatan Baran, savunması alınmadan Karatay İlçesi Cumhuriyet İlköğretim Okulu'na süresiz geçici müdür yardımcısı olarak atandığını öne sürdü. İyi bir internet kullanıcısı olduğunu anlatan Baran, Öncelikle ben girdiğim porno sitesini niye kapatmayayım. Neden 1 bilgisayardan değil, 3 ayrı sınıftaki bilgisayarlardan porno sitesine girip, kapatmadan gideyim. Porno sitelere girildiği gün sevk almış, şehir dışındaydım. Bu durumda nasıl okuldaki bilgisayardan porno siteye girebilirim'' dedi. 
     
     SORUŞTURMA İZNİ VERİLMEDİ 

     Müfettişlerin okuldaki evrak kayıt defterinde tahrifat yapıp, kendisini de haksız yere okulda görev yaparken porno sitelere girmiş gibi gösterdiklerini öne süren Baran, müfettişler ve dönemin İl Milli Eğitim Müdürü Mehmet Özer aleyhine savcılığa suç duyurusunda bulundu. Savcılık için Vali Ahmet Kayhan'a bir yazı göndererek, Milli Eğitim Müdürü ve müfettişler için soruşturma izni istedi. Vali Kayhan, savcılığın istediği iznini vermedi. Baran, bunun üzerine onurunun incindiği gerekçesiyle Milli Eğitim Bakanı Hüseyin Çelik’e 20 gün sonra şikayet mektubu yazarak, onurunun incindiğini savundu. Bakan Çelik bunun üzerine Konya Valisi Kayhan’dan yazılı olarak bilgi istedi. 
     Bakan Çelik'in bilgi isteği yazısı ardından öğretmen Abdullah Baran, Milli Eğitim Müdürlüğü tarafından 2 Kasım 2004'da Akli dengesinin yerinde olup-olmadığı ve öğretmenlik yapmasının sakıncalı olabileceği’ gerekçesiyle önce Sağlık Eğitim Merkezi’ne, buradan Konya Numune Hastanesi'ne sevk edildi. Baran, hakkında verilen Aktif Psikopatoloji’ teşhisiyle Adana Dr. Ekrem Tok Ruh Sağlığı ve Hastalıkları Hastanesi’ne sevk edildi. 
     Baran, Vali Yardımcısı Mehmet Mızrak’ın yazılı onayı ile sabaha karşı 01.30 sıralarında kendisini telefonla arayan Karatay İlçe Milli Eğitim Müdürlüğü'nde Şube Müdürü Nihat Karabıyıkoğlu, evinin bulunduğu Kerkük Caddesi'ne randevu verip, gelmesini istedi. Abdullah Baran, iddiaya göre, gece geç saatte Kerkük Caddesi'ne giderken Karabıyıkoğlu'nun Elimde resmi yazı var. Benimle gelmezsen, polis zoru ile götürmek zorunda kalırım. Valinin emri ile götüreceğim'' dedi. 
     Resmi refakatçisi’ Şube Müdürü Nihat Karabıyıkoğlu ile Adana'ya giden Baran'a 3 Kasım 2004'te Dr. Ekrem Tok Ruh Sağlığı ve Hastalıkları Hastanesi’nde 6 psikiyatri uzmanı, akli dengesinin yerinde olduğunu, Aktif Psikopatoloji’ bulgusuna rastlanmadığını ve öğretmenlik yapabileceği raporu verdi. Ayrıca Baran'ın geçmişe dönük ruhsal bozukluğu olmadığı da yazıldı. 
     
     SORUŞTURMA İSTEĞİ İKİNCİ KEZ REDDEDİLDİ 

     Abdullah Baran, görevine dönerken 13 Kasım 2004'te muayene olmamasına rağmen kendisine Aktif Psikopatoloji’ raporu verdiği iddiasıyla Sağlık Eğitim Merkezi Müdürü Dr. Hamza Ağaoğlu, Konya Numune Hastanesi Psikiyatri uzmanı Dr. Dilek Şahinoğlu, Numune Hastanesi Başhekimi Dr. Rıza Sarıbapıçcı, Karatay İlçe Milli Eğitim Müdürü Ali Ergun, Müfettiş Sadettin Uğurlu, İl Milli Eğitim Müdürlüğü Teftiş Kurulu Başkanı Ali Seydi Aybar, dönemin İl Milli Eğitim Müdürü Mehmet Özer ve hazırlanan raporun tüm evraklarını elden takip ettiği gerekçesiyle Karatay İlçe Milli Eğitim Müdürlüğü'nde teftiş memuru Yusuf Güllü hakkında suç duyurusunda sulundu. Konya Cumhuriyet Savcılığı, Sahte evrak düzenlemek ve görevi kötüye kullanmak’ iddiaları ile ilgili soruşturma isterken Vali Ahmet Kayhan, buna gerek olmadığını bildirdi. 
     Abdullah Baran, müdür yardımcılığı görevinden alınıp Sivas'ın Gemerek İlçesi Yeniköy İlköğretim Okulu'na atandı. Selçuk Üniversitesi Sosyal Bilimler Enstitüsü'nde yüksek lisans yaptığını ve eşi Müzeyyen Baran'ın Konya'da öğretmen olduğunu belirten Baran, İdare Mahkemesi'ne başvurarak Yürütmeyi durdurma kararı’ istedi. Dava sürerken, CHP Konya Milletvekili Atilla Kart öğretmen Baran’ın yaşadıkları ile ilgili Milli Eğitim Bakanı Hüseyin Çelik’e 3 kez soru önergesi verdi. Kart, yanıt alamayınca, 10 Şubat 2005'te Başbakan Recep Tayyip Erdoğan'ın yanıtlanması istemiyle soru önergesi verdi. Erdoğan'ın Milli Eğitim Bakanlığı'na sevk ettiği önergesine yanıt veren Bakan Çelik, Baran hakkındaki işlemler gizlilik içerisinde yürütülmüş, sağlık durumu ile ilgili resmi yollardan ulaşmış bilgi bulunmamaktadır'' dedi. 
     Türkiye'de yargı yolunun tıkandığını savunan öğretmen Abdullah Baran, geçen Mayıs ayında avukatı Ulaş Tonca aracılığı ile AİHM’e başvurdu. AİHM'e 2 klasör belge gönderen Baran, 750 bin Euro'luk tazminat davası açtı. Mahkeme, 28 Temmuz’da davayı kabul ederken karar, kararı Baran'a tebliğ etti. 
     Konya Numune Hastanesi Başhekimi Dr. Rıza Sarıbapıçcı, altında kendi imzasının bulunduğu sağlık raporu için Konu Milli Eğitim'in sorunu. Biz gerekli bilgileri yazılı olarak valiliğe verdik'' dedi. 
     Öğretmen Abdullah Baran, 2002 yılında Konya Valiliği resmi Web sitesinin hazırlanmasındaki çalışmaları nedeniyle Vali Ahmet Kayhan’dan takdirname, 2003 yılında Konya Valiliği ISO-9000 Kalite Belgesi Yönetim Sistemi’nin kurulmasındaki katkılarından dolayı takdirname, aynı yıl Karatay İlçe Milli Eğitim Müdürlüğü’ne kurduğu bilgisayar sistemi nedeniyle de dönemin İlçe Milli Eğitim Müdürü Altan Güzel tarafından teşekkür belgesi ile ödüllendirilmişti. 
     
</TEXT>
</DOC>
