<DOC>
<DOCNO> 373837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo15.html </URL>
<DATE> 2005/08/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alman basınından Halil Altıntop'a övgüler yağıyor... 
</HEADLINE>
<TEXT>

     Almanya Birinci Futbol Ligi Bundesliga takımlarından FC Kaiserslautern'de oynayan milli futbolcu Halil Altıntop'a Alman basınından övgüler yağıyor. 
     Almanya'nın önde gelen spor dergilerinden Kicker, ''Halil - Lautern'in yeni sevgilisi'' başlığıyla kapak yaptığı haberde, Halil'in, takımının deplasmanda FC Köln'ü 3-2 yendiği karşılaşmada attığı 2 golle takım arkadaşlarının ve taraftarlarının gönlünü kazandığını yazdı. 
     Halil'i ''günün adamı'' ilan eden derginin iç sayfalarında da ''Sevgili tutulacak gibi değil'' başlığıyla verilen haberde, Halil'in, attığı gollerle FC Bayern Münihli futbolcu Makaay ile gol krallığında da ilk sırada yer aldığı hatırlatıldı. 
     FC Kaiserslautern Teknik Direktörü Michael Henke, ''Halil'in potansiyeli daha önce de belliydi. Çok iyi ve çok açık bir insan. Kendine güveniyor. Kendisini ileriye götürebilecek yeni şeyler öğrenmeye de hazır'' dedi. 
     Halil ise, ''Başarımızı açık biçimde teknik direktörümüze borçluyuz. Açık bir planı var ve onu da uyguluyor'' diye konuştu. İkiz kardeşi Hamit Altıntop'un oynadığı FC Schalke 04 takımına geçip geçmemeyi düşündüğü biçimindeki bir soruya da Halil, ''Schalke'ye daha önce de 'hayır' demiştim'' karşılığını verdi. 
     ''Günün adamı'' bölümünde de, Halil'in geçen sezon 30 karşılaşmada 6 gol attığı, bu sezon ise 3 karşılaşmada 6 gol attığı hatırlatılarak, eski tanınmış futbolcu Olaf Marschall'ın da Halil ile ilgili olarak, ''Ne yaparsa yapsın, şu sıralar herşeyi doğru yapıyor'' diye konuştuğu belirtildi. 
     Die Welt gazetesi de, ''Halil Altıntop durdurulacak gibi değil'' başlığıyla verdiği haberde, kulübünün Halil'i yoğun biçimde çaba harcayarak elinde tutmaya çalıştığını, ancak Halil'in değerinin oynanan her maçla birlikte arttığını yazdı. 
     FC Schalke 04 Kulübü yöneticilerinden Andreas Müller'in de, ''Halil çok büyük bir yetenek. Kendisiyle 2.5 yıl önce görüştük. Ancak takımımızda yer alan çok sayıdaki forvetten dolayı bizde kendisi için bir perspektif göremedi'' biçiminde konuştuğu belirtildi. 

     
</TEXT>
</DOC>
