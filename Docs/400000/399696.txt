<DOC>
<DOCNO> 399696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo01.html </URL>
<DATE> 2005/12/01/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Alman polisi Alpay'a tehdit mektubu gönderen kişi taklitçi 
</HEADLINE>
<TEXT>

     Köln polisi, Alman 1. ligi Bundesliga takımlarından FC Köln'de oynayan milli futbolcu Alpay Özalan'a aşırı sağcı bir grup tarafından gönderilmiş gibi görünen tehdit mektubunun, taklitçi bir kişi tarafından hazırlandığına inanıyor. 
     Köln polis sözcüsü Jürgen Göbel, ''Sport Bild'' adlı spor dergisine yaptığı açıklamada, tehdit mektubunda aşırı sağcı ''White Power International'' adlı grubun imzasının bulunduğunu, ancak mektubun bu gruba ait diğer bazı tehdit mektuplarıyla karşılaştırıldığında büyük farklılıklar ortaya çıktığını söyledi. 
     Göbel, ''Bu nedenle tehdit mektubunu yazan kişinin, yabancı düşmanı duygularına aşırı sağcı bir grup ile vurgu yapmak isteyen taklitçi bir kişi olduğunu tahmin ediyoruz'' dedi. 
     Polisin bu kişiyi bulmak için çalışmalarını sürdürdüğünü ifade eden Göbel, söz konusu kişinin tutuklanması durumunda 1 yıla kadar hapis ya da yüksek miktarda para cezasına çarptırılabileceğini kaydetti. 
     Alpay için özel güvenlik önlemi alınmasını gerekli görmeyen polis, Alpay'ın da bunu istemediğini belirtti. Alpay da ''Tabii ki bu hoş bir olay değil. Ancak bundan dolayı kendime sıkıntı yaratmak istemiyorum. Gelecek karşılaşmalara konsantre olmak istiyorum'' dedi. 
     FC Köln takımının menejeri Andreas Rettig de Alpay'a yönelik olarak kulüplerine gelen tehdit mektubunu masasında gördüğünde hemen polisi bilgilendirdiğini belirterek, ''Bazı zamanlarda bu tür mektuplar alıyoruz. Ancak bu olay bizim için çok ciddiydi. Bu nedenle söz konusu mektup güvenlik sorumlumuz Helmut Waiser tarafından polise iletildi'' dedi. 
     Tehdit mektubunda, ''Almanya'da para kazanan ve Hıristiyan misafirleri döven Alpay, hak ettiği cezayı görecek. Onu yakalayacağız ve bir daha sahada kimseyi dövemeyeceği şekilde tartaklayacağız. Bizim zamanımız var'' ifadesine yer verildi. 
     Mektupta Alpay'a yönelik tehditlerin yanı sıra İstanbul'daki olayları ''Türk mentalitesi'' ile değerlendirdiği gerekçesi ile milli futbolcu Halil Altıntop'a karşı bir tehdit bölümü de yer alıyor. 
     
</TEXT>
</DOC>
