<DOC>
<DOCNO> 360013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun21.html </URL>
<DATE> 2005/07/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Srebreniça katliamının 10. yıldönümü... 
</HEADLINE>
<TEXT>

     Srebreniça'da 10 yıl önce bugün işlenen katliamda öldürülen Boşnakların kesin sayısı bilinmiyor. 
     BM'nin eski Yugoslavya Savaş Suçları Mahkemesi savcısı, 7 ila 8 bin kişinin öldürüldüğünü belirtirken, Bosna Sırplarının hükümetinin hazırladığı bir raporda ölü sayısı 7779, Boşnak hükümetinin raporunda ise 8374'den fazla olarak gösteriliyor. 
     Şimdiye kadar Srebreniça etrafında 42 toplu mezar bulunarak açıldı. Uzmanlar 22 bölgede daha toplu mezar olduğunu tahmin ediyor. 
     Şimdiye kadar 2070 kurbanın kesin kimlik tespiti yapıldı. 7 binden fazla ceset torbasında ise parçalanmış ceset parçaları kesin kimlik tespiti için bekletiliyor. 
     Cesetler toplu mezarlara atılırken buldozerler tarafından parçalandığı için kimlik tespiti çok zor. Ayrıca Sırplar katliamı gizlemek için bazı cesetleri ilk gömüldükleri toplu mezarlardan çıkarıp, başka yerlere tekrar gömmüşler. 
     BM'nin eski Yugoslavya Savaş Suçları Mahkemesi'nde açılan davada şimdiye kadar katliamla ilgili olarak 19 kişi suçlandı. Bunlardan 6'sı hakkında mahkumiyet kararı verildi. 10'u halen yargılanıyor veya yargılanmayı bekliyor. Mahkemede mahkum olan en üst düzey Sırp yetkili, Sırp ordu komutanlarından Radislav Krstic. Krstic 2004'de, "soykırıma yardım etmek ve soykırıma katılmak" suçlarından 35 yıl hapse mahkum oldu. 
     Soykırımla suçlanan, savaş sırasında Bosnalı Sırpların lideri Radovan Karadziç ve Genelkurmay Başkanı Ratko Mladiç dahil 3 kişi halen aranıyor. 
     
     KİM NELER DEDİ 

     Srebreniça katliamı sırasında ve sonrasında söylenenler, insanlık tarihine bir daha unutulmamak üzere kaydedildi. 

-Ratko Mladiç, 12 Temmuz 1995 
"Kentten gitmek isteyenlerin hepsi, büyük küçük, yaşlı genç gönderilecek. Korkmayın, rahat olun. Bırakın ilk olarak kadınlar ve çocuklar gitsin. Size kimse zarar vermeyecek." 

Sadık Selimoviç, üç kardeşi ve babası kaybolan yaralı Boşnak askeri. Mladiç'in 13 Temmuzda Srebreniça'da söylediklerini şöyle hatırlıyor 
     "Mladiç kesinlikle şu sözcükleri söyledi Bütün erkekleri öldürecekler ve onları balıkları beslemek için Drina ırmağına atacaklar ve bu erkekler bir daha asla Sırp Drina vadisinde Sırp çocuklarını öldüremeyecek. Ama kadınların gitmesine izin verecekler ki acı çeksinler." 

Uluslararası Savaş Suçları Mahkemesi Hakimi Fuad Riad. 16 Kasım 1995'de Mladiç ve Radovan Karaciç hakkında, Srebreniça katliamı nedeniyle dava açıldığını açıkladıktan sonra, şunları söyledi 
     "Binlerce erkek kurşuna dizildi ve toplu mezarlara gömüldü, yüzlerce erkek diri diri gömüldü, kadın ve erkekler sakatlandı ve katledildi, çocuklar annelerinin gözleri önünde öldürüldü, bir büyükbaba kendi torununun ciğerini yemeye zorlandı. Bunlar gerçekten de cehennemden çıkmış, insanlık tarihinin karanlık sayfalarına yazılmış sahneler." 

BM Genel Sekreteri Kofi Annan, 11 Temmuz 2000 
"Srebreniça trajedisi, hiçbir zaman BM tarihinin peşini bırakmayacak." 

Bosna Sırp Cumhuriyeti Devlet Başkanı Dragan Caviç'in, 22 Haziran 2004'de söylediği sözler, Sırpların Srebreniça katliamını ilk kez resmen tanımasıydı 
     "Her şeyden sonra, ilk olarak bir insan, bir Sırp olarak, ardından bir baba, kardeş, oğul ve ancak ondan sonra Sırp cumhuriyetinin devlet başkanı olarak, bu 9 günlük Srebreniça trajedisinin Sırp halkının tarihinde kara bir sayfa olduğunu söylemek zorundayım." 

     
     SREBRENİÇA KATLİAMININ KRONOLOJİSİ 

     Üzerinden 10 yıl geçen Srebreniça katliamına kadar olaylar şöyle gelişti 
     NİSAN 1992 - Bosna-Hersek'te savaş başladı. Sırp ordusu doğuya doğru hızla ilerledi ve nüfusunun yüzde 75'ini Müslümanların oluşturduğu 36 bin nüfuslu Srebreniça'yı ele geçirdi. Birkaç ay sonra Boşnaklar kasabayı geri aldı. 
     OCAK-MART 1993 - Sırplar Boşnakların elindeki bölgelere karşı saldırıya geçti. Srebreniça ve Zepa, Sırpların elindeki bölgenin oldukça içlerinde, düşman birlikler tarafından kuşatılmış bölgeler haline geldi. Çevre bölgelerden kaçan Boşnakların göçü sonucu Srebreniça'nın nüfusu 60 bine çıktı. Su, gıda ve tıbbi malzeme kıtlığı başladı. 
     NİSAN 1993 - Birleşmiş Milletler, Srebreniça, Zepa ve Gorazde'yi, diğer 3 bölge ile birlikte BM koruması altındaki "güvenli bölge" ilan etti. BM Barış Gücü, bu bölgelere asker sevk etti ve Sırp saldırıları durdu. 
     Ancak Srebreniça etrafındaki Sırp kuşatması devam etti ve sonraki 2 yıl içinde çok az sayıda insani yardım konvoyunun kasabaya girmesine izin verildi. 
     MART 1995 - Karaciç, Srebreniça ve Zepa'nın tamamen dış dünyadan koparılmasını emretti ve yardım konvoylarının bu kasabalara ulaşması engellendi. 
     9 TEMMUZ 1995 - Karaciç, Srebreniça'nın alınması emrini verdi. Sırplar kasabayı ele geçirmek için "Krivaya 95 Operasyonu"nu başlattı. 
     Srebreniça'yı kuşatan Sırplar, BM Barış Gücü'ndeki Hollanda askerlerinin gözetleme mevzilerine saldırdı ve 30 kadar Hollanda askerini rehin aldı. 
     10 TEMMUZ 1995 - Sırp ordusu Srebreniça'ya top ateşine başladı. Hollanda güçleri Sırplara, sabaha kadar geri çekilmezlerle NATO'nun hava saldırısı düzenleyeceği tehdidinde bulundu. 
     11 TEMMUZ 1995 - NATO savaş uçakları Srebreniça etrafındaki Sırp tanklarını bombaladı. Sırp ordusu kasabaya bombardımana yeniden başlayacağı ve rehin Hollanda askerlerini öldüreceği tehdidinde bulundu. Aynı gün akşam Sırp Genelkurmay Başkanı Ratko Mladiç Srebreniça'ya girdi. 
     11-18 TEMMUZ 1995 - Aynı akşam 15 bin kadar Boşnak askeri ve sivil, dağları aşarak Srebreniça'yı terk etti. Birçok Boşnak bu sırada topçu ateşi ve keskin nişancı ateşiyle öldürüldü. Sırp askerleri yakalayabildiklerini de öldürdü. 
     Srebreniça içindeki Sırp askerleri ise kadın ve çocukları ayırarak, otobüsler ve kamyonlarla Boşnakların elindeki bölgelere gönderdi. 
     16 yaş ile 70 yaş arasındaki yaklaşık 8 bin Boşnak erkek, depolara, okullara ve ambarlara dolduruldu ve kurşuna dizilerek toplu mezarlara gömüldü. 

     
</TEXT>
</DOC>
