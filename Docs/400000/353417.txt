<DOC>
<DOCNO> 353417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yasam/yas02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tabloları öksüz kaldı 
</HEADLINE>
<TEXT>


Türk resim sanatının ustalarından Nuri İyem, 7 aydır pençesinde olduğu hastalığa yenik düştü 


Türk resim sanatının ustası Nuri İyem, 7 aydır pençesinde olduğu hastalığa yenilerek dün 90 yaşında İstanbul'da yaşama veda etti. İyem, yarın Bebek Camii'nde kılınacak öğle namazının ardından Zincirlikuyu Mezarlığı'nda toprağa verilecek. 
İstanbul'da doğan sanatçı, evli ve 2 çocuk babasıydı. 1933 yılında şimdiki adı Mimar Sinan Üniversitesi olan İstanbul Güzel Sanatlar Akademisi'ne giren Nuri İyem, Nazmi Ziya, İbrahim Çallı, Hikmet Onat atölyelerinde çalıştı ve Levy'den dersler aldı. İyem, 1937 yılında Ragıp Gökcan ile birinciliği paylaşarak mezun oldu. 

'Yeniler Grubu'nu kurdu 
Akademi'ye 1940 yılında yeniden giren ve 4 yıl sonunda okulu bitiren sanatçı, 'toplumcu-gerçekçi' sanat anlayışını paylaştığı arkadaşlarıyla "Yeniler Grubu"nu kurdu. 72 yıllık sanat hayatı boyunca 6 bine yakın resme imza atan İyem, özellikle hüzünlü Anadolu kadın resimleriyle tanınıyordu. Nuri İyem, manzara ve portre çalışmalarında doğa sevgisini ve doğa özlemini yansıtmasıyla tanınıyor. 


</TEXT>
</DOC>
