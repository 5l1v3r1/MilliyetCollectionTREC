<DOC>
<DOCNO> 371711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur22.html </URL>
<DATE> 2005/08/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Boğulmak üzere olan arkadaşını kurtardı, kendisi kayboldu... 
</HEADLINE>
<TEXT>

     Düzce'nin Akçakoca İlçesi'ndeki Karaburun Halk Plajı'nda, boğulma tehlikesi yaşayan arkadaşını kurtaran kişi, kıyıya çıkmak isterken dalgaların arasında kayboldu. Arama çalışmaları sırasında bir tekne de dalgalar nedeniyle battı. 
     Alınan bilgiye göre, Ankara'nın Altındağ İlçesi'nden haftasonu tatilini geçirmek için arkadaşlarıyla Akçakoca İlçesi'ndeki Karaburun Halk Plajı'na gelen Abdurrahman Türk, serinlemek için denize girdi. 
     Yüzme bilmediği için yanına can simidini de alan Türk, bir süre sonra dalgalar nedeniyle suda batıp çıkmaya başladı. Türk'ün, sahilde bulunan arkadaşlarından yardım istemesi üzerine Yakup Kılıç denize girdi. Kıyıdan yaklaşık 150 metre ileri sürüklenen Türk'ün yanına giden Kılıç, yanına aldığı ipi can simidine bağlayarak sahildeki vatandaşların da yardımıyla arkadaşının kıyıya çıkartılmasını sağladı. 
     Sağlık durumu iyi olduğu gözlenen Türk'e vatandaşlar müdahale ederken, yaklaşık 2 metre boyundaki dalgalar nedeniyle sahile çıkmakta zorlanan Kılıç, bir süre sonra gözden kayboldu. 
     Bunun üzerine Kılıç'ı aramak için denize açılan 2 balıkçı teknesinden biri, dalgalar nedeniyle bir süre sonra battı. Teknenin içinde bulunan 4 kişi ise yüzerek sahile çıktı. 
     Kılıç'ın bulunması için çalışmalar sürdürülüyor. 
     Bu arada, jandarma ekiplerinin de yardımıyla vatandaşlar, batan tekneyi kıyıya çekmeyi başardı. 
     Yaklaşık 1.5 kilometrelik halk plajında can kurtaran olmamasına tepki gösteren vatandaşlar, belediyeden bu konuda önlem alınmasını istediler. Öte yandan, bu sezon Karaburun Halk Plajı'nda 4 kişinin boğulduğu kaydedildi. 
     
</TEXT>
</DOC>
