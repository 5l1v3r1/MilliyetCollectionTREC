<DOC>
<DOCNO> 373780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko17.html </URL>
<DATE> 2005/08/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zorlu ve PKN Orlen, Tüpraş için konsorsiyum oluşturdu... 
</HEADLINE>
<TEXT>

     Orta Avrupa'nın en büyük ham petrol ve petrol ürünleri rafinerisine sahip olan PKN Orlen ile Zorlu Grubu, Tüpraş özelleştirmesi için konsorsiyum kurdu. 
     Zorlu Grubu'ndan yapılan açıklamaya göre, konsorsiyum başvurusunu Özelleştirme İdaresi'ne ileten Zorlu ve PKN Orlen, konsorsiyumda yüzde 50'şer eşit hisse sahibi olacak. 
     Zorlu Holding Yönetim Kurulu Başkanı Ahmet Zorlu, konuyla ilgili yaptığı açıklamada, gerek Türkiye'nin en büyük sentetik iplik üreticisi olarak, gerekse Zorlu Enerji ile faaliyet gösterdikleri enerji sektörünü stratejik büyüme alanı olarak gördüklerini ve bu sektörde büyümek istediklerini kaydetti. 
     Avrupa'nın en büyük petrol şirketlerinden PKN Orlen ile kurdukları işbirliğinin Türkiye'ye de büyük faydaları olacağına yürekten inandıklarını ifade eden Zorlu, PKN Orlen'in petrol ürünleri konusundaki know how'undan yararlanacaklarını bildirdi. 
     Açıklamaya göre, Zorlu Grubu, geçen yıl gerçekleştirilen Tüpraş özelleştirmesinde o zamanki ortağı Tatneft ile birlikte en yüksek teklifi vermiş, Tüpraş'ın Zorlu-Tatneft konsorsiyumuna satışı 6 Şubat 2004 tarihinde Rekabet Kurulu ve Özelleştirme Yüksek Kurulu tarafından da onaylanmıştı. Daha sonra ihale iptal edilmiş, Tatneft Grubu da Tüpraş ihalesine yeniden girmeme kararı almıştı. 

     
</TEXT>
</DOC>
