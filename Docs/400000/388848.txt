<DOC>
<DOCNO> 388848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo31.html </URL>
<DATE> 2005/10/22/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Gerets "İlk defa kötü oynadık " 
</HEADLINE>
<TEXT>

     Galatasaray Teknik Direktörü Eric Gerets, Denizlispor maçında iyi bir oyun ortaya koyamadıklarını ifade ederek, ''Bunu ilk olarak kabul ediyoruz'' dedi. 
     Gerets, 1-1 berabere kaldıkları Denizlipor maçından sonra düzenlediği basın toplantısında, kötü oyunun anazilini yarın ve sonraki günlerde futbolcularla yapacaklarını belirterek, ''Bugün kötü oyunumuz ve topu hakimiyetimize alamamamızdan dolayı rakibi güçlendirdik, böylece ilk defa kendi stadımızda puan kaybettik'' diye konuştu. 
     Bugüne kadar gerçekten çok üst düzeyde ve tepede olduklarını vurgulayan Belçikalı teknik adam, ''Bu beraberlikten sonra takımın reaksiyonu çok önemli, bunu önümüzdeki maçta artık ortaya koymalıyız'' dedi. 
     Gerets, son iki hafta hakiki futbol oynamayı bıraktıklarını ve sadece uzun toplarla futbol oynamayı düşündüklerini söyledi. 
     Bu nedenle Hakan Şükür, Necati ve Ümit'ten oluşan üçlüyü bozduklarını anlatan Gerets, gerçek bir oyun kurucu olan Iliç'i sahaya sürdürdüklerini vurguladı. 
     
     ''HEDEFE ULAŞACAĞIZ'' 
     Gerets, bu maçtan sonra teknik ekip olarak tüm futbolculara destek vereceklerini ifade etti. 
     Hedeflerinin belli olduğunu ve bunu bilerek yollarına devam edeceklerini kaydeden Belçikalı teknik adam, ''Sezon sonunda da buna devam edeceğiz'' dedi. 
     Gerets, maçtan sonra sahanın içine girmesi hakkındaki bir soruyu, ''Ben orada sadece futbolucularımı korumak ve hakemden ayırmak için oraya gittim. Ben ondan sonra hakemin elini sıktım ve birkaç kelime söyledim. Sakıncalı kelimeler değildi, sadece oyuncularımı ayırmak için oradaydım'' diye yanıtladı. Gerets, şöyle devam etti 
     ''Takımdaki futbolcuları kişisel olarak eleştirmeyeceğim. Böyle bir eleştiriye burada girmeye gerek yok, Hasan Şaş'ın dışında zaten tüm oyuncularım alıştığımız performanslarını bugün gösteremedi. 
     İlk yarıdaki pozisyonlar gol olsaydı da kötü oynadığımıza ilişkin düşüncem değişmeyecekti. Oyuncularım ikinci yarıya başlamadan konuştuğumuz konuları yerine getiremedi ve bu nedenle memnun kalmadım. Sezon başında kombinasyon futbolunu burada çok iyi uyguluyorduk, oyunu kanatlara yaymak ve çapraz paslarla etkili oluyorduk. Bunları bu aralar çok iyi yapamıyoruz, orta şansı bulmamıza rağmen ortaları iyi değerlendiremiyoruz, bunlar bizi zorluyor.'' Maçın son dakikalarında etkisiz kalmalarını da değerlendiren Eric Gerets, ''Bunlar çok arzulu ve istekli olmaktan yapılan hareketler. Çok daha soğukkanlı olmak gerekirken, fazla arzumuz, bu tür yanlışlara neden oluyor'' ifadesini kullandı. 
     Gerets, Marek Heinz'i maçta başı döndüğü için oyundan aldıklarını sözlerine ekledi. 
     Galatasaray, Türkiye Kupası'nda Mersin İdmanyurdu ile yapacağı karşılaşmanın hazırlıklarına yarın sabah yapacağı idmanla başlayacak. 
     
     SAĞLAM ''TÜM TÜRKİYE FUTBOLUMUZU İZLEDİ'' 
     Denizlispor Teknik Direktörü Nurullah Sağlam ise geçtiğimiz hafta iyi oynadıklarını vurgularken, ''Vestel Manisasspor maçında ortaya koyduğumuz oyunu sadece Denizli izlemişti. Bugün ise tüm Türkiye, Denizlispor'un disiplinli oyununu, başarılı mücadelesini izledi'' dedi. 
     Sağlam, bir değişim süreci içinde olduklarını vurgulayarak, ''Hem oyun anlayışı hem idari açıdan bunu gerçekleştirmeye çalışıyoruz. Fazla zarar görmeden bunu en hızlı şekilde gerçekleşmeye çalışıyoruz'' diye konuştu. 
     Gol yollarındaki forvet oyuncusu eksikleri nedeniyle böyle oynamak zorunda kaldıklarını belirten Nurullah Sağlam, Hüseyin ve Serhat'ın eksikliğinin ellerini bağladığını ve yakaladıkları net pozisyonları değerlendiremedikleri için beraberlikle yetinmek zorunda kaldıklarını sözlerine ekledi. 
     Maçın hakemi Selçuk Dereli ise sahada oyun kurallarını uyguladıklarını belirterek, ''Duşumuzu aldık gidiyoruz. Teknik konular hakkında yorum yapamayacağım'' açıklamasını yaptı. 
     Bu arada, Selçuk Dereli'nin, yardımcı hakemlerden ayrı polis otosuyla stadı terk etmesi dikkat çekti. 
     
</TEXT>
</DOC>
