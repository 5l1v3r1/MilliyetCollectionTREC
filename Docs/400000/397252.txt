<DOC>
<DOCNO> 397252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun19.html </URL>
<DATE> 2005/11/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
The Guardian İngiliz hükümeti, basına gözdağı verdi... 
</HEADLINE>
<TEXT>

     İngiltere'de yayımlanan The Guardian gazetesi, hükümetin, Irak savaşıyla ilgili olarak Başbakan Tony Blair ile ABD Başkanı George Bush arasında geçen bir anlaşmazlığın basına yansımasını engellemek için gazete yöneticilerine gözdağı verdiğini öne sürdü. 
     İddiaya göre, Kraliyet Başsavcısı Lord Goldsmith, gazete yöneticilerine, Bush-Blair gerginliğini yayınlarına yansıtmaları halinde, kendileriyle ilgili olarak Devlet Sırları Yasası hükümlerini devreye sokup işlem yapılacağı tehdidinde bulundu. 
     Blair ile Bush'un, Irak'taki harekatla ilgili olarak içine düştüğü anlaşmazlığı gösteren belgeler ellerinde olduğu halde, Goldsmith'in tehdidi yüzünden bunları yayımlayamadıklarını açıklayan Daily Mirror gazetesi editörü Richard Wallace da ellerine geçen belgeyle ilgili olarak başbakanlığı bilgilendirdiklerini, önce hiç ses çıkarmayan başbakanlığın, dün gece aniden başsavcı aracılığıyla kendilerini Devlet Sırları Yasası kapsamında işlem yapmakla tehdit ettiğini söyledi. 
     Guardian gazetesinin haberinde, Blair hükümetinin ilk kez basını bu şekilde tehdit ettiğine işaret edildi. 
     Hükümetin zaman zaman bazı gazetelerin belli konulardaki yayınlarını engellemek için mahkeme kararları çıkardığını hatırlatan gazete, ancak bugüne kadar, Irak savaşı konusundaki en hassas dokümanları yayımlayanlar da dahil olmak üzere hükümetin hiçbir gazete yöneticisi hakkında dava açmadığını yazdı. 
     Haberde, basının tehdit edilmesine yol açan tartışmanın, Blair ile Bush'un ABD'de yaptıkları bir görüşme sırasında çıktığı tahminine yer verilirken, Blair'in, Amerikan askerlerinin Felluce'deki uygulamalarıyla ilgili itirazlarının tartışmaya yol açmış olabileceği belirtildi. 
     The Mirror gazetesi de tartışmayla ilgili belgelerin, geçen mayıs ayında İşçi Partisi'nin savaş karşıtı eski Northampton milletvekili Tony Clarke'ın seçim bürosu aracılığıyla ellerine geçtiğini yazdı. 
     Guardian, konuyla ilgili olarak Clarke'ın danışmanlarından biri ile bir dışişleri bakanlığı bürokratının da geçen günlerde mahkemeye verildiklerini bildirdi. 
     İşçi Partili eski milletvekili Clarke, danışmanının Dışişleri Bakanlığı'ndan elde ettiği belgeyi kendisine vermekle doğru şeyi yaptığını belirterek, konunun üzerine gitmeye devam edeceğini söyledi. 
     
</TEXT>
</DOC>
