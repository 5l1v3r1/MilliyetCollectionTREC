<DOC>
<DOCNO> 396148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur23.html </URL>
<DATE> 2005/11/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İmam Hatip Lisesi'nde öğretmen öğrencilere silah çekti .. 
</HEADLINE>
<TEXT>

     Diyarbakır İmam Hatip Lisesi’nde öğrenim gören bir grup öğrenci, müdür yardımcısının kendilerine silah çektiğini öne sürdü. 
     İmam Hatip Lisesi’nde öğrenim gören yaklaşık 20 öğrenci, geçen hafta Diyarbakır Valiliği’ne giderek, Milli Eğitim Müdürlüğü’nden sorumlu Vali Yardımcısı Cumali Atilla ile görüşmek istedi. 
     Vali Yardımcısı Atilla gruptaki 2 öğrenciyi temsilci olarak seçip şikayetlerini dinledi. 
     AA muhabirinin görüştüğü öğrenciler, İmam Hatip Lisesi’nde pansiyonlu öğrenim gördüklerini belirterek, geceleri yatakhanelerine sık sık gelen müdür yardımcısı Zeynelabidin Solmaz’ın kendilerini dövüp, hakaret ettiğini savundu. 
     Geçen hafta yine pansiyonda arama yapan Solmaz’ın bir arkadaşlarına hakaret ettiğini, ardından odaya kapatarak, dövmeye başladığını ileri süren öğrenciler, şöyle dediler 
     "Biz odaya girince arkadaşımızın boğazını sıkarak dövüyordu. 
     Bizim yanımızda ’seni öldüreceğim’ dedi. Biz Niye yapıyorsunuz 
     deyince de bizi rasgele dövmeye başladı. Elini silahına atıp silah çekti. Bunun üzerine biz korkudan kaçtık. Keyfi olarak okulda zaman zaman bizleri dövüyor. Son olayın ardından Vali Yardımcı Atilla’ya şikayet ettik. Müdür Yardımcısı Solmaz, bize ’istediğimi okuldan kovarım, kimse bana birşey yapamaz’ diyor. Hepimiz ondan çok korkuyoruz." Solmaz ise AA muhabirine, daha önce ceza alan öğrencilerin kendisinden intikam almaya çalıştığını ifade ederek, "Böyle birşey yok. Bunlar daha önce ceza alan öğrencilerdir. O gece yaptığımız aramada yasak olan çok şey yakaladık. İçilmesi yasak olan sigara paketleri ve bıçak bulduk. Bunlar da haklı çıkmak için bunu yaptılar. Dövdüğüm yalan, öyle şey olamaz, bize yakışmaz. Biz onların babası gibiyiz" diye konuştu. Milli Eğitim Müdürü Mustafa Tekdemir ise, Vali Yardımcısı Atilla’nın durumu kendisine iletmesinin ardından süratle olayı araştırmak için müfettiş görevlendirildiğini belirterek, "Müfettişler durumu araştırıyor. Soruşturma 2 haftaya kadar sonuçlanır. Ardından gerekeni yapacağız" dedi. 
     
</TEXT>
</DOC>
