<DOC>
<DOCNO> 369309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo22.html </URL>
<DATE> 2005/08/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
UNIVERSIADE 2005... Yüzme müsabakaları Manisa'da başladı... 
</HEADLINE>
<TEXT>

     
     Şemsettin Evran Bildiriyor 


     23. Dünya Üniversiteler Yaz Spor Oyunları'nda yüzme müsabakaları bugün başladı. 
     Manisa ÖİM Yüzme Havuzu'ndaki müsabakaların ilk gün sabah bölümündeki elemelerde, Türk sporcuları başarılı olamadı. 
     36 sporcunun yer aldığı bayanlar 50 metre kurbağalamada İlkay Dikmen, 33.61 saniyeyle 4. seride 5., genel klasmanda 14., Jülide Yıldız ise 37.15 saniyeyle 2. seride 2. ve genel klasmanda 27. sırada kaldı. 
     47 sporcunun yarıştığı erkekler 200 metre kurbağalamada Engin Can Eter diskalifiye olurken, 2. seride 2.32.14 ile beşinciliği alan Arda Köstem, genel klasmanda 38. sırada yer alabildi. 
     Erkekler 200 metre sırtüstünde Emre Çelik, 2.06.27 ile 4. seride 6. ve genel klasmanda 36 sporcu içinde 20., Gökhan Hülagu da 2.16.68 ile 2. seride 3. ve genel klasmanda 26. olurken, bayanlar 4x100 metre serbest bayrak elemelerinde Sibel Piroğlu, Burcu Dolunay, İlkay Dikmen ve Derya Erke'den kurulu milli takım, 4.11.18 ile 2. seride 7., 16 ülke içinde genel klasmanda 14. sırada yer alarak finale kalamadı. 
     Bu arada müsabakaları izlemeye gelen Manisa Valisi Orhan Işın, yüzmenin seyre değer bir spor dalı olduğunu ve Manisalı sporseverlerin de final yarışlarına ilgi göstereceğine inandığını söyledi. 
     Gazetecilerin, havuzun direklerinde ülke bayraklarının bulunmadığını belirtmesi üzerine açıklama yapan Manisa Gençlik ve Spor İl Müdürü Murat Özel de, ''Her ülke bayrağını kendisi getiriyor. Bazı ülkelerin bayrağı gelmemiş. Sorumlular gelen bayrakları direklere çekersek, getirmeyen ülkeler protesto etmiş gibi olacak düşüncesiyle hareket etti ve bayraklar çektirilmedi. Ancak akşam yapılacak finallerde mutlaka bayraklar direklere çekilecektir'' dedi. 
     
</TEXT>
</DOC>
