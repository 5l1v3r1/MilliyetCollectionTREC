<DOC>
<DOCNO> 384026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun05.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerekirse Bulgaristan'dan dönersiniz' 
</HEADLINE>
<TEXT>


Erdoğan, Blair'e "Metnin kapağı bize ulaşmadan Gül yola çıkmayacak" dedi. İngiltere Büyükelçisi, Gül'ü ikna etmek için, "Siz uçağa binin, gerekirse Bulgaristan'dan dönersiniz" ifadesini kullandı 

ELÇİN ERGÜN Ankara 


Başbakan Erdoğan'ın, Ankara - Lüksemburg hattında tıkanıklık yaşanmasına yol açan, Dönem Başkanı İngiltere'nin hazırladığı açıklama metni konusunda İngiltere Başbakanı Tony Blair'e, "Metnin kapağı bize ulaşmadan Abdullah Gül yola çıkmayacak" dediği ortaya çıktı. 
Çerçeve metinde, Türkiye'nin uluslararası kuruluşlardaki veto hakkını ortadan kaldıracağı belirtilen 7. madde konusunda Ankara'nın elini güçlendiren açıklamayla ilgili tıkanıklık sırasında Erdoğan, Blair'i arayarak, yapılacak açıklamanın hukuki belge niteliği taşıması, bu nedenle kapaktaki ifadenin "AB Konseyi'nin rızasını alan Başkanlık açıklaması" niteliğinde olması gerektiğini söyledi. Blair, bu öneriyi makul bulduklarını söylerken Erdoğan da, "Açıklamanın kapağı ulaşmadan Gül oraya gelmeyecek" dedi. 
Yaşanan sıkıntılı dakikalar sırasında AB Komisyonu Başkanı Barroso, Erdoğan'ı arayarak, "Gül ne zaman geliyor Çok yol kat ettiniz" diye sordu. Erdoğan da Blair'le yaptığı telefon görüşmesini aktardı. 
Bu 2 kritik görüşmenin ardından Türkiye'nin önerisinin makul bulunduğu bildirilerek, Erdoğan'ın istediği kapak metni AKP Genel Merkezi'ne gönderildi. Mutabakata varılmasının ardından Erdoğan, Gül ve Babacan'ı "hayırlı yolculuklar" dileyerek asansöre kadar uğurladı. 
7. maddeyle ilgili açıklama konusunda büyük çaba harcayan İngiltere'nin Ankara Büyükelçisi Peter Westmacott'un, pazarlığın en kritik bölümünde, "İngiltere başkanlık açıklamasını hazırladı. Bunu AB de onaylıyor" diyerek Türk heyetini ikna etmeye çalıştığı kaydedildi. Westmacott, "Emin misiniz " diye soran Gül'e, "Siz uçağa binin, tatmin olmazsanız Bulgaristan'dan dönersiniz" yanıtını verdi. 


</TEXT>
</DOC>
