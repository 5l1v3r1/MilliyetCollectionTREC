<DOC>
<DOCNO> 375248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/guncel/axgun02.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Benim Adım Orhan 
</HEADLINE>
<TEXT>


The Wall Street Journal gazetesi, Orhan Pamuk hakkında açılan davayı eleştiren bir makaleyi, "Benim Adım Kırmızı" adlı romanından esinlenerek, "Benim Adım Orhan" başlığıyla yayımladı 

DIŞ HABERLER SERVİSİ 

ABD'nin The Wall Street Journal WSJ gazetesinin Avrupa baskısında yer alan bir makalede, Türkiye'nin AB üyeliği için kritik bir aşamada bulunduğu bir sırada, yazar Orhan Pamuk hakkında 3 yıla kadar hapis istemiyle açılan davanın şaşkınlıkla karşılandığı belirtildi. Makale, yazarın "Benim Adım Kırmızı" adlı romanından esinlenerek, "Benim Adım Orhan" başlığıyla yayımlandı. 

Şaşkınlık yarattı 
Pamuk hakkında, İsviçre'nin Tagesanzeiger gazetesine verdiği demeçte sarf ettiği, "Bu topraklarda 30 bin Kürt ve 1 milyon Ermeni öldürüldü. Benden başka kimse bundan bahsetmeye cesaret edemedi" sözleri yüzünden, TCK'nın 301 1 maddesi gereği dava açıldığı belirtilen makalede, şöyle denildi 
"Türkiye'nin AB ile yakınlaşmasını isteyenler, ki bunların arasında biz de varız, ülkenin en ünlü yazarının sadece fikirlerini söylemesi yüzünden hapis cezasıyla karşı karşıya kalmasını şaşkınlıkla karşıladı. 

AB'ye zarar verir 
Diplomatlar özel sohbetlerde, davanın Türkiye'nin 'AB şansını zedelemek amacıyla açılan siyasi bir dava' olduğunu söylüyor. Türklerin çoğunluğu AB'nin istediği reformların yapılmasını desteklerken, geleneklerine bağlı askeriyeyle aşırı İslamcıların oluşturduğu güçlü bir azınlık, Türkiye'nin Batı dünyası ile bütünleşme çabasını torpillemeye bayılıyor. 
Türk hükümeti ise Savcı Turgay Evsen'in 'Türklüğü alenen aşağılamak' suçuyla açtığı davanın zamanlamasına ateş püskürüyor. Pamuk'un davası, Türkiye ve AB'nin arasını açarsa, bu çok ironik bir gelişme olacak." 
İngiliz Independent gazetesine göre de, eski İngiltere Avrupa Bakanı Denis MacShane, davanın Türkiye'nin Avrupa yolu konusunda önemli olduğunu belirtti. MacShane, "Yetkililerin Pamuk'a saldırmaya devam etmesi halinde, Türkiye'nin üyeliğini güçlü biçimde destekleyen pek çoğumuz fikirlerini değiştirmek zorunda kalabilir" dedi. Financial Times gazetesi de AB sürecinde açılan davanın "uluslararası dikkat çekeceğini" belirtti. 

Pamuk davası Alman basınında 

İRFAN ERGİ Frankfurt 
Pamuk hakkındaki dava, Alman basınında da geniş yer aldı. Die Welt gazetesi, Pamuk'a yönelik dava ve tehditlerle, basın organlarında yer alan hakaretlere yer verirken, "Türkiye'nin liberal elçisini devre dışı bırakmak" yorumunda bulundu. Berliner Morgenpost, Pamuk'un İsviçre gazetesinde yer alan röportajının Türkiye'de yayımlanmasından sonra dava sürecinin başladığına dikkati çekti. Frankfurter Rundschau, Türkiye'deki AB karşıtlarının, Orhan Pamuk üzerinden güç gösterisi yaptığını öne sürerken, Frankfurter Allgemeine, "Gerçekleri ifade eden Pamuk'a hapis cezası verecek Türkiye'nin AB'ye giremeyeceği" yorumunu yaptı. Almanya PEN Kulübü de davayı, "AB'ye üyelik başvurusunda bulunan bir ülkenin fikir özgürlüğüne acımasız bir saldırı" sözleriyle kınadı. 



</TEXT>
</DOC>
