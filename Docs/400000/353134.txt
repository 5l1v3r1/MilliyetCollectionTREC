<DOC>
<DOCNO> 353134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/axgun02.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye 'son dakika' hazırlığı 
</HEADLINE>
<TEXT>


Yarın yapılacak Öğrenci Seçme Sınavı'na ÖSS 1 milyon 730 bin 850 öğrenci girecek. Sınavda, üniversiteler ve Milli Eğitim Bakanlığı personelinden 300 bin kişi görev yapacak 

ANKARA Milliyet 

Öğrenci Seçme Sınavı ÖSS yarın Türkiye ve KKTC'de yapılacak. Sınav 09.30'da başlayacak ve 3 saat boyunca 1 milyon 730 bin 850 öğrenci ter dökecek. Türkiye'de tüm il ve bazı ilçe merkezleriyle Lefkoşa'daki 89 bin 314 salonda gerçekleştirilecek sınavda, üniversitelerden ve Milli Eğitim Bakanlığı personelinden yaklaşık 300 bin kişi görev yapacak. Emniyet ve jandarma ekipleri de güvenlik önlemleri alacak. 

180 soru 
Sözel bölümde adaylara tarih, coğrafya ve felsefe, sayısal alanda da fizik, kimya ve biyoloji alanlarından test usulü toplam 180 soru sorulacak. 
Üniversitelerin 2 yıllık ön lisans ve açıköğretim programlarını tercih edebilmeleri için adayların en az 160, 4 ve daha fazla yıllık lisans programlarını tercih edebilmek için de en az 185 puan almaları gerekiyor. 
Sonuçlar, Temmuz 2005'in son haftası içinde açıklanacak. Sınav Sonuç Gazetesi, internet ve 900'lü telefon hatları aracılığıyla duyurulacak. 
ÖSS'ye giren adaylardan üniversitelerin yabancı dille ilgili bölümlerinde okumak isteyenler, ayrıca 26 Haziran'da Yabancı Dil Sınavı'na YDS katılacak. 

KURAN OKUDULAR, DUA ETTİLER 

GÜLAY FIRAT, BURCUM DEVREZ, TAHSİN AKSU İstanbul 
Gençler, ÖSS öncesi türbe ve camileri doldurdu. Öğrencilerin ortak duası, "Allah'ım bana üniversite okumayı nasip et" oldu. Bazıları arkadaşlarının başarılı olması için de dua etti. Eyüp Sultan Camii'nde imam, sabah namazında öğrenciler için dua etti. 
Bazı adaylar Eyüp Sultan türbesi önünde dua etti. Marmara Işık Dershanesi'nden bir öğrenci, elindeki isim listesini türbeye doğru okuyarak arkadaşlarının da başarılı olmasını diledi. 

YOGA YAPTILAR 

ÖKKEŞ İŞÇİ DHA 
ÖSS'ye sayılı saatler kala sınava girecek adaylar şanslarını artırmak için her yolu denerken, Gaziantep'te bazı öğrenciler yogayla stres atmaya çalıştı. Uğur Dershanesi'nde düzenlenen seminerde, sınava girecek öğrenciler yoga yaptı. Eşofman giyen öğrenciler, 45 dakika yoga yaparak rahatlamaya çalıştı. Dershanenin Halkla İlişkiler Müdürü Nesrin Kerimoğlu, öğrencilerin yaşadıkları stresi azaltmak adına bu yönteme başvurduklarını söyledi. 

BU DA ÖSS ÇAYI 

DHA 
Van'da bir baharat satıcısı, pazar günü ÖSS'ye girecek öğrenciler için unutkanlığı giderici ve hafıza güçlendirici çay satmaya başladı. 

Balıklardan üniversite dileği 

ŞANLIURFA DHA 
Şanlıurfa'da da, ÖSS'de başarılı olmak isteyen adaylar türbelere akın etti. Hz. İbrahim'in doğduğu mağarayı dolduran öğrenciler ve velileri topluca dua etti. Bazı öğrenciler de, Balıklıgöl'de kutsal balıklara yem atarak dilekte bulundu. 

Bunlara dikkat 

Adaylar sınava gelirken yanlarında sınav kimlik belgesi, fotoğraflı ve resmi onaylı özel bir kimlik belgesi ve bir fotoğraf bulundurmak zorunda. Nüfus cüzdanı, sürücü belgesi ve pasaport özel kimlik olarak kabul edilecek. Adaylar en geç saat 09.00'da sınava girecekleri yerlerde hazır bulunacak. Adayların çağrı cihazı, cep telefonu ve benzer haberleşme araçlarıyla, cep bilgisayarı, saat fonksiyonu dışında fonksiyonu bulunan saat, sözlük işlevi olan elektronik aygıt, hesap makinesi, bilgisayar özelliği bulunan cihazlarla, silah ve benzeri teçhizatla, müsvedde k ğıdı, defter, kitap, sözlük, pergel, açıölçer, cetvel gibi araçlarla sınava gelmeleri yasak. Başları açık olmayan veya kılık kıyafetleri yürürlükteki mevzuata uygun bulunmayan adaylar sınava alınmayacak. Sınav başladıktan sonra adaylar ilk 1.5 saat içinde sınav salonunu terk edemeyecek. 

</TEXT>
</DOC>
