<DOC>
<DOCNO> 353836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/guncel/gun02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Promosyonlu Kuran kursu 
</HEADLINE>
<TEXT>


Samsun'da bir imam, Kuran kursuna ilgiyi artırmak için hediye dağıtacağını ilan etti, ilk gün 11 çocuk kayıt yaptırdı 

DAVUT AKTAŞ Samsun DHA 

Samsun Kadıköy Camii imamı Zülkarneyn Geren 23 , Kuran kursuna ilgiyi artırabilmek için sponsorlar aracılığıyla aldığı bilgisayar, cep telefonu gibi hediyeleri başarılı olacak öğrencilere vereceğini duyurdu. Bir hafta sürecek kayıtlar dün başlarken, günün ilk saatlerinde 14 - 16 yaş arasındaki 11 çocuk kayıt yaptırdı. 
Camide, bu yıl "Yaz Kuran Kursu Şenlikleri" adıyla düzenlenecek kursta 3 bilgisayar, 6 bisiklet, 1 cep telefonu, 50 kol saati, 15 Samsunspor forması, eşofman takımları, hediye çeki, ayakkabı ve pantolon dağıtılacağı pankart asılarak, afişler yapıştırılarak duyuruldu. 
Çocuklar, dün cami içinde sergilenen bilgisayar ve bisikletleri gördükten sonra kadrolu imam Geren'e kayıtlarını yaptırdı. Geren, geçen yıl açılan kursa 50 öğrencinin katıldığını, hediyelerle rakamı 150'ye çıkaracaklarını belirterek, şöyle dedi 

Toplam tutar 4000 YTL 
"Klasik olarak açılan kurslarda değişiklik yaptık. Çocuklarımızı yeniden camiye çekebilmek, onları camiyle barıştırabilmek için böyle bir organizasyon içine girdik. Kursu şenlik havasında yapmayı planladık. Kursu çocuklarımızı sıkmayacak şekilde noktalamak istiyoruz. Bulduğumuz sponsorlar aracılığıyla alınan ve 4000 YTL tutarındaki hediyeleri kurs sonunda başarı gösteren öğrencilere kurayla dağıtacağız." 

Müftü Bilgimiz dahilinde 
Samsun Müftüsü Osman Şahin, uygulamanın kurslara ilgiyi artırdığını belirterek, "Olması gereken fevkalade güzel bir gelişme. Bilgimiz dahilinde yapılıyor, imamlarımızı bu konularda destekliyoruz. Uygulamayı yaygınlaştırmayı düşünüyoruz" dedi. 
Afişlerde caminin yakında web sitesinin de açılacağı duyuruldu. Geren, www.kadiköycamii.org adresli siteyle caminin herkes tarafından tanınacağını da söyledi. 




</TEXT>
</DOC>
