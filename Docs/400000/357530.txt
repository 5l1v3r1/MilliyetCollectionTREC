<DOC>
<DOCNO> 357530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/guncel/gun04.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Sarayı'nda 'köstebek' iddiası 
</HEADLINE>
<TEXT>


Topkapı Sarayı soygununda kırılan cam parçalarındaki kan izleri, çalışanlarınkiyle uyuşmadı. Polis, çalışanlar arasında "köstebek" olma ihtimalini araştırıyor 

Elvan Ezber - İstanbul 

Topkapı Sarayı'nın dördüncü avlusundaki Bağdat Köşkü'nün arkasındaki mühürlü depodan çalınan eserle ilgili soruşturma sürüyor. Kırılan cam parçalarında bulunan kan izleri, çalışan 13 kişiden alınan kan örnekleriyle uyuşmadı. Polis, çalışanların arasında "köstebek" olma ihtimalini araştırıyor. 
Türkiye'nin en iyi korunan müzelerinden Topkapı Sarayı'nda hafta başında hırsızlık olduğu ortaya çıkmıştı. Yapılan ilk sayımlarda 9 parça eserin eksik olduğu saptanmıştı. Ancak daha sonra eserlerden birinin depoda olduğu görülmüştü. 

Sonuç alınamadı 
Kamera ve alarm sistemi bulunmayan Bağdat Köşkü'nün deposundaki kırılan cam ve yere düşen parçaları üzerinde bulunan kan örneklerinin Kriminal Polis Laboratuvarı'ndaki incelemesi tamamlandı. 
Rapora göre, DNA sonucuyla olay günü sarayda çalıştığı için polis tarafından şüpheli olarak kan taramasından geçirilen biri astsubay toplam 13 kişinin kan örnekleri camdaki izlerle uyuşmadı. Yetkililer, hırsızların bu kişiler arasında olmadığının kesinleştiğini belirttiler. Ancak hırsızlara yardım ve yataklık yapma olasılıklarının da titizlikle incelendiğini söylediler. 

Özel ekip çalışıyor 
Asayiş Şube Müdürlüğü Hırsızlık Büro Amirliği bünyesinde "A Bölgesi" diye nitelendirilen Haliç'ten Avcılar'a kadar uzanan bölgede görevli polislerden özel bir ekip oluşturuldu. 
Ekip üyelerinin bir kısmı sabıkalılar dosyasından geçmişte bu yöntemi kullanan hırsızlar üzerine araştırma yapıyor. Bir bölümü de çalıntı eserlerin satılabileceği mağazaları ve antikacıları kontrol altında tutuyor. 
Polis, fotoğrafları gazetelerde yayımlanan eserleri görenlerin en yakın emniyet birimine bildirilmesi konusunda da vatandaşları uyardı. 


</TEXT>
</DOC>
