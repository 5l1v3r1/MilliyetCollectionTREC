<DOC>
<DOCNO> 388939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo06.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'En büyük benim' 
</HEADLINE>
<TEXT>


MotoGP'de son beş yıldır üst üste şampiyon olan Yamaha pilotu Rossi, "Şov ve beni izlemeye gelenleri eğlendirmek için piste çıkıyorum" dedi. İtalyan pilot, rekorlarla ilgili de "Onlar sadece rakam" yorumunu yaptı 

ÖZEL RÖPORTAJ MURAT AĞCA 


MotoGP'de ona DOKTOR diyorlar, belki ince işçiliği, belki uzman kişiliği nedeniyle... Türk medyasından röportaj için sadece MİLLİYET'i seçtiğinde Valentino Rossi gibi bir dev sporcuya sorulacak sorular için oldukça titizlendik. Bizi hiç yanıtsız bırakmadı ve ortaya böylesine dolu bir röportaj çıktı... 

İstanbul Park'ta ilk kez MotoGP yapılıyor. Yeni pisti nasıl buldunuz 
-İlk kez Formula 1 sırasında TV'den görmüştüm. Pisti çok beğendim. Farklı ve heyecan verici. Ancak oldukça zor olduğunu söylemeliyim. Birçok eğim ve iniş-çıkış bulunuyor. Ayrıca hem hızlı virajlar, hem de sert frenaj gerektiren noktaları mevcut. Bu da motor üzerinde zor anlar yaşamanıza neden olabilir. Başkalarını bilmem ama, benim için eğlenceli. 

Gelecek yıl için pistin düzeltilmesi gerekli mi sizce 
-Her şeyden önce bu pist oldukça güvenli. Geniş ve kaçış alanları rahat. MotoGP için doğru tercih olduğuna inanıyorum. Bu yıl bizim için de pisti öğrenmekle geçecek. Pisti değiştirmek kolay değil, ama belki fren noktalarını iyi tespit ederek gelecek yıllarda bu dezavantajdan kurtulabiliriz. Yeni pist olması nedeniyle grip tutunma konusunda endişeliydim, ama durum fena değil. 

F1 sırasında 8. viraj çok konuşuldu. Siz ne diyeceksiniz 
-Hayatımda gördüğüm en ilginç virajlardan biri. Sanki tek virajmış gibi gözüküyor, ama dört dönüş bir arada. Zor ve yüksek teknik gerektiren bölüm. F1 için kontrolün daha zor olduğunu söyleyebilirim. Ama bizim açımızdan da çok kritik. 

Bu sezon 11 yarış kazandınız ve bu alanda kariyer rekorunuzu egale ettiniz. İstanbul'da da zirveye çıkarsanız rekor kıracaksınız. 
-Evet, bir sezonda 11 kez kazanmak rüya gibi. Ama benim için rekor çok önemli değil. Nasıl olsa bugün olmazsa, bir gün kırarım. Önemli olan şampiyonluktur. Benim için sezon, Malezya'da 7. Dünya şampiyonluğumu garantilediğim yarışta bitti. Artık şov için, beni izlemeye gelenleri eğlendirebilmek için piste çıkıyorum. 

13 birincilikle bugüne kadar kimsenin ulaşamadığı tarihi bir rekora ulaşma şansınız da var. Bu, size ekstra motivasyon sağlıyor mu 
-Rekorlar sadece rakamlardır. Bence bir yarışın ruhu rakamlarla anlatılamaz. Benim için anlamı olan tek rakam motor numaram 46. Bir gün 46. kez Dünya Şampiyonu olursam gülüyor , ben buna rekor derim işte Bu motivasyon için 100 yaşıma kadar motorun üzerinde kalabilirim. Doğrusunu istersen, laf aramızda yedi şampiyonluk bile çok fazla 

Türkiye'den hiç motosiklet pilotu tanıyor musunuz 
-Evet, tabii. Kenan Sofuoğlu'nu biliyorum. O da Yamaha kullanıyor. Çok başarılı ve geleceği parlak. Türkiye için şans olabilir. Aslında Türkiye'de pilot yetiştirmek için bir okul açılmalı. Her türlü alt yapı var. 

MotoGP'ye veda edeceğiniz zaman belli mi 
-Yamaha ile bir yıl daha kontratım var. Fakat yarışmak, benim hayatım. Motivasyonum devam ettiği sürece yarışacağım. Rakiplerim üzülecek, ama yakın zamanda veda etmeyi düşünmüyorum. 

Formula 1'de Ferrari takımına transfer olacağınız dedikoduları dolaşıyor 
-Evet, Ferrari'nin F1 aracıyla testlere çıktım, ama benim için Formula 1'de yarışmak hiç kolay değil. Henüz MotoGP'den sıkılmadım ve önümde kazanılacak yarışlar var. İşte size söylüyorum, bu haberi Ferrari'den bile duysanız inanmayın Henüz F1'e hazır değilim ve belki de hiçbir zaman olmayabilirim. 

Sizce Valentino Rossi'den sonra pistlerin yıldızı kim olacak. 
-Birçok genç yetenek var. Marco Melandri, Nicky Hayden, 250 cc'de şampiyon olan Daniel Pedrosa gibi. Hepsinin de şampiyonluk potansiyeli var. Hepsine başarılar diliyorum, ama umarım benim kadar başarılı olmazlar. Kazansınlar ama benden biraz daha az şampiyon olsunlar gülüyor . 

'Emre'ye üzüldüm' 

Rossi, MotoGP dışında futbolu da yakından izlediğini söyledi. Dünya Şampiyonu, "Bir İtalyan olarak futbolu çok severim. Gururla söylüyorum Inter taraftarıyım. Emre'nin futbolunu da çok sevmiştim. Zeki ve kıvrak bir oyuncu. Inter'den gitmesine üzüldüm" dedi 

KİMLİĞİ 
Doğum Tarihi 16.02.1979 
Doğum Yeri Urbino, ITA 
İlk Grand Prix 1996 Malezya 
İlk Podyum 1996 Avusturya 
İlk GP zaferi 1996 Çek. 125cc 
Grand Prix startı 155 
MotoGP startı 93 
Grand Prix zaferi 79 
Podyum sayısı 115 
Dünya şampiyonluğu 7 kez 
1997 125cc , 1999 250cc 
2001, 2002, 2003, 2004, 2005 
500cc, MotoGP 
Toplam puan 2823 

</TEXT>
</DOC>
