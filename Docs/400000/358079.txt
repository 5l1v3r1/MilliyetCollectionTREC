<DOC>
<DOCNO> 358079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy16.html </URL>
<DATE> 2005/07/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baro başkanları Yasa değişiklikleri yargının siyasallaşmasına yol açacak 
</HEADLINE>
<TEXT>

     Baro Başkanları toplantısı sonuç bildirisinde, "Son dönemde kolay yetişilemeyecek bir hızla gerçekleştirilen yasa değişiklikleri arasında yargının siyasallaşması sonucunu doğuracak düzenlemeler kaygı verici boyuttadır" denildi. 
     Türkiye Barolar Birliği Yönetim Kurulu ile 60 baro başkanının Ankara’da 2 Temmuz Cumartesi günü yaptığı toplantının sonuç bildirisi açıklandı. 
     Sonuç bildirisinde, tüm avukatlar, yeni Adli Yıl’ın açılacağı 6 Eylül 2005 tarihinde Ankara’da toplanarak, "Eksiksiz demokrasi, gerçek hukuk devleti, bağımsız yargı ve bağımsız savunma" istek ve hedefini en yüksek sesle haykırmaya çağrıldı. 
     "Halkın asıl beklentisinin, demokrasinin eksiklerinin giderilmesi, üretimin artırılması, işsizliğin önlenmesi, hakça paylaşımın sağlanması ve yolsuzluklarla savaşmak iken, dinsel özgürlüklerin kullanılmasında kısıtlamalar varmışçasına, yapay gündem yaratılarak tüm dikkat ve zamanın buralarda harcanmasının yanlış" olduğu ifade edilen bildiride, toplumsal uzlaşmayı geliştirecek politikalar yerine ayrışmaları vurgulayacak uygulamaların kabul edilmediği kaydedildi. 
     Sonuç bildirisinde şöyle denildi 
     "Son dönemde kolay yetişilemeyecek bir hızla gerçekleştirilen yasa değişiklikleri arasında yargının siyasallaşması sonucunu doğuracak düzenlemeler kaygı verici boyuttadır. Hiçbir gerekçe, yargı bağımsızlığından ödün verilmesini haklı kılamaz. 
     Hakimler ve Savcılar Yasası’nda yapılan değişiklik karşısında Yargıtay Başkanlar Kurulu’nun dahi eleştiriler getirmesi, yasa değişiklikleri gerçekleştirilirken uygulamadan ve uygulayıcıdan ne kadar uzak kalındığının bir göstergesidir. Gerçekten bağımsız yargıyı oluşturmayı hedefleyen bir yargı reformu istiyoruz. 
     Avukatlık Yasası’nda, Anayasa Mahkemesi’nin iptal kararlarının yarattığı boşluklar dururken, sadece milletvekillerine avukatlık yapma olanağı sağlayan bir değişikliği gerçekleştirmeye çalışmanın anlaşılabilirliği yoktur. 
     Siyasi iktidar, Sayın Cumhurbaşkanımızın bazı yasaları veto ederken tek endişesinin hukuk devletini ve laik cumhuriyetin temel niteliklerini koruma olduğunu anlamazdan gelip, parlamentodaki çoğunluğa güvenerek, ’geldiği gibi geçecek’ dayatmasında bulunmasının ’kuvvetler ayrılığı’ ilkesi ve demokrasi kültürü ile ilgisi yoktur. 
     Yasama ve yürütme organları fiilen tek organ haline getirilmiştir. 
     TBMM, yürütmenin adeta devamı konumunda, onun hazırladığı tasarıları hemen görüşüp yasalaştırmaktadır." 
     
     TERÖR EYLEMLERİ 
     Bildiride, son günlerde meydana gelen terör eylemlerine de değinilerek, şunlar kaydedildi 
     "Terör eylemlerinin yeniden baş göstermesinin, bölgemizde uygulamaya konulan planın ulusal bütünlüğümüze yönelik bölümü kapsamında olabileceği endişemizi tekrarlıyor, şehitlerimize rahmet, ailelerimize ve ulusumuza başsağlığı diliyoruz. 
     Adalet Bakanlığı’na yapılan saldırıyı nefretle kınıyor, zararsız atlatılmış olmasını sevinçle karşılıyor, başta Sayın Adalet Bakanımız olmak üzere tüm bakanlık çalışanlarına geçmiş olsun dileklerimizi sunuyoruz. Eylemi gerçekleştiren terörist, keşke sağ olarak ele geçirilebilse ve yargılanıp arkasındaki güçler ve suç odakları da ortaya çıkarılabilseydi." 
     
</TEXT>
</DOC>
