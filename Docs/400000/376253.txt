<DOC>
<DOCNO> 376253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/gun05.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhaliflerden bağımsızlık bildirisi 
</HEADLINE>
<TEXT>


NAMIK DURUKAN Ankara 

Hak ve Özgürlükler Partisi'nin girişimi ile Ankara'da bir araya gelen PKK karşıtı Kürt gruplarının toplantısından bağımsızlık bildirisi çıktı. Bildiride, Başbakan Erdoğan'ın Diyarbakır'daki konuşması "Kürtleri oyalama ve içeriği belirsiz söylemler" olarak değerlendirildi. 
Ankara'da geçen hafta yapılan toplantıya, Türkiye'nin Güneydoğusu'nda "Bağımsız Kürdistan" isteyen gruplar damgasını vurmuştu. Bu grupların isteklerini bildiriye yansıtması, liberal, islamcı ve sosyalist gruplarca engellenmişti. 

Erdoğan'a eleştiri 
Toplantı sonrasında aralarında "Bağımsız Kürdistan"ı dillendiren Diyarbakır Kürd - Der Sözcüsü İbrahim Güçlü'nün de yer aldığı 17 kişiden oluşan 'Kürt Ulusal Demokratik Çalışma Grubu' oluşturulmuştu. Grup adına yapılan açıklamada, Kürtlerden ulus olarak söz edildi. Açıklamada, "Kürt sorununun özünün, Kürt halkının kendini yasal, yönetsel ve siyasal olarak özgürce ifade etme ve yönetme hakkı başta olmak üzere diğer dünya halklarıyla eşit düzeyde buluşma ve yapılanma sorunudur" denildi. 
Erdoğan'ın Kürt söyleminin eleştirildiği bildiride, şu görüşlere yer verildi "Hükümet yöneticilerinin 'Tek millet' gibi şekillerde dile getirdikleri tekçilik anlayışı kabul edilemez. Yöneticilerin yapması gereken Kürt ulusal sorununda oyalanma ya da 'demokrat' görünme amaçlı, içeriği belirsiz söylemlere başvurmak değil, çözümü kolaylaştıracak hukuksal bağlayıcılığa haiz adımlar atmaktır." 


</TEXT>
</DOC>
