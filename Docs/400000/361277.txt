<DOC>
<DOCNO> 361277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/cemal.html </URL>
<DATE> 2005/07/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sınır ötesiyle oyun planı 
</HEADLINE>
<TEXT>


Malum, Türkiye'nin Kuzey Irak'ta operasyon yapmasına karşı Amerika. Böyle bir gelişmenin Irak Kürtleri'yle arasını bozacağını düşünüyor. Yeterince dertte olan başının biraz daha ağrımasını istemiyor. 
Ayrıca, Iraklı Kürt liderler de Türk askerini Irak'ta görmekten yana değiller. Talabani'yle Barzani, PKK ve terör konusunda ara sıra Ankara'nın kulağına hoş gelecek demeçler veriyor olsalar da, Türkiye'nin Kuzey Irak'a, kendi deyişleriyle Irak Kürdistan'ına girmesine kesin karşı çıkıyorlar. 
Bu açıdan bir başka nokta 
PKK son tahlilde bir Kürt örgütü. PKK'ya karşı bir operasyonu Kürt liderler gönül rahatlığıyla karşılamazlar. Her şeyden önce kendi tabanları da, Irak Kürtleri de buna soğuk bakar ve Türkiye'nin operasyonunu 'Kürtlerin ezilmesi' olarak görürler. 
Öte yandan, Talabani'nin cumhurbaşkanlığı koltuğunda oturduğu yeni Irak yönetimi de Türkiye'nin Kuzey Irak'ta askeri operasyonunu istemez. 
Arap dünyası da karşı çıkar. 
AB de farklı davranmaz. 
Bunlar soğuk gerçekler 
Geçmişte Türkiye, Kuzey Irak'ta PKK'ya farklı konjonktürlerde müdahale edebildi. 
İlki, 1980'lerdi. 
İran-Irak Savaşı vardı. Kürtler, Bağdat'a düşmandı. Saddam Hüseyin bu yüzden Türkiye'nin bazen Kuzey Irak'a girip PKK'yı kovalamasına fazla ses çıkarmamıştı. 
İkinci dönem 1990'lardı. 
Saddam'ı Kuveyt'ten çıkaran Körfez Savaşı sonrasında Amerika'yla İngiltere Irak'ın kuzeyindeki bölgeyi Çekiç Güç ile Saddam'a kapatmıştı. Amerika'nın Irak politikasına İncirlik Üssü desteği karşılığında, Türkiye'nin Kuzey Irak'taki askeri operasyonlarına ses çıkarılmamıştı. 
Ayrıca Amerika o dönemde PKK'ya karşı mücadelesinde Türkiye'ye el verdi, Apo'nun İmralı'ya paketlenmesinde belirleyici rol oynadı. 
Bugünün konjonktürü farklı. 
Ayrıntıya girmek gereksiz. 
Sonra taşlar yerinden oynadı. Amerika'yla ilişkiler 1 Mart tezkeresi ve Irak Savaşı ile birlikte irtifa kaybetti. Bugün Türkiye'nin Kuzey Irak'ta eskisi gibi at oynatması olanaksız. 
Evet ama, ya bıçak kemiğe dayanırsa... Bu ihtimal de var tabii. O zaman Türkiye'nin gereğini yapmaktan alıkonulması kolay olmayabilir. 
Başbakan Erdoğan'ın "İhtiyaç duyulduğunda, şartlar gerektirdiğinde sınır ötesi de olur" demesi, belki bunun bir işareti... CNN Türk'te Taha Akyol'la görüşmesinden 
Ama yine de soğukkanlı düşünmekte yarar var. Sınır ötesi operasyon bugünün koşullarında PKK ile mücadelede ne kadar sonuç verici bir yöntemdir 
Bu açıdan geçmişteki operasyonların objektif değerlendirmesi ne sonuç vermiştir 
Amerika'ya, Irak Kürtlerine, Bağdat'taki yeni yönetime ve Arap dünyasına rağmen Kuzey Irak'ta bir sınır ötesi operasyona girişilebilir mi Arap dünyası da, Avrupa Birliği de ayaklanmaz mı AB içinde Türkiye'yi görmek istemeyenlerin eli güçlenmez mi 
Hele 3 Ekim öncesinde... 
Ve Türkiye'ye dış kaynak akışı ve Türk ekonomisiyle ilgili beklentiler olumsuz etkilenmez mi 
Nereden baksanız zor iş... 
Başbakan Erdoğan, ABD ve AB'yi kastederek, "Terör listesine aldıysanız, elinizdeyse gereğini yapma zorunluluğunuz var" derken haklı... 
Ancak, herkesin bir oyun planı var. Bu ilişkiler bazen çok acımasız olabiliyor. Oyun planlarının içinde, PKK'nın uzaktan kumandayla kullanılması da var. 
Hiç kuşkusuz öyle. 
Burada önemli olan kendi oyun planın... Sen ne yapmak istiyorsun Kendi elin nasıl güçlenir Bunu soğukkanlı düşünmek gerekiyor. Bıçak sırtındaki dengeleri iyi kollayarak yol alman lazım. 
Nedir oyun planı 
AKP hükümeti, 17 Aralık öncesinde AB'ye uyum çerçevesinde önemli düzenlemeler yaptı. Uygulama pek beklendiği gibi olmasa da, demokrasi ve insan hakları açısından Güneydoğu ve Kürt meselesinde ciddi gelişmelerin altına imza attı. 
Ama şimdi durdu. 
Uzun zamandır herhangi bir inisiyatif almış değil hükümet. Oysa, siyasal ve ekonomik açıdan yapılabilecek çok şey var. Demokrasi ve hukuk devleti için de var, dağdakileri indirmek için de... 
Ama hükümet durgun 
Amerika'nın, Avrupa'nın bizim 'PKK sorunu'muzla ilgili olarak eleştirilecek yanları elbette var. Ama eğer biz kendi oyun planımızı iyi oluşturabilirsek, Türkiye'nin başını birçok bakımdan belaya sokacak sınır ötesi operasyonlara gerek kalmaz. 
Peki, bir oyun planı var mı 



</TEXT>
</DOC>
