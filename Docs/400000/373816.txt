<DOC>
<DOCNO> 373816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy14.html </URL>
<DATE> 2005/08/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP'den Tomanbay'a istifa çağrısı 
</HEADLINE>
<TEXT>

     CHP Genel Başkan Yardımcısı Cevdet Selvi, Sanatçı Bülent Ersoy’un Baykal’a yönelik iddialarının ardından ardından Deniz Baykal’ı açıklama yapmaya çağıran Ankara milletvekili Mehmet Tomanbay’ın partiden istifasını istedi. 
     Cevdet Selvi yaptığı yazılı açıklamada, Ankara Milletvekili Tobanbay’ı, Bülent Ersoy’un sözlerini esas alarak açıklama yapmakla ve Genel Başkan Baykal’ı zan altında bırakmaya çalışmakla suçladı. Tomanbay’ın istifasını isteyen Selvi, "Sokakta, evde, işyerinde yani yaşamın her alanında insanlarımızın ’yiğidi öldür ama hakkını ver, bu söylenenler asla ve asla Baykal adıyla söylenemez’ veya ’Allah insanı bu tip kuru iftiralardan korusun’ diye tepkiyle karşıladığı Bülent Ersoy’un açıklamaları, ne yazık ki CHP içinde yer alan bir milletvekilinden destek gördü. 
     Siyasetin ve siyasetçinin itibarını yeniden tartıştıran, siyasetçinin kalitesini, partili olma sorumluluğunun ne demek olduğunu bir kez daha gözler önüne seren bu davranış asla ve asla CHP milletvekilinin davranışı olamaz" diye konuştu. 
     Selvi, Tomanbay’ın parti içi mücadele hırsının aklının önüne geçtiğini savunurken, "Bülent Ersoy’un dedikodu ve iftiralarına dayalı açıklamalarından bile medet uman Mehmet Tomanbay CHP’den istifa etmelidir" dedi. 
     
</TEXT>
</DOC>
