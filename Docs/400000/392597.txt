<DOC>
<DOCNO> 392597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo20.html </URL>
<DATE> 2005/11/06/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Tigana beraberlikten memnun 
</HEADLINE>
<TEXT>

     Beşiktaş Teknik Direktörü Jean Tigana, Malatya'ya kazanmak için geldiklerini, ancak beraberliğin de kötü bir sonuç olmadığını söyledi. 
     Tigana, 1-1 berabere kaldıkları maç sonrasında düzenlediği basın toplantısında, sonuçtan dolayı üzgün olduklarını, ancak golü yedikten sonra reaksiyona geçtiklerini ifade etti. 
     Golü yedikten sonraki oyunu maçın başından itibaren sergilemek istediklerini, fakat bunu başaramadıklarını dile getiren Tigana, ''Kazanmak için geldik ama beraberlik de kötü sonuç değil'' dedi. 
     Tigana, bir gazetecinin, Ailton'un performansı ile ilgili sorusu üzerine, Ailton'un Almanya'da kendini ispat ettiğini belirterek, ''Son iki maçta iyi oynamadı. Kendisi ile görüşeceğim. Acaba fizik, taktik veya kondisyon ile ilgili bir sorunu mu var 15 günlük zaman diliminde Almanya'da seyrettiğim Ailton'a kavuşmayı bekliyorum'' diye konuştu. 
     Kendinden önceki sorunları bir haftada çözmesinin mümkün olmadığını belirten Tigana, çözüm yollarını bulacaklarını kaydetti. 
     
     MALATYASPOR CEPHESİ 

     Malatyaspor Teknik Direktörü Ziya Doğan, geçen hafta aldıkları Ankaraspor galibiyetinden sonra bu hafta da 3 puan alarak avantajlı duruma gelmek istediklerini, ancak bunu başaramadıklarını söyledi. 
     Ziya Doğan, şöyle konuştu 
     ''Kazanabileceğimiz bir maçtı. Ancak maçın, hakemin düdüğünden sonra biteceği bir kez daha ortaya çıktı. Çok eksiğimiz var. Futbolcularımız puan cetvelindeki durumu da göz önünde bulundurarak, golden sonra psikolojik olarak geri çekildi. Her geçen gün takımda bir şeyler daha düzeliyor. Benim eski takımımdan iki futbolcu var kadroda. Oyuncuların çoğu tecrübesiz. Önümüzdeki maçlarda, kaybettiğimiz puanları, daha iyi hazırlanarak telafi edeceğiz. Kazanabileceğimiz maçı son dakikalarda kaybedebilirdik.'' Ziya Doğan, ''Takımın iyi yere geleceğine inancınız var mı '' sorusuna, ''Öyle bir inancım olmasa, iyi bir yere gelmeyeceğimizi bilsem, antrenörlüğü bırakırım. Gönül bağı oluşturduğumuz insanlarla çalışıyorum. Eksikliklerimizi gidereceğiz'' yanıtını verdi. 
     
</TEXT>
</DOC>
