<DOC>
<DOCNO> 363011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun07.html </URL>
<DATE> 2005/07/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD sözcüsüne Kıbrıs Barış Harekatı'nı kınatamadılar 
</HEADLINE>
<TEXT>

     ABD Dışişleri Bakanlığı’nda düzenlenen günlük basın toplantısında bir Yunan gazeteci ısrarla çabalamasına karşın Sözcü Yardımcısı Adam Ereli’nin Kıbrıs Barış Harekatı’nı kınamasını sağlayamadı. 
     Adam Ereli’nin gazetecilerin çeşitli dış politika sorularını yanıtladığı basın toplantısında Yunan gazeteci Lambros, Ereli’den Kıbrıs Barış Harekatı’nın 31’nci yıldönümünde "Türk işgalini bugün de kınıyor musunuz " yolundaki bir soru üzerine şu yanıtını verdi 
     "Sayın Lambros, bizim odaklandığımız konu, tüm taraflarla birlikte çalışarak sorunun çözülmesi, adanın bölünmüşlüğünün gidirilmesi ve uzun bir süredir sıkıntıların yaşandığı bu topraklara barış tesis edilmesi için yardımcı olmaktır. Bu çaba, Annan Planı’na odaklanıyor." Lambros’un ısrar etmesi üzerine Ereli, Kıbrıs sorununun çok uzun bir süredir devam ettiğini belirterek tüm tarafların önerilen çözüm üzerinde birlikte çalışmaları gerektiğini vurguladı. 
     Adam Ereli, Lambros’un "Dün bize Türk harekatının bir işgal olmadığını söylediğinize göre..." ifadesine tepki göstererek "Ağzıma kelimeler koyuyorsunuz ... dün söylediğim, masada bir planımız olduğudur. İyi bir plan ve taraflar bu plan temelinde müzakere etmeli. Dün söyledikleri budur" diye konuştu. 
     
</TEXT>
</DOC>
