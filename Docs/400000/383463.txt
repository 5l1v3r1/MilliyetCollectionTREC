<DOC>
<DOCNO> 383463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/aspo.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'a süper terapi 4-1 
</HEADLINE>
<TEXT>


Aslan fırtına gibi girdi. Hakan, Heinz ve Ümit, 7 dakikada skoru 3-0 yaptı. Necati farkı artırdı. Mehmet Yılmaz'ın golü bile ikinci yarıda Karadeniz ekibini uyandıramadı 


90 dakika 

MEHMET DEMİRKOL 

İnönü Stadı'nda olduğu gibi, 'el değmemiş bir lig istiyoruz' pankartıyla çıktı iki takım da sahaya. Tribünler ise Konya maçı sonrası Aziz Yıldırım'a tepkiyi iyice artırmıştı. Bir taraftan da kendi yönetimlerini protestoyu sürdürüyorlardı. Galatasaraylılar liderliğe rağmen, sanırım bu ülkede yönetimden en şikayetçi olanlar. Kulüplerinin, ezeli rakibin ve federasyonun yönetimlerinin değişmesini istiyorlar. Ama belki de istedikleri yer değiştirmeleri. Yani Aziz Yıldırım gibi bir başkan istedikleri. 
Orhan Çıkrıkçı dün maça imzasını atmak istedi. Bir tek 90 dakikası vardı. Kaleci antrenörü Bilal Çetinkaya'nın 2 haftadır Şenol Güneş'e de tavsiye ettiği Ümit Milli Tolga Zengin'i, Jefferson'un yerine kaleye koydu. Bu değişiklik 'genç olana şans verdi' şeklinde yorumlanamaz kuşkusuz. Çünkü her iki kaleci de 22 yaşında. Ama tercihi çok, ama çok ağır bir sonuç doğurdu. Hem genç bir kaleciyi bir şehrin gözünde bitirdi. Hem de doğan sonuçla Trabzon yönetiminin bütün kredibilitesini yok etti. Bir teknik direktör bir maçta kaderle bu kadar oynayabilir herhalde. Tolga, 21'de Hakan'ın kafa golünde çıkmamalıydı, 23'te Heinz'ın golünde ise topu çıkıp almalıydı. İki net hatasıyla maç koptu. Trabzon'u birbirine bağlayan bütün zayıf ipler de. 

Garip anlayış 
Çıkırıkçı'nın bir başka tercihi de Mehmet Yılmaz'ı santrfor oynatıp, Şimek ve Gökdeniz'den boşalan oyun kurma işini Fatih'e vermek oldu. Kaptan çok geride kaldı. Saidou'ya takıldı, rakip savunma rahatladı. Trabzon'un savunma anlayışı da Galatasaray'ı işler kılan bir gariplikte olunca oyun ev sahibi açısından kolayladı. Trabzon 41'de Mehmet Yılmaz'ın golüne kadar sadece 19'da Kürşat'ın serbest vuruşuyla gole yaklaşabildi. Golün özünde ise nihayet topu Yattara'ya verebilmek vardı. 
Galatasaray çok kolay gole gitti. Saidou'nun ve savunmanın rahatça durdurduğu Trabzon'un üzerine basit ortalarla gittiler. Çok top yapmadan gol bölgesine indirdiler topu. Eller ve Kürşat hiç yoktu. Tolga da çok kötü. 38'de Necati'nin elini kolunu salayarak girip attığı golde Tolga'dan çok savunmaya bakmak lazım. Ama 28'deki Ümit'in sayısına yapılabilecek hiçbir şey yoktu. Şahane bir vuruşla yakın 90'ı gördü Ümit. 
İkinci yarıda Fatih gerçek yerine geçince, performans farkı olamasa da sadece Fatih'in yerine geçmesiyle Trabzon başkalaştı. Galatasaray savunması rahatsız oldu. İlk 15 dakikada Celalettin, Eller ve Fatih'le şanslar yakaladılar. Çok çıkıyorlar ve arkada boşluk bırakıyorlardı. Çok geçmeden ev sahibi Hasan'la hızlı akınlar yapmaya başladı. Ama Hakan ve Necati son pas ve vuruşlarda başarısızdı.Özellikle 76'da Hakan'ın, bir dakika sonra da Necati'nin karşı karşıyada kaçırdıklarına inanmak çok zordu. Ama ev sahibi oyunu uyutmayı çok iyi yaptı. Son 30 dakikayı pozisyon vermeden atlattılar. 

Gerets'in korkusu 

Galatasaray'ın hocası Eric Gerets, Anelka'nın tartışılan pozisyonuyla ilgili olarak ilginç açıklamalar yaptı. Belçikalı teknik adam, "Türkiye Ligi'nin bir antrenörüyüm. Bazı demeçler verirsem, ne kadar cezalar verileceğini bilmediğimden dolayı açıklama yapmıyorum. İnşallah sezon sonunda bu pozisyondan dolayı şampiyonluk bir tarafa geçmiş olmaz" diye konuştu. 
İliç'in oynamaması konusundaki bir soruya sinirlenen Gerets, "Bugün çok iyi bir maç çıkardık, galip geldik. Neden böyle negatif düşüncedesiniz Basınla iyi geçiniyorum, provakatif sorular sorulmasına karşı çıkıyorum" diyerek sert çıktı. 

MAÇIN HAKEMİ 
Standart üstü 
Bir gün önce Konya'da seyrettiğimiz skandalın ardından normal bir yönetim bile muhteşem gelebilirdi. Öyle de oldu zaten. Yunus Yıldırım yardımcısıyla birlikte özellikle Mehmet Yılmaz'ın hepimizin ofsayt sandığı golüne 'evet' diyerek iyi bir iş yaptı. Zaman zaman sarı kartı kullanmakta zayıf kalmış olabilir. Ama bu yorumdur. Yıldırım seyrettiğim her maçta aynı iyi standartta maç yönetiyor. Ligin iyilerinden. 

MAÇIN YILDIZI 
Saidou Sigorta 
Galatarasaray'ın dün Trabzon'a üstünlük sağlayışındaki temel etkenlerin başında Saidou geliyor. Oyunun iki yönünde de gösterişsiz, ama son derece efektif bir oyunla Galatasaray'ı sürükleyen ve ayakta tutan adam oldu. Ona katılan diğer önemli isim ise Hasan Şaş'tı. O da oyunu iki yönlü iyi oynayanlardandı. Eğer golcüler onun ikinci yarıda sürüklediği topları değerlendirebilse fark tarihi olabilirdi. 

MAÇTAN NOTLAR 
Maç boykotu 
GALATASARAY Başkanı Özhan Canaydın, Anelka'nın golü nedeniyle hakem camiasını protesto etmek için dün geceki Trabzonspor maçına gelmedi. Galatasaray Başkanı'nın koltuğu sezon başından bu yana ilk kez boş kaldı. 

'Biz kaybettik' 
İKİNCİ Başkan Ergun Gürsoy, Fenerbahçe'nin şampiyonluk için yardıma ihtiyaç duymadığını dile getirdi. Gürsoy, "Hakem Komitesi Başkanı, Konyaspor Başkanı'ndan özür diledi. Ama puanları kaybeden biziz" dedi. 

Tolga açıklaması 
TRABZONSPOR'DA geçici olarak takımın başında yer alan ve Galatasaray maçıyla birlikte görevi sona eren Orhan Çıkırıkçı, Jefferson'u kötü goller yediği için kenara aldıklarını dile getirdi. Çıkırıkçı, "Tolga sadece şanssızdı" dedi. 

Goller hediye 
HAKAN Şükür ile Necati Ateş gollerini Hasan Şaş ve Ergun Gürsoy'a armağan etti. Hakan Şükür ilk golün ardından Tromso maçında taraftarlarla tartışan Gürsoy'a koştu, Necati ise gol sevincini baba olan Hasan Şaş ile paylaştı. 

Özel pankartlar 
SARI- Kırmızılılar, Nicolas Anelka'nın Konyaspor karşılaşmasında attığı tartışmalı golle ilgili ilginç pankartlar astı. Tribündeki, "El Feneri, el insaf, şampiyon baştan belli, AN'el'KA" göndermeleri dikkat çekti. 

Aslan güldü 
PAF Lig maçında Galatasaray, Trabzonspor engelini tek golle aşarak, üç puanı kaptı. Büyük bir çekişmeye sahne olan maçta Sarı - Kırmızılılar'a galibiyeti getiren golü 89. dakikada Uğur Erdoğan filelere yollamayı başardı. 


</TEXT>
</DOC>
