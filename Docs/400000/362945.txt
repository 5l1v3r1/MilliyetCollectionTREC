<DOC>
<DOCNO> 362945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo07.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesur Konya 
</HEADLINE>
<TEXT>


Teknik Direktör Aykut Kocaman, "Kamp sonunda büyük takımlara karşı da kendi futbolumuzu oynayacak bir duruma geleceğiz" dedi 


Bolu'da kamp yapan Yeşil - Beyazlı takımda antrenman temposu her geçen gün yükseliyor. Futbolcular sabah çalışmasında çift kale maç oynadılar. Teknik Direktör Aykut Kocaman yönetiminde yapılan çalışmada oyuncuların çok hırslı oldukları gözlendi. 
Bolu kampında saha içi ve dışında uyum çalışmaları yaptıklarını vurgulayan Kocaman, "Antrenman tempomuzu artırdık. Futbolcular arasında uyum ve anlaşma çok güzel. Hazırlık maçları ile oyuncuların uyum sürecini hızlandırıyoruz" dedi. 

Erciyes'i devirdiler 2-0 
Sezonun ilk maçını Galatasaray ile deplasmanda oynayacaklarını da belirten başarılı hoca, "Önümüzde 15 günlük bir zaman var. Bu süreyi çok iyi kullanmak istiyoruz. Galatasaray maçı hakkında konuşmak için erken. Hazırlıklarımızı bitirdiğimiz zaman Galatasaray, Fenerbahçe, Beşiktaş ve Trabzon'a karşı da kendi futbolumuzu oynayacağız" diye konuştu. Bu arada Konyaspor hazırlık maçında Süper Lig'in yeni ekibi Kayseri Erciyesspor'u 2-0 mağlup etti. Yeşil-Beyazlı ekibin gollerini 68. dakikada Murat Hacıoğlu ve 90'da Soner attı. 


</TEXT>
</DOC>
