<DOC>
<DOCNO> 395515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo10.html </URL>
<DATE> 2005/11/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
O bir efsane Eric Cantona 
</HEADLINE>
<TEXT>

     İngiliz futbol taraftarları arasında yapılan bir anket sonucunda Premier Lig tarihinin en büyük oyuncusu Eric Cantona seçildi. Premier Lig sponsoru Barclays tarafından yapılan anket sonucunda 170 farklı ülkeden 26 bin futbolsever bir zamanlar Manchester United'da top koşturan Fransız oyuncu Eric Cantona'yı lig tarihinin efsanevi ismi seçti. İngiltere'de Manchester United dışında Leeds United forması da giyen Cantona oyların yüzde 17'sini aldı. İlginç bir şekilde Singapur ve Tayland'da yaşayan futbol tutkunları ise tercihlerini Danimarkalı kaleci Peter Schmeichel'dan yana kullandı. 
     Ankette favori menajer olarak ise Chelsea'nin Portekizli Teknik Direktörü Jose Mourinho öne çıktı. Mourinho oyların yüzde 28'ini alırken taraftarların yüzde 22'si ideal bir Premier Lig maçının Old Trafford'da oynanması gerektiğini dile getirdi. Mevcut oyuncular arasında Thierry Henry en başarılı oyuncu seçilirken ankette yer alanlar Premier Lig'de yer alması gereken oyuncu olarak da Barcelona'nın yıldızı Ronaldinho'yu gösterdi. Old Trafford en iyi stat olarak birinci sırada yer almasına karşın ankete Fransa, Almanya, Çin ve Hong Kong'dan katılanlar tercihlerini Liverpool'un Anfield Stadı'ndan yana kullandı. 
     
</TEXT>
</DOC>
