<DOC>
<DOCNO> 377150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur42.html </URL>
<DATE> 2005/09/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Töreye iki can birden 
</HEADLINE>
<TEXT>

     Rifat YÜZER NAZİLLİ Aydın , DHA 

DİYARBAKIR Dicle Üniversitesi Meslek Yüksek Okulu öğrencisi 23 yaşındaki Zülfikar Ekinci, bu yıl Harran Üniversitesi Meslek Yüksek Okulu'nu kazanan kızkardeşi 21 yaşındaki Güllü Ekinci'yi ve 15 gün önce birlikte kaçtığı evli sevgilisi 27 yaşındaki Macit Kaya'yı, ikinci evliliğini yapıp Aydın'ın Nazilli İlçesi'ne yerleşen annesinin evinde öldürdü. Kız kardeşini ve birlikte kaçtığı kişiyi 11 kurşunla öldüren Zülfikar Ekinci olaydan sonra kaçtı. 
     Diyarbakır'da ağabeylerinin yanında kalan Güllü Ekinci ile evli ve üç çocuk babası Macit Kaya birbirlerine aşık oldu. Güllü Ekinci, ağabeyleri evlenmelerine izin vermeyince Macit Kaya ile 15 gün önce kaçtı. 
     Diyarbakır'daki akrabaları, aralarında gerginlik meydana gelen Ekinci ve Kaya ailelerini barıştırmak için araya girdi. Güllü Ekinci ve ağabeyi Zülfikar Ekinci, babaları öldükten sora ikinci evliliğini yapan anneleri 50 yaşındaki Havva Görez'den evlilik izni almak için beraberlerine Macit Kaya'yı da alarak dün saat 15.00 sıralarında Diyarbakır'dan Nazilli'ye geldi. Macit Kaya'yı ve kız kardeşini Cumhuriyet Mahallesi'ndeki annesinin evinde bırakan Zülfikar Ekinci aynı mahallede oturan üvey amcaları 32 yaşındaki Bayram Durmuş ve 27 yaşındaki Raşit Durmuş ile birlikte kahvehaneye gitti. Saat 22.00 sıralarında cep telefonundan aranan Zülfikar Ekinci, kahvehanenin dışına çıkarak yaptığı telefon görüşmesinin ardından, Ben beş dakika eve gidip, geleceğim, bir işim var'' diyerek amcalarının yanından ayrıldı. 
     Annesinin 268'inci Sokak 14 numaradaki evine ödenen Zülfikar Ekinci, belindeki tabancayı çekerek salondaki çek-yatta yan yana oturan kız kardeşi Güllü Ekinci'yi ve Macit Kaya'yı kurşun yağmuruna tuttu. 
     Bir metre mesafeden 14 el ateş ederek kız kardeşini ve birlikte kaçtığı Macit Kaya'yı öldüren Zülfikar Ekinci kayıplara karıştı. 
     Salonda karşı divanda oturan anne Güllü Görez ve o sırada yanında bulunan iki küçük çocuk da korkunç cinayetin etkisiyle şok geçirdi. 
     Çifte töre cinayeti ile ilgili olarak olay yerinde inceleme yapan polis ve Savcılık, kurşunlardan 11'inin ölenlere isabet ettiğini belirledi. Cenazeler otopsi için Nazilli Devlet Hastanesi morguna kaldırıldı. 
     Güllü Ekinci'nin bu yıl girdiği üniversite sınavında Şanlıurfa Harran Üniversitesi Meslek Yüksek Okulu'nu kazandığı, ancak gitmeyi düşünmediği öğrenildi. Cinayetle ilgili soruşturma çok yönlü devam ederken kaçan Zülfikar Ekinci'nin yakalanması için çalışmalar sürüyor. 
     . 
     
</TEXT>
</DOC>
