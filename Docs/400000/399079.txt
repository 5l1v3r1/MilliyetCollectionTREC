<DOC>
<DOCNO> 399079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas01.html </URL>
<DATE> 2005/11/29/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
ABD'de, sanal dünyada alışveriş çılgınlığı 
</HEADLINE>
<TEXT>

     Şükran Günü nedeniyle geçtiğimiz perşembe günü alışveriş sezonuna giren ABD'de internet üzerinden yoğun alışveriş gününün de bugün başladığı ve gün içinde toplam 58 milyon Amerikalının ev ya da işyerindeki bilgisayarlarından alışveriş yapmalarının beklendiği açıklandı. 
     Alışveriş çılgınlığının doruğa çıktığı cumadan sonraki ilk pazartesinin ''Siber Pazartesi'' olarak kabul edildiği ABD'de online alışveriş beklentileri yüksek seyrederken, internet araştırma firması comScore Networks'a göre, geçtiğimiz hafta internetten yapılan satışlar geçen yılın aynı haftasına göre yüzde 22 oranında artarak 1,89 milyar dolara ulaştı. 
     Diğer bir araştırma firması olan Nielsen NetRatings ise, internet üzerinden yapılan alışveriş trafiğinin geçen yıla göre yüzde 29'luk bir artış gösterdiğini belirtirken, Yahoo Shopping yüzde 30'luk bir artış beklentisine rağmen, cuma günü kendi sitelerinden alışveriş yapanların sayısının geçen yılın aynı gününe göre yüzde 52'lik artış gösterdiğini açıkladı. 
     ShopperTrak RCT Corp. isimli bir piyasa araştırma kuruluşunun verilerine göre ise, yapılan promosyonlarla alışverişin çılgınlık seviyesine ulaştığı cuma ve takip eden Cumartesi günü yapılan alışveriş miktarı geçen yıla göre yüzde 0,5 oranında azalarak 13,4 milyar dolar olarak gerçekleşti. 
     
</TEXT>
</DOC>
