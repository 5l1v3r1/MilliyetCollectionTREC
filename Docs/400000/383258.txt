<DOC>
<DOCNO> 383258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo08.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Organize suç kuşkusu 
</HEADLINE>
<TEXT>


Kapandı denen şike ve bahis dosyası yeniden açılıyor. A.Sebat Savcılığı ve Emniyet Genel Müdürlüğü, federasyondan konuyla ilgili elde edilen tüm bilgi ve belgeleri istedi 

GÜNÜN HABERİ CEMAL ERSEN 


Yargı ve Emniyet 6 ay önce Akçaabat Sebatspor - Kayserispor maçıyla patlayan şike ve bahis skandalına el koydu. Futbol Federasyonu tarafından yürütülen ve hafta içinde olaya adı karışan futbolcular ile diğer şahıslara verilen cezaların açıklanmasıyla kapanan dosya, bu kez Akçaabat Cumhuriyet Başsavcılığı ve Emniyet Genel Müdürlüğü tarafından ikinci kez açılıyor. 
Federasyondan bugüne kadar ulaşılan bilgi ve belgeleri talep eden Cumhuriyet Savcılığı 2005 500 karar sayılı dosya ile hazırlık tahkikatına başladığını bildirdi. Başsavcı A.Murat Derme hafta içerisinde resmi bir yazı ile Futbol Federasyonu, Şike Tahkik Kurulu ve PFDK tarafından yapılan araştırmaları istedi. 
Savcılığın inceleme sonunda suç unsuru bulması durumunda dava açacağı, dosyanın şike boyutunun da bu inceleme kapsamında gündeme geleceği öğrenildi. Ceza hukuku açısından suç oluşturacak unsurlara ulaşılması durumunda bu bilgilerin Futbol Federasyonu ile de paylaşılacağı ve PFDK'nın yeni bir soruşturma açabileceği kaydedildi. 

Organize suçlar devrede 
Bahis ve şike skandalının yurt dışı uzantıları Emniyet Genel Müdürlüğü'nü de harekete geçirdi. Genel Müdürlüğün olayın ardında organize bir suç örgütü olup olmadığı üzerinde durduğu, Kaçakçılık ve Organize Suçlar Dairesi'ni bu amaçla görevlendirdiği bildirildi. 
Federasyondan bilgi isteyen emniyetin, özellikle Arnavut mafyası üzerine eğildiği ve bunun Türkiye bağlantılarının peşinde olduğu öğrenildi. Arnavut mafyasının Uluslararası bahis şirketleriyle ilgisini de bilen emniyetin, gerekirse adı geçen futbolcu ve diğer şahısların ifadelerine başvuracağı bildirildi. Gökdeniz'in bahis organizasyonu sırasında Arnavutlukla yaptığı telefon görüşmelerini de takibe alan emniyetin soruşturmayı genişleteceği, A.Sebat Başkanı Veli Sezgin'in skandalın ortaya çıkmasından sonra vurulmasının da inceleme kapsamında tekrar gündeme geleceği ifade edildi. 


</TEXT>
</DOC>
