<DOC>
<DOCNO> 368932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko28.html </URL>
<DATE> 2005/08/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
OPEC dışındaki ihracatçılar beklenen üretim miktarını tutturamıyor 
</HEADLINE>
<TEXT>

     Petrol fiyatları rekordan rekora koşarken Uluslararası Enerji Ajansı UEA , Petrol İhraç Eden Ülkeler Örgütü OPEC dışındaki bağımsız ihracatçılar için yaptığı arz tahminini aşağıya çekti. 
     Sanayileşmiş 26 ülkeye enerji konusunda danışmanlık hizmeti veren UEA'nın aylık raporunda, bağımsız ihracatçıların günlük arz miktarının daha önceki tahminlerin 205 bin varil altında kalacağını bildirildi. 
     UEA'ya göre, 205 bin varillik günlük üretim eksiğinin 150 bin varili öngörülmeyen üretim aksaklıkları yüzünden ABD, Meksika, İngiltere ve Norveç'ten kaynaklansa da, Rusya, Afrika ve Asya-Pasifik bölgesindeki bağımsız ihracatçıların üretimleri de beklenenin altında seyrediyor. 
     Raporda, geçen yıl günde 1.1 milyon varillik ekstra üretim yapan OPEC dışındaki ihracatçıların bu yıl yapacağı günlük fazladan üretim miktarının sadece 675 bin varilde kalacağı ifade edildi. 
     Raporda, bağımsız üreticilerin ek talebi karşılamakta yetersiz kalmasının OPEC'in yükünü artıracağı belirtilirken, kartelin şu anda yedek kapasitesini hemen hemen sonuna kadar kullanmakta olduğuna da dikkat çekildi. 
     Uluslararası piyasalarda bugün, tüm petrol çeşitlerinin fiyatları için gösterge oluşturan iki petrol türünden ABD hafif petrolünün varil fiyatı ilk kez 65 doların, Brent petrolününki de yine ilk kez 64 doların üstüne çıkarak yeni rekorlar kırmıştı. 
     
</TEXT>
</DOC>
