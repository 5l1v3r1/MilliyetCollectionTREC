<DOC>
<DOCNO> 398096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/gun06.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada 'derin yırtık' 
</HEADLINE>
<TEXT>


Türk hava sahasına bilgi vermeden giren ve yaklaşık 1000 km uçan Alman yolcu uçağı kafalarda soru işaretleri yarattı 


Mısır'dan kalkan Alman LTU Havayolları'na ait A - 321 tipi yolcu uçağının, 3 Kasım'da Türk hava sahasını güney - kuzey istikametinde boylu boyunca, bilgi vermeksizin kat ettiği ortaya çıktı. İstanbul üzerinden de geçen uçağın 11 Eylül türü bir saldırıyı rahatlıkla gerçekleştirebileceği bildirilirken, uçağın yükünü deklare etmemesi soru işaretleri yarattı. Devlet Hava Meydanları İşletmesi DHMİ Genel Müdürlüğü yetkilileri, "Güvenlik konusunda büyük zaafiyet" olarak nitelendirdikleri olayla ilgili soruşturma başlatıldığını kaydetti. 
Uçak, 17.20 sularında Antalya üzerinden Türkiye'nin FIR hattına uçakların bir hava sahasından bir başka hava sahasına devredildikleri bölge girdi. 
DHMİ Genel Müdürlüğü'ne bağlı trafik kontrol merkezi, durumu Antalya'ya 300 kilometre mesafedeki Afyon'da fark etti. Uçak, çağrılara yanıt vermezken, terörist saldırı ihtimali üzerine Hava Kuvvetleri Harek t Merkezi uyarıldı. Merkez de F-16'ları "önleme görevi" için havalandırdı. Mısır - Münih seferini yapan yolcu uçağı, 50 dakika Türk hava sahasında kaldı, ancak müdahaleyle karşılaşmadan, Bulgaristan'ın FIR hattına girdi. Uçak, Bulgaristan FIR hattına girerken bilgi verdi. 

Füzeler vurabilirdi 
Yetkililer, "Uçak, 11 Eylül benzeri bir saldırı gerçekleştirmeye yeltenebilirdi. Dalışa geçtiğinde, İstanbul'u koruyan hava savunma sistemine bağlı füzeler ateşlenebilirdi. Bu olay nedeniyle Mısır ve Alman LTU firması ağır ceza alabilir" dedi. LTU yöneticisi Pierre De la Motte, iddiaları yalanlayarak "O gün 2 Mısır - Münih uçuşumuz var. İkisi de Türkiye üzerinden yapılmadı" dedi. Türkiye, uçağın LTU'ya ait olduğu bilgisini Bulgar makamlarından elde etti. 

Angajman kuralları 

İzinsiz uçan ya da rotasından çıkan uçaklar, Esenboğa ve Atatürk havalimanlarındaki merkezlerce tespit ediliyor. Tehdidi önleme görevinin savaş uçaklarına verilmesinin ardından angajman kuralları işliyor. F-16'lar şüpheli uçağa kilitleniyor. Uçaktan hızını düşürmesi ve iniş takımlarını açması isteniyor. Ardından uçağın güvenli inişi sağlanıyor. Uyarıları dikkate almayan uçak, en üst askeri yetkilinin emriyle imha ediliyor. İstanbul'u 15. Füze Üs Komutanlığı'na bağlı radar ve hava savunma sistemleri koruyor. Ankara da alçak irtifa hava savunma sistemiyle koruma altında. 



</TEXT>
</DOC>
