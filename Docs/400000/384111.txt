<DOC>
<DOCNO> 384111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/uras.html </URL>
<DATE> 2005/10/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ereğli'nin fiyatı da iyi alıcısı da 
</HEADLINE>
<TEXT>


Ereğli, özelleştirme proğramında satışa çıkarılan en önemli tesislerden biridir. Bu nedenle kaça satılacağı ve kime satılacağı merak konusu idi. 
Ereğli'nin önemi, İsdemir ile birlikte ülkenin demir cevherini kömür ile eriterek demir-çelik üreten tek tesisi olması idi. Ülkenin yassı demir çelik üreten tek tesisi olması idi. 
Yassı demir çelik ürünü, sanayin ana girdisi. Otomotiv sanayi, gemi sanayi, buzdolabı, çamaşır makinesi sanayi, tarım aletleri sanayi, madeni eşya sanayi yassı demir çelik üretimi kullanıyor. 
Ülkemizin yassı demir çelik ürünü kullanan sanayiinin yıllık talebi 7 milyon ton. Ereğli sadece 3 milyon ton yassı demir çelik üretiyor. Kalan 4 Milyon ton yassıyı her yıl dışarıdan ithal ediyoruz. Her yıl 3 milyar dolar ödüyoruz. Ereğli yassı üretim kapasitesini artırmaya, İsdemir'de yassı üretim hattı kurmaya çalışıyor. 
İşte bunun içindir ki, Ereğli'yi alacak olanın, sadece mevcut tesisi işletmekle yetinmemesi, kapasite artırımı için yeni yatırımları yapacak istek ve parasal güce de sahip olması bekleniyordu. 

Yabancıya gitmedi 
Dün neler oldu 
- Açık artırma iyi zamanda yapıldı. Bir önceki gün Türkiye'nin AB ile müzakerelere başlama kararı verilmişti. Eğer bu karar olumsuz çıksa idi, 
yabancı ve yerli alıcılar, açık artırmaya iyi bir moral ile katılamazdı. 
Yabancıların belli fiyatdan sonra ihaleden çekilmeleri , AB kapısının kapanmasına bağlanabilirdi. 
- Açık artırmada yabancılar belli fiyatın üzerine çıkmadıkları için, sonunda yarış iki Türk sermaye grubu arasında cereyan etti. 
- Türk sermaye gruplarından OYAK'ın, yabancı grupların fiyatlarının üzerinde bir fiyat ile Ereğli'yi satın alması iyi oldu. 

OYAK en iyi alıcı 
Oyak'ın Ereğli'yi satın alması neden iyi oldu 
- OYAK yönetim ve finansman gücü olan bir grup. Ödemeyi göze aldığı parayı bulur. Bu parayı ödedikden sonra da Ereğli'yi verimli şekilde çalıştırmak için gerekeni yapar. 
- Ereğli'yi satın alabilecek iki grup vardı. Biri Koç, diğeri OYAK grubu idi. Koç daha önce Asil Çelik'deki kötü deneyimi ve de Tüpraş angajmanı nedeniyle açık artırmaya girmedi. Ortak Girişim grubu'nun niyeti iyi idi ama, finansman gücü zayıftı. Ortak grupda liderlik sorun yaratabilirdi. 
- OYAK, Türkiye'de ailelerin hakim olduğu sermaye grupları arasında, profesyonel yönetime dayalı olarak gelişme gösteren tek sermaye grubu. Bu nedenle Ereğli'yi profesyonel kadrolarla çoşturma ve koşturma şansı var. 
Ereğli yabancı sermaye grubuna gitmesin deniliyordu. Gitmedi. Yerli sermaye grupları arasından da Ereğli'yi en iyi işletebilecek olanlardan birine gitti. Vatana millete hayırlı olsun. 



</TEXT>
</DOC>
