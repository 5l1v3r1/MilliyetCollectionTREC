<DOC>
<DOCNO> 384829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy09.html </URL>
<DATE> 2005/10/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hakkari Valisi'nden 'Suyu idareli kullanın' uyarısı 
</HEADLINE>
<TEXT>

     Hakkari Valisi Erdoğan Gürbüz, içme suyu depolarının açılışını yapmak üzere gittiği köylerde suyun idareli kullanılmasını istedi. 
     Köylerin Altyapısını Destekleme Projesi KÖYDES kapsamında suya kavuşan köylerde incelemede bulunan Gürbüz, Akbulak Köyü'ndeki su deposunun açılışında yaptığı konuşmada, bütün köylerin içme suyuna kavuşmasının sevindirici bir gelişme olduğunu kaydetti. 
     Su sıkıntısının yaşanmaması için içme suyunun tarlada kullanılmaması gerektiğini anlatan Gürbüz, ''Köylerimizdeki su sıkıntısını gidermek için başlattığımız çalışmalar sonucu, bütün köylerimiz içme suyuna kavuştu. Biz üzerimize düşen görevi yaptık, şimdi sıra sizde. Siz de suyu israf etmeden idareli bir şekilde kullanın'' dedi. 
     Vali Gürbüz, Akbulak Köyü'ndeki su deposunun açılışı sırasında kestiği kurdeleyi, çeyiz sandıklarına koymak üzere genç kızlara verdi. Gürbüz, su depolarının köyler için büyük önem taşıdığını belirterek, ''Bu olayın hatırlanması için açılışta kestiğim kurdeleyi yanımda bulunan genç kızlara veriyorum. Kızlarımızdan bu kurdeleyi çeyiz sandıklarında saklamalarını ve bu günü sürekli hatırlamalarını istiyorum'' diye konuştu. 
     
</TEXT>
</DOC>
