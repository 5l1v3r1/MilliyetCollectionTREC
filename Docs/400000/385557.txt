<DOC>
<DOCNO> 385557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo33.html </URL>
<DATE> 2005/10/10/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Briegel "Türkiye maçında kaybedeceğimiz bir şey yok" 
</HEADLINE>
<TEXT>

     Arnavutluk Milli Takımı Teknik Direktörü Hans Peter Briegel, ''Türkiye maçında kaybedeceğimiz bir şey yok'' dedi. 
     Briegel, 18. Dünya Kupası eleme grubunda, 12 Ekim Çarşamba Türkiye ile yapacakları son grup maçını değerlendirerek, bu maçın Türkiye için önemini bildiklerini söyledi. 
     Alman teknik adam, takımın kamp yaptığı Adriatik Otel'de yaptığı açıklamada, gruptaki Ukrayna ile yaptıkları son maçta 1 puan aldıklarını belirterek, şunları söyledi 
     ''Ukrayna maçında bizim de güçlü olduğumuzu gösterdik. Arnavutluk bugüne kadar 13 puan aldı. Bu bizim için büyük bir başarı. Bu maçın Türkiye için önemini biliyoruz ama bu bizi ilgilendirmiyor. Bizim kaybedecek bir şeyimiz yok. Bu maçta puanımızı daha da artırmak istiyoruz.'' Arnavutluk Milli Takımı futbolcularından Klodian Duro ise Türkiye'nin amacının Dünya Kupası'na gitmek olduğunu ve play-off'a kalmak için oynayacağını ifade ederek, ''Bizim için ise prestij maçı olacak ama yine de yüzde 100 futbolumuzu ortaya koyacağız. Elimizden geleni yapacağız. Elemelerdeki son maçımızda puan almak istiyoruz. Bu maç kolay olmayacak'' diye konuştu. 
     
</TEXT>
</DOC>
