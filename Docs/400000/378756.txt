<DOC>
<DOCNO> 378756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur34.html </URL>
<DATE> 2005/09/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'da halk otobüsü personeli tek tip kıyafet giyecek 
</HEADLINE>
<TEXT>

     İstanbul’da, İETT Genel Müdürlüğü’nün denetiminde toplu taşımacılık hizmeti veren özel halk otobüslerinin personeli, bugünden itibaren takım elbise giyecek. 
     Elbiselerin tanıtımı amacıyla Eresin Otel’de düzenlenen toplantıda, İETT Genel Müdürü Muammer Kantarcı, özel halk otobüsü sahipleri ile sürücülerine, D-100 Karayolu’nda trafik kurallarını ihlal ederek orta şeritte yolcu indirip bindiren otobüslere ilişkin görüntüleri sinevizyondan gösterdi. 
     Özel araçlarla birlikte günde 1 milyon yolcunun seyahat ettiği bir güzergahtaki kuralsızlık manzaralarını kabul etmelerinin mümkün olmadığını vurgulayan Kantarcı, "Böyle bir taşımacılık anlayışını ne biz, ne İstanbul istiyor" dedi. 
     Kantarcı, İstanbul Halk Ulaşım A.Ş’ye, özel halk otobüslerinin hizmet standardını yükseltmelerini desteklemek için "ISO 9001" kalite yönetim belgesi vereceğini, ancak bu belgenin bir kağıt parçası olmaktan öte yaşanabilir bir hayat tarzına dönüştürülmesi gerektiğini kaydetti. 
     Hizmet alanında kalite, hız, güvenlik ve güleryüzlülük olmak üzere 4 temel ilkeleri olduğunu kaydeden Genel Müdür Kantarcı, sözlerini 
     şöyle sürdürdü 
     "Kaliteli hizmet için katılımcılık anlayışını, insan taşıyoruz bilincini geliştirmemiz, İstanbul’a müşteri odaklı bir hizmet vermemiz gerekiyor. Bizi tercih eden yolcuların can ve mal güvenliği bize emanet. Bunlar sağlanırsa, trafikte gördüğümüz olumsuz manzaralar ortadan kalkar. Aksi takdirde araç ve yolcu güvenliğinden söz edemeyiz." Kantarcı, trafiğin bir kültür olduğunu, ancak bu kültür olmazsa, 3 şeritli değil 6 şeritli yol da yapılsa, İstanbul metro ağlarıyla da örülse, yine özel otobüsler, özel araçlar ve motosikletlerin yol açtığı trafik kazalarının önlenemeyeceğini bildirdi. 
     Özel halk otobüslerinde araç filosunun 4-5 yaş ortalaması ile Avrupa’nın en genç filosu olduğunu, ancak kalite noktasında henüz standartların yakalanamadığını belirten Kantarcı, bu konuda da çalışma başlatıldığını söyledi. 
     İETT Genel Müdürü Kantarcı, tek tip kıyafet uygulamasını da özel halk otobüslerinde "muhatap kim" sorusunun yanıtını bulmak, şoförlerin giysileri ve davranışlarıyla "insana, İstanbullulara hizmete hazır" mesajı verilerek fark edilmelerini sağlamak için başlattıklarını sözlerine ekledi. 
     Kantarcı, daha sonra "ISO" belgesini, İstanbul Halk Ulaşım A.Ş. 
     Yönetim Kurulu Başkan Yardımcısı İbrahim Kala’ya verdi. 
     Muammer Kantarcı, ardından da füme renkli takım elbise, buz mavisi gömlek ve bordo kravattan oluşan kıyafeti giyen özel halk otobüsçülerle fotoğraf çektirdi. 
     Bu arada, tek tip kıyafeti giymeyen halk otobüsü personeline 130 YTL tutarında ceza uygulanacağı bildirildi. 
     
</TEXT>
</DOC>
