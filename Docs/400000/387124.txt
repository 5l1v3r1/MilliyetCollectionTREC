<DOC>
<DOCNO> 387124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko10.html </URL>
<DATE> 2005/10/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AMB Başkanı Trichet Faiz oranları hala uygun 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, Avro Kuşağı'ndaki cari faiz oranlarının ''hala uygun olduğunu'' söyledi. 
     Trichet'nin sözleri, faiz oranlarını 2 yıldır yüzde 2 olarak sabit tutan AMB'nin kısa dönemde bu tavrını sürdüreceğini gösterirken, ''hala'' vurgusu bir süre sonra bir faiz değişikliğinin gündeme gelebileceği ihtimalinin gözardı edilmemesi gerektiği şeklinde yorumlanıyor. 
     Çin'in Şianghı kasabasında G-20 grubunun bugün sona eren toplantısında konuşan Trinchet, yüksek petrol fiyatlarının bu yıl Avro Kuşağı'nda enflasyonun resmen belirlenen üst sınırın üstüne çıkmasına yol açtığını, ancak, şu ana kadar korkulan ''ikinci raund etkileri''nin gerçekleşmediğini söyledi. 
     Trichet, AMB olarak enflasyondaki gelişmeleri dikkatle izlediklerini ve fiyat istikrarını korumak için teyakkuzda bulunduklarını bildirdi. 
     İkinci raunt etkileri, başta enerji olmak üzere herhangi bir girdideki fiyat artışlarının ücretler ve temel ihtiyaç malları gibi başka kalemlerin fiyatlarında da artışa neden olmasıyla genel enflasyon düzeyinin yükselmesi anlamına geliyor. 
     
</TEXT>
</DOC>
