<DOC>
<DOCNO> 393965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/axspo02.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milan'ı bana bırakın' 
</HEADLINE>
<TEXT>


Fenerbahçe Teknik Direktörü Christoph Daum, "Siz Vestel Manisaspor maçına motive olun, Milan'ı ise bana bırakın. Gerekli analizleri yapıyorum" diyerek futbolcularından yalnız ligi düşünmelerini istedi 

YUSUF KOBAL 


Sivasspor'u deplasmanda mağlup ederek üst üste 10. galibiyetini alan Fenerbahçe'de Teknik Direktör Christoph Daum, futbolcuların Şampiyonlar Ligi'ndeki Milan maçı nedeniyle Vestel Manisaspor'la yapılacak karşılaşmayı ikinci plana atmalarından çekiniyor. 
Bu konuda endişe yaşayan Alman hoca, sarı - lacivertli futbolculara Milan maçı için güvence verdi. İtalyan ekibini çözmek için çok detaylı bir çalışma yaptığını belirten Daum, "Milan'ı bana bırakın" dedi. 
Tecrübeli teknik adam, futbolcularla yaptığı konuşmada, "Vestel Manisaspor karşısına tam motivasyonla çıkmalıyız. Eğer Milan maçı nedeniyle bu karşılaşmaya iyi motive olamazsanız, sıkıntı yaşayabiliriz. Bu nedenle sizden sadece Manisaspor maçını düşünmenizi istiyorum. Milan'ı düşünmeyi bana bırakın. Ben o maçı yeteri kadar düşünüyorum. Gerekli çalışmaları yaparak size tam bir Milan analizi sunacağım. Yeter ki siz Vestel'i yenin" ifadelerini kullandı. 

İsviçre'ye geçiyor 
Süper Lig'e verilen aradan yararlanarak ailesiyle birlikte İspanya'ya tatile giden Christoph Daum bugün İsviçre'ye geçerek, A Milli Takım kampını ziyaret edecek. Teknik Direktör Fatih Terim'le bir araya gelecek olan Daum, ay - yıldızlı futbolculara başarı dileğinde bulunacak. Alman hoca, Milli Takımımız'ın yarın oynayacağı 2006 Dünya Kupası baraj maçını İsviçre televizyonuna yorumlayacak. 

Ata'yı andılar 

HÜSEYİN YAVUZ 

Fenerbahçe'de üç günlük tatil bitti. Samandıra Tesisleri'nde toplanan sarı - lacivertli takım, çift antrenmanla Vestel Manisa maçının hazırlıklarına başladı. İspanya'da bulunan Daum'un yer almadığı idmanı antrenör Roland Koch yönettti. Sabah yapılan kondisyon antrenmanı 1 saat 15 dakika sürerken, Zafer Biryol salonda çalıştı. Akşamki idmanda ise toplu çalışmalar gerçekleştirildi. Atatürk'ün ölümünün 67. yıldönümü nedeniyle Samandıra Tesisleri'nde anma töreni düzenlendi. Koch, Murat Kuş ve futbolcuların katıldığı törende 1 dakikalık saygı duruşunda bulunuldu. 

Santos Alex'e hayranım 

Çaykur Rizespor'un Brezilyalı futbolcusu Douglas dos Santos, Fenerbahçeli Alex'i örnek aldığını söyledi. Stiliyle vatandaşı Alex'e benzetilen Douglas, "Futboluna hayranlığımı gizleyemem. Yetenekleri tartışılmaz bir futbolcu. Duran toplarda çok isabetli paslar atıyor. Kaleye kullandığı şutlar da etkili. Kendime Alex'i örnek alıyorum ama onu taklit etmiyorum" ifadesini kullandı. 

Aurelio rahatlattı 

SÜLEYMAN EKİN DHA 

Fenerbahçe ile sözleşmesi sezon sonunda biteceği için başta Marsilya olmak üzere Avrupalı bazı kulüplerin iştahını kabartan Marco Aurelio güvence verdi. Brezilyalı yıldız, sarı - lacivertli takımda mutlu olduğunu belirterek, mukavelesini uzatmak istediğini söyledi. 
Eşi Alice ve kızı Marrayla ile gittiği tatilden dönen Sambacı, "Kontratım 16 Haziran 2006'da sona erecek. Ancak futbol hayatımı Fenerbahçe'de sürdürmek istiyorum. Umarım gelişmeler bu yönde olur" dedi. İkinci Başkan Nihat Özdemir de, Aurelio'nun kalmasını istediklerini dile getirdi. Özdemir, "Sözleşme yenileme konusunda sorun yaşayacağımızı sanmıyorum" diye konuştu. 

Anelka'dan hediye 

Fenerbahçe'nin Fransız futbolcusu Anelka, 3.5 yıl sonra milli formaya kavuşmasının kendisi için büyük keyif olduğunu söyledi. Fransa'nın, Kosta Rika ile yaptığı hazırlık maçında yeniden milli formayı giyen ve bir de gol atan Anelka, internet sitesinde yer alan açıklamasında, "Herkes korkuyordu, ama galibiyetle bitirdik. Önemli olan da bu" dedi. Yıldız futbolcu, attığı golü, tüm Antilliler ve 16 Ağustos'taki uçak kazasında hayatlarını kaybeden 153 Martinik vatandaşına adadığını belirtti. 


</TEXT>
</DOC>
