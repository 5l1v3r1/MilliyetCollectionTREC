<DOC>
<DOCNO> 351899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo29.html </URL>
<DATE> 2005/06/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kürşat Beşiktaş'a transferimde sorun yok... 
</HEADLINE>
<TEXT>

     Çaykur Rizespor'da, iç ve dış transfer çalışmaları sürüyor. 
     Cezayir, Tunus ve Fransa'da futbolcu izleyen teknik direktör Metin Yıldız, Türkiye'ye döndü. 
     Cezayir Milli Takımı oyuncusu olan ve Fransa'nın Troyes takımında forma giyen 22 yaşındaki Karim Ziani'yi teknik direktör Yıldız'ın beğendiği, yapılan görüşmeler sonrası bu futbolcunun Çaykur Rizespor'un önerisine sıcak baktığı ve hafta sonunda bu transferin netlik kazanacağı belirtildi. 
     
     KÜRŞAT'IN TRANSFERİ 

     Çaykur Rizespor'un kaptanı Kürşat Duymuş, Beşiktaş'a transferinde herhangi bir sorun olmadığını söyledi. 
     Kürşat, bazı basın organlarında transferinin gerçekleşmeyeceği biçiminde çıkan haberlerin gerçeği yansıtmadığını belirterek, ''Beşiktaş'ı seviyorum. Her konuda anlaştık. Gelecek yıl Beşiktaş'ın formasını giyeceğim. Başarılı olabilmek için elimden gelen her türlü mücadeleyi ortaya koyacağım'' dedi. 
     Şu an İzmir'de tatilde olduğunu ifade eden Kürşat, her iki kulübün birbirleriyle anlaştığını ve büyük olasılıkla gelecek hafta Beşiktaş ile resmi sözleşme imzalayacağını kaydetti. 
     
     KAMP HOLLANDA'DA 

     Bu arada Çaykur Rizespor'un, bu yılki yurtdışı kampını Hollanda'da yapması kesinleşti. 
     Hollanda'da 3 ayrı kamp yeri incelediklerini belirten yöneticiler, ''Kamp yapacak takımların ve sahaların iyi oluşu nedeniyle Ahen'de kamp yapmaya karar verdik. Burada 6 hazırlık maçı oynayacağız. Bu hazırlık maçlarımızı Hollanda'da kamp yapan çeşitli ülkelerin güçlü takımları ile yapmayı planladık'' dedi. 

     
</TEXT>
</DOC>
