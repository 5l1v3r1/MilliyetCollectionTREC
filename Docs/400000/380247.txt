<DOC>
<DOCNO> 380247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko17.html </URL>
<DATE> 2005/09/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yerlisi, yabancı rakiplerini geride bıraktı... 
</HEADLINE>
<TEXT>

     Rıfat Yerlikaya 

Yurt dışından yüksek paralar ödenerek alınan araçlara alternatif araç üreten bir firma, Türkiye'de yüksek kalitede yerli malı süpürge aracı üretiyor. 
     Merkezi Ankara'da bulunan Mühendislik Sanayi ve Ticaret Şirketi MÜSAN Pazarlama ve Satış Müdürü Kemal Uçucu, AA muhabirine yaptığı açılamada, 1974 yılında kurulan firmalarının, 1984 yılında Türk mühendis ve işçisinin özverili çalışmasıyla Türkiye'de ilk kez yol süpürme aracının üretimine başladığını belirtti. 
     Üretim kalitesini zamanla artırarak yurtdışındaki rakiplerin seviyesini yakaladıklarını ifade eden Uçucu, ''Bu araçlar, yurt dışından oldukça yüksek fiyatlara getirtiliyordu. Bu nedenle de bu araçlara ilgi gösteren özellikle ilçe ve belde belediyeleri, büyük bir maddi yükün altına girmiş oluyordu'' dedi. 
     Uçucu, motoru dışında tamamen yerli üretim olan yol süpürme aracının ithal rakiplerine göre birçok üstünlüğünün bulunduğunu vurgulayarak, şunları söyledi 
     ''65 bin YTL'ye ithal edilen süpürge aracını, biz 46 bin YTL'ye mal ediyoruz. Yılda yaklaşık 110 adet ürettiğimiz yol süpürme araçlarımızın her birinin 400 litre toz alma kapasitesi var. Damperini kaldırıp, çöplerini yol kenarındaki çöp konteynırlarına boşaltabiliyor. Ayrıca manevra kabiliyeti yüksek olan aracımız, dar sokak ve kaldırımlarda kendi etrafında dönerek rahatlıkla kullanılabiliyor. Tanesini 46 bin YTL'den satışa sunduğumuz aracımız, fiyatıyla rakiplerinden oldukça ucuz. Çünkü yurt dışından getirilen yol süpürme araçların fiyatları oldukça yüksek. Aracımız, 30 işçi ile eşdeğer mali verimliliği sayesinde kendini 2 ay gibi bir sürede amorti ediyor.'' Uçucu, yol süpürme araçlarını bugüne kadar Türkiye'de Antalya, Tokat, Adıyaman ve Konya gibi birçok kentin ilçe ve belde belediyelerine sattıklarını dile getirirken, ''şu anda yurt içinden gelen yoğun talebe yetişmekte zorlanıyoruz. İthal araçlara olan talebi büyük ölçüde kırdık. Ayrıca yurtdışına da açılıyoruz. Süpürge araçlarımızı Irak ve Ürdün'e göndermeye başladık. Sadece iç piyasanın ihtiyacını bile karşılasak, ülkeye ciddi anlamda döviz tasarrufu sağlamış olacağız'' diye konuştu. 
     
</TEXT>
</DOC>
