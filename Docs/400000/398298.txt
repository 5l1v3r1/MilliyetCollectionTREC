<DOC>
<DOCNO> 398298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/axgun02.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı damada 'evet' 
</HEADLINE>
<TEXT>


Yunanistan'ın yeni Ankara Büyükelçisi George Yennimatas'ın eşi Athena Yennimata - Kritikou, "Ya çocuklarınız bir Türk'le evlenmek isterse" sorusuna şu yanıtı veriyor Doğrusu şu, aşkta sınır olmaz 

UTKU ÇAKIRÖZER Ankara 

Türkiye'ye atanan Yunanistan'ın yeni Ankara Büyükelçisi George Yennimatas'ın eşi Athena Yennimata - Kritikou, kendini başta çocuklar olmak üzere yardıma muhtaç kesimlere, sevgi ve şefkat sağlamaya adadı. Ankara'daki Yunan ailelerinin çocuklarıyla, Sosyal Hizmetler ve Çocuk Esirgeme Kurumu'ndaki kimsesiz çocukları 11 Aralık'ta bir araya getirecek olan Yunan sefiresi, Türk ve Yunan sanatçılarının katılacağı 10 bin kişilik bir konser organize edecek. 
Türkiye'ye gelmeden önce Atina'nın Kifisia Belediyesi'nin kültür danışmanlığı görevini yürüten Yunan sefiresi, "Ankara'da günlerimi kadınlarla çay - kahve içerek geçiremem. Bana ihtiyacı olan insanlara ulaşmalıyım" diyor. Yennimata, önümüzdeki 6 ayda şu etkinlikleri gerçekleştirmeyi planlıyor 

6 aylık etkinlikler 
11 Aralık Dünya Çocuk Günü'nde, "Sınırı olmayan oyunlar" ismiyle düzenlenecek etkinlikte, Akyurt Çocuk Yuvası'ndaki 40 çocuk ile Ankara'daki Yunanlı ailelerin çocukları bir araya gelecek. Ünlü Yunanlı ressamların ve eserlerinin tanıtıldığı bir boyama kitabı bastıracak. Kitabın satış geliri çocuklar için harcanacak. Armada Alışveriş Merkezi'nde düzenlenecek Yunanistan haftasında, 1936'dan bu yana Olimpiyat oyunlarının açılışında kullanılan meşaleler Ankara'da sergilenecek. Tanınmış Yunanlı sanatçı Keti Garbi ile bir Türk pop sanatçısının katılacağı 10 bin kişilik yardım konseri düzenleyecek. 
Yunanistan'da da izlenme rekorları kıran "Yabancı Damat" dizisinin iki halk arasındaki yakınlaşmaya "fantastik katkı yaptığını" belirten sefire, dizinin oynadığı akşamlar misafirliğe giden Yunan ailelerinin "televizyonun açılmasını şart koyduklarını" anlatıyor. 
Yennimata, çocuklarının bir Türk'le evlenmek istemesi durumunda göstereceği tepki için de şöyle diyor "Doğrusu şu, aşkta sınır olmaz. İşsiz ya da çalışmaktan kaçınan tembel birisiyle evlenmesine kesin karşı çıkarım. Onun dışında Türk olmuş, Yunan olmuş, hiç karışmam." 



</TEXT>
</DOC>
