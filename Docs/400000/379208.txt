<DOC>
<DOCNO> 379208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun27.html </URL>
<DATE> 2005/09/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Klotz Türkiye'nin AB üyeliği perspektifine sahip olması gerekir 
</HEADLINE>
<TEXT>

     Evren Aydemir bildiriyor 

Almanya, yarın yapılacak erken genel seçimlere hazırlanıyor. 
     Birlik 90 Yeşiller Partisi Berlin Eyalet Meclisi Grubu Başkanı Sybill Klotz, AA muhabirine yaptığı açıklamada, ''Türkiye'nin AB üyeliği perspektifine sahip olması gerekir. Türkiye ile üyelik müzakerelerine şimdi başlanması önemli. Müzakereler tabii ki ucu açık olacak. Türkiye de bu perspektifin gerçekleşebilmesi için çaba harcamalı'' dedi. 
     Birlik partilerinin CDU CSU Türkiye'ye yaptığı ''imtiyazlı ortaklık'' önerisini de eleştiren Klotz, ''Birlik partilerinin imtiyazlı ortaklık önerisi Türkiye'ye, 'Sen dışarıda kalacaksın' demek. Biz Türkiye'yi içeri almak istiyoruz'' diye konuştu. 
     Klotz ayrıca, partisinin en önem verdiği konuların başında uyumun geldiğini kaydederek, ''Ben gençliğimden bu yana çifte vatandaşlık istiyordum. Ancak bizim ülkemizde bazı şeyler çok yavaş gerçekleşiyor'' ifadesini kullandı. 
     Sosyal Demokrat Parti'den SPD Berlin-Neukölln semtinde yeniden adaylığını koyan federal meclis milletvekili Ditmar Staffelt de, AA muhabirine yaptığı açıklamada, Başbakan Gerhard Schröder'in Türkiye'nin AB üyeliği konusunda aldığı kararı önemli bir adım olarak nitelendirdi ve ''Türkiye'ye gelecek yıllarda, AB'ye uygun olduğunu ispatlama fırsatı verilecek'' dedi. 
     Türkiye'de yapılacak daha bazı işler bulunduğuna işaret eden Staffelt, ''Türkiye'de son yıllarda büyük yenilikler yapıldı. Türkiye'nin Avrupa'yla Arap ülkeleri arasında önemli bir bağlantı unsuru oluşturabileceğine inanıyorum'' diye konuştu. 
     Türkiye'ye imtiyazlı ortaklık önerisini de eleştiren Staffelt, ''Türkiye ile imtiyazlı ortaklık zaten var. Ortaklık Anlaşması mevcut ve Türkiye NATO üyesi. Daha fazlası zaten olamaz. İlişkilere daha büyük bir kalite getirilmesi isteniyorsa, bu da şartları yerine getirdiği takdirde Türkiye'nin AB üyeliği olacaktır'' dedi. 
     Staffelt, Türk kökenli seçmenlerin büyük çoğunluğunun SPD'yi kendilerine en yakın parti olarak gördüğünü, bu nedenle SPD'ye oy vereceğini söyledi. 
     
     ÖGER 
     SPD'li Avrupa Parlamentosu milletvekili Vural Öger de, Almanya'da seçmenlerin hala yüzde 25'inin kararsız olduğunu ve son anda karar vereceğini savunarak, ''Gerçi CDU'nun kemikleşmiş bir oy potansiyeli var. Ancak kararsız seçmenlerin çoğu SPD'yi destekliyor. Başbakan Gerhard Schröder'in son zamanlardaki performansı da çok iyiydi. Kendisini destekleyenlerin oranını büyük ölçüde artırdı'' dedi. 
     Türk kökenli seçmenlerin yaklaşık yüzde 75'inin SPD'ye oy vereceğini, bu oranın Birlik 90 Yeşiller Partisi'ne oy verecek Türk kökenli seçmenlerle birlikte yüzde 85'i bulduğunu ifade eden Öger, diğer yabancı kökenli seçmenlerin büyük bölümünün de SPD'ye oy vereceğine inandığını kaydetti. 
     Öger, buna rağmen seçimlerde SPD ile Yeşiller'in çoğunluk sağlayabileceğine inanmadığını belirterek, ''Birlik partileri CDU CSU ile Hür Demokrat Parti de FDP çoğunluk sağlayamazsa 2 seçenek var. Ya SPD ile Birlik partileri büyük koalisyon oluşturacak. Bu durumda da Schröder'in, Merkel'in yöneteceği bir kabinede yer alacağını sanmıyorum. Ya da SPD ile Yeşiller, Sol Parti'nin dışardan desteğiyle bir azınlık hükümeti oluşturabilir'' diye konuştu. 
     CDU üyesi olan Avrupa Türkiye Turizm İş Konseyi Başkanı Hüseyin Baraner ise, CDU'nun büyük bir parti olduğunu, SPD'nin de etkili bir parti olduğunu belirterek, ''Bu partilerin hiçbiri Türkiye'ye düşman değildir. Türkiye ile köklü ilişkileri vardır. Tüm gençlerimizin bu partiler içinde aktif olmalarını istiyorum'' dedi. 
     Türklük konusunun her 2 parti tarafından da son günlerde fazlaca abartıldığını savunan Baraner, ''Türklük şapkasını bir tarafa koyalım. Bu partiler demokratik partilerdir. Hiçbiri için 'Türklere karşı' diyemeyiz'' diye konuştu. 
     Tüm Türk kökenli seçmenleri oy kullanmaya çağıran Baraner, ''Vatandaşlarımız, demokratik olduklarını oy kullanarak göstersinler. Gerçek Avrupalılık budur'' dedi. 
     
</TEXT>
</DOC>
