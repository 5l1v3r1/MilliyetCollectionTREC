<DOC>
<DOCNO> 359196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy08.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ailenin başı açık tek gelini 
</HEADLINE>
<TEXT>


Emine Erdoğan'ın ağabeyiyle evli olan Saadet Gülbaran, "Başımın açıklığına ailede kimse bir şey demez. Denize de mayoyla giriyorum" diye konuştu 

GÜLAY DEMİRTAŞ İstanbul DHA 


Başbakan Recep Tayyip Erdoğan'ın ABD yolculuğu sırasında, türban tartışmalarıyla ilgili örnek gösterdiği, ailesindeki başı açık ender kadınlardan Saadet Gülbaran 55 , "Sayın Başbakan saçıma yeni şekil verdiğimde, 'Yenge, yeni imajın çok güzel olmuş' diyerek bana şaka yapar" dedi. 
Emine Erdoğan'ın ağabeyi Hasan Gülbaran'la evli olan Gülbaran, "Ailede başımın açıklığına kimse bir şey demedi. Karışsalardı, evlilik 35 yıl sürmezdi" diye konuştu. Ailenin 4 gelininden sadece kendisinin başörtüsü takmadığını belirten Gülbaran, Emine Erdoğan'la klasik gelin-görümce ilişkisi yaşamadıklarını söyledi. 
Gülbaran, başı açık olan 2 kızından birinin İstanbul Belediyesi'ndeki "Beyaz Masa"da, diğerinin ise Erdoğan'ın özel ofisinde çalıştığını anlattı. 
Namaza ve oruç tutmaya 13 yıl önce eşinin geçirdiği ameliyatın ardından gördüğü rüya ile başladığını belirten Gülbaran, ailesinden kimsenin, oruç tutup namaz kıldığını bilmediğini ifade etti. "Ben de herkes gibi normal mayo giyip denize giriyorum" diyen Gülbaran, "İşlerim yoğun olduğu için bu yıl eylülde tatil yapacağım" şeklinde konuştu. 


</TEXT>
</DOC>
