<DOC>
<DOCNO> 386550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/axspo01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a 'milli' darbe 
</HEADLINE>
<TEXT>


Milli Takımımız'ın, Arnavutluk'la oynadığı maçta sakatlanan Okan ve Gökhan Zan, Kayserispor'a karşı yok. Dün takımla çalışan Kleberson ile Youla'nın ise maçta forma giyebilecekleri açıklandı 

CENGİZ MALGIR 


Beşiktaş, A Milli Takımımız'ın, Arnavutluk'la oynadığı maçta Okan Buruk ve Gökhan Zan'ı kayıp verdi. Tiran'daki zorlu karşılaşmada arka adalelerinden sakatlanan iki yıldızın dün MR'ı çekildi. Siyah-beyazlı kulüp doktorları, Okan ve Gökhan'ın, Kayseri'de takımdaki yerlerini alamayacaklarını açıkladı. Doktorlar, tedavilerine başlanan Okan ve Gökhan'ı, Sergen'le birlikte UEFA Kupası'ndaki Bolton maçına yetiştirmeye çalıştıklarını bildirdi. 
Kartal'a, Kleberson ve Youla'dan ise müjdeli haber geldi. İzinli gittiği ülkesi Brezilya'da teknik heyetin verdiği programla çalışırken bileğinden sakatlanan Kleberson ile milli takımdan sakat dönen Youla dün takımla antrenmana çıktı. İki yıldızın da Kayserispor'a karşı forma giyebilecekleri açıklandı. 
Öte yandan Divan Kurulu dün akşam Lütfi Kırdar Kongre Salonu'nda iftar verdi. Yemeğe yönetimden sadece Kenan Öner katıldı. 

Sönmez'e son görev 

Yakalandığı ağır hastalık sonucu önceki gün hayata veda eden Beşiktaş Kulübü Disiplin Kurulu Başkanı Şükrü Sönmez son yolculuğuna uğurlandı. Sönmez'in cenazesi, Yıldız Camii'nde öğle vakti kılınan cenaze namazının ardından, Zincirlikuyu Mezarlığı'na defnedildi. Törene, Sönmez'in yakınlarının yanı sıra Beşiktaş 2. Başkanı Murat Aksu, Genel Sekreter Kenan Öner, Basın Sözcüsü ve Basketbol Komitesi Başkanı Yahya Kemal Gençer, Divan Kurulu Başkanı Şeref Nasır ve Divan Kurulu üyeleri de katıldı. 

Ağır tempo 

Kayserispor maçı hazırlıklarını aralıksız sürdüren Beşiktaş dün akşam ağır bir antrenman yaptı. Milli Takım'dan dönen Tümer Metin ve İbrahim Toraman koşu ile yetinirken, Sergen Yalçın fizyoterapist eşliğinde çalıştı. Teknik Direktör Rıza Çalımbay, ısınma hareketlerinin ardından futbolcularına kondisyon ağırlıklı çalışmalar yaptırdı. Antrenman çift kale maçla sona erdi. 


</TEXT>
</DOC>
