<DOC>
<DOCNO> 351040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy08.html </URL>
<DATE> 2005/06/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Muayenehanesi olan doktor başhekimlik yapamayacak 
</HEADLINE>
<TEXT>

     Başhekimler, il sağlık müdürleri artık mesailerinin tamamını kamuya ayıracak. Muayenehanesi olan doktor, başhekimlik ya da il sağlık müdürlüğü yapamayacak. 
     Sağlık Bakanlığı Müsteşarı Necdet Ünüvar, ANKA’ya yaptığı açıklamada, başhekimlik ya da il sağlık müdürlüğü yapacak doktorların özel muayenehane açma hakkının elinden alındığını söyledi. Sağlık Personelinin Tazminat ve Çalışma Esaslarına Dair Kanun’un 4’üncü maddesinde değişiklik yapıldığını ve değişikliğin TBMM Sağlık komisyonunda kabul edildiğini anımsatan Ünüvar, yapılan değişiklik ile başhekim, başhekim yardımcısı, il sağlık müdürü ve yardımcılarının idari görev ile özel çalışma arasında seçim yapma durumunda olduğunu kaydetti. 
     
     3 AY İÇİNDE MUAYENEHANELER KAPANACAK 
     Başhekim ve diğer yöneticilerinin yasa çıktıktan 3 ay içinde muayenehanelerini kapamak durumunda olduğunu belirten Ünüvar, "Başhekimler ve yardımcıları, il sağlık müdürleri ve yardımcıları ya bu görevleri yürütecek ya da özel muayehanelerini çalıştırmaya devam edecek, yani seçim yapmak zorundalar" dedi. 
     
     HİZMETİN KALİTESİ ARTACAK 
     İl sağlık müdürlüğü, il sağlık müdür yardımcılığı, başhekimlik ile başhekim yardımcılığı görevlerinin taşradaki sağlık hizmetlerinin idaresinde ve Bakanlık politikalarının uygulanmasında son derece önemli ve kritik görevler olduğunu vurgulayan Ünüvar, "Bu görevlerde bulunan personelin mesaisinin tamamını görevli oldukları kuruma harcamaları daha uygun olacaktır. Bu, hizmetin verimi ile kalitesini de artacaktır" diye konuştu. 
     
</TEXT>
</DOC>
