<DOC>
<DOCNO> 359127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur62.html </URL>
<DATE> 2005/07/07/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Pendik'te zincirleme trafik kazası 1 ölü 30 yaralı 
</HEADLINE>
<TEXT>

     Pendik’teki zincirleme trafik kazasında, hastaneye kaldırılan yaralılardan 1’inin öldüğü, olayda 30 kişinin yaralandığı belirtildi. 
     E-5 Karayolu’nun Pendik Üstkaynarca mevkiindeki kazada, sürücüsü henüz belirlenemeyen 64 KP 472 plakalı sac yüklü TIR, önünde seyreden 34 ZK 6077 plakalı özel halk otobüsüne, daha sonra da köprü altındaki 
     şehirlerarası otobüs yazıhanesinden yolcu almak için bekleyen 34 ZM 5112 ve 61 S 0274 plakalı otobüslere çarptı. 
     TIR’ın çarptığı halk otobüsü kontrolden çıkarak, önce yol kenarında bekleyen vatandaşların arasına, ardından şehirlerarası otobüs yazıhanesine girdi. 
     Bu sırada, aynı yönde hareket halinde olan 34 HAV 18 plakalı kamyonun sürücüsü de kazaya karışmamak için ani fren yapınca, kontrolden çıkan kamyon şarampole yuvarlandı. 
     Kazanın ardından hastanelere sevk edilen yaralılardan Kartal Dr. 
     Lütfi Kırdar Eğitim ve Araştırma Hastanesi’ne kaldırılan Fadime Kaya, burada yapılan müdahaleye rağmen kurtarılamadı. 
     Kazada yaralananların sayısının 30 kişi olarak belirlendiğini ifade eden yetkililer, olayın ardından çok sayıda ambulans tarafından çevredeki hastanelere kaldırılan yaralıların kesin sayısının belirlenmesi için çalışmaların sürdüğünü kaydettiler. 
     Bu arada, itfaiye ekiplerinin kazaya karışan araçları olay yerinden kaldırma çalışmaları nedeniyle E-5 Karayolu’nun Pendik mevkii bir süre trafiğe kapatıldı. Kaza nedeniyle karayolundaki trafik de uzun süre aksadı. 
     
</TEXT>
</DOC>
