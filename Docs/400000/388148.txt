<DOC>
<DOCNO> 388148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/axyas02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde ölü 'en az' 79 bin 
</HEADLINE>
<TEXT>


Pakistanlı yetkililer, 8 Ekim'de vuran 7.6 büyüklüğündeki deprem sonucu sadece bir kentte 40 bini aşkın can kaybı olduğunu, toplamdaki rakamın ise 80 bini bulabileceğini açıkladılar 

İSLAMABAD, ANKARA AA 

Pakistan'da 8 Ekim'de meydana gelen 7.6 büyüklüğündeki korkunç depremde can verenlerin sayısının 79 binden fazla olabileceği bildirildi. Kuzey - Batı Sınır Eyaleti Enformasyon Bakanı Asif İkbal Daudzey, kendi eyaletlerinde 37 bin 958 kişinin öldüğünü, 23 bin 172 kişinin de yaralandığını söyledi. Daudzey, yerel yöneticilerin ve hastane yetkililerinin verdiği bilgilere göre, sadece eyalet sınırlarında bulunan Mahsehra'da ölenlerin sayısının da 32 bin 653 olduğunu belirtti. 

2 uçak daha gidiyor 
Pakistan yönetimindeki Keşmir'de ölü sayısının 40 bin civarında olduğu açıklanmış, Hindistan, 1360 kişinin depremde hayatını kaybettiğini duyurmuştu. 
Bu arada Başbakanlıkça görevlendirilen 2 adet askeri uçakla, 26 Kızılay personeli, 200 çadır ve muhtelif barınma malzemesinin 2 gün içerisinde Pakistan'a gönderileceği bildirildi. Başbakanlık Türkiye Acil Durum Yönetimi Genel Müdürlüğü'ni n yazılı açıklamasında, yürütülmekte olan insani yardım operasyonu çerçevesinde, Başbakanlık tarafından gönderilen 11 askeri uçak dışında, Kızılayca 1 THY ve 1 özel kargo uçağı olmak üzere 13 yardım uçağının bölgeye gönderildiği belirtildi. 
Açıklamada, bugüne kadar Pakistan'daki yardım çalışmalarında Türk ekiplerinin 9 kişiyi canlı kurtardıkları bildirildi. 

Türkiye'den 50 milyon dolar 
Başbakan Erdoğan'la birlikte bugün Pakistan'a gidecek olan Başbakan Yardımcısı Mehmet Ali Şahin Şahin, bölgeye yapılan yardım miktarının 50 milyon doları aşacağını söyledi. KKTC Din İşleri Başkanı Ahmet Yönlüer de, 100 bin YTL'lik yardım çekini dün Başbakan Erdoğan'a sundu. 


</TEXT>
</DOC>
