<DOC>
<DOCNO> 389498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko31.html </URL>
<DATE> 2005/10/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Babacan Cari açığın GSMH'ye oranının 6 olmasını bekliyoruz 
</HEADLINE>
<TEXT>

     Devlet Bakanı Ali Babacan, cari açığın GSMH'ye oranının yüzde 6 seviyelerinde devam etmesini beklediklerini söyledi. 
     Babacan düzenlediği basın toplantısında, açıklamalarının ardından gazetecilerin sorularını yanıtladı. 
     Sosyal güvenlik reformunun Acil eylem planında yer aldığını vurgularken, ''ancak orada bunun bir yıl içinde yapılacağı belirtilirken, şu şekilde, bu şekilde bugüne gelindi. Önemli olan, hükümetin bu reformları yapmadaki kararlılığıdır, kendi takvimidir'' dedi. 
     
     ZİRAAT VE HALKBANK 
     Ziraat Bankası'nın özelleştirme süreciyle ilgili soru üzerine Babacan, Halkbank'ın özelleştirilmesinde belli noktaya gelindikten sonra Ziraat Bankası'nın ele alınacağını söyledi. 
     Sosyal güvenlik kuruluşlarının tek çatı altında birleştirilmesi ile ilgili yasa tasarısının Ocak ayı sonuna kadar yasalaşmasını beklediklerini kaydeden Babacan, sosyal güvenlik reformu yasa tasarısının ise Şubat ayı ortalarını bulabileceğini, bu süreçte yasanın bir kere daha Ekonomik Sosyal Konsey'de ele alınacağını, bütçe görüşmelerini takiben Sosyal Güvenlik Reformu Yasa Tasarısının TBMM'de görüşüleceğini bildirdi. 
     Bir ve ikinci gözden geçirmeyle ilgili pek çok konunun tamamlandığını, ancak gündemdeki birkaç kısa konuyu da kısa zamanda tamamlayacaklarını kaydeden Babacan, şunları söyledi 
     ''Bunlar, kurumsal yapıyla ilgili yasal düzenlemenin meclise sevkedilmesi, yeni kurumlar vergisi yasasının meclise sevkedilmeis gerekiyor, Bağkur ve SSK primlerinin yeniden yapılanmasıyla ilgili bir yasa tasarısı ki bu da imzaları tamamlanmak üzere bugün yarın TBMM'ye sevkedilecek. 
     Üzerinde anlaştığımız niyet mektubunun bir taslağı. Bunun detaylandırılması, teknik çalışmaların bir süre daha devam etmesini bekliyoruz. Yoksa stratejik, politik anlamda tam bir mutabakata varmış durumdayız. Teknik çalışmalar da haftalar sürebilir. Aralık ayında İcra direktörleri kurulunun formal olarak birinci ve ikinci gözden geçirmeyi tamamlamasını beklemekteyiz.'' Tüketici Güven Endeksi'ndeki düşüşün sorulması üzerine Babacan, bunun yeni bir endeks olduğunu ve bir fikir vermesi için henüz erken olduğunu, endeksin oturmasının bir süre daha vakit alacağını kaydetti. 
     
</TEXT>
</DOC>
