<DOC>
<DOCNO> 367954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yasam/yas06.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin bekleyiş 
</HEADLINE>
<TEXT>


Columbia faciasını unutamayan ABD'liler bugün dönecek Discovery yüzünden gergin 

SEMA EMİROĞLU New York 

Emekli kadın albay Eileen Collins komutasında 7 astronotu taşıyan Discovery'nin dönüşünü, ABD halkı biraz tedirgin bekliyor. Isı yalıtım sistemindeki hasar tamir edilse de, Discovery'nin dönüşü kaçınılmaz olarak Columbia faciasını akıllara getiriyor. Isı yalıtımında hasar oluşan Columbia, atmosfere girdikten hemen sonra infilak etmişti. 

Rota aynı kalacak 
ABD'nin önde gelen tüm televizyonları, Discovery'nin yerel saatle şafak sökmeden önce 04.46 gerçekleşecek inişini canlı olarak yayımlayacak. Ancak yeni bir kaza ihtimaline karşı pek çok kişinin çocuklarına televizyon seyrettirmeyeceği belirtiliyor. 
Öte yandan NASA, kaza ihtimaline karşı Discovery'nin uçuş rotasını değiştirmeye gerek olmadığını, zira mekiğin, nüfus yoğunluğu düşük yerlerin üzerinden geçeceğini açıkladı. 


</TEXT>
</DOC>
