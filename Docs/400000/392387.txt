<DOC>
<DOCNO> 392387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko12.html </URL>
<DATE> 2005/11/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bazı Avrupa ülkelerinde kümes hayvanı satışı toparlanmaya başladı 
</HEADLINE>
<TEXT>

     Kuş gribi sonrasında, Avrupa ülkelerinde ciddi ölçüde azalan kümes hayvanı satışı, yeniden toparlanmaya başladı. 
     İngiltere ve Fransa'da tüketici güveninin yeniden güçlenmeye başlamasıyla birlikte kümes hayvanlarına olan talebin arttığı, İtalya ve İspanya'da ise talebin halen baskı altında olduğu belirtiliyor. 
     AB'nin en büyük kümes hayvanı üreticilerinden Fransa'nın yıllık kümes hayvanı sektörü toplam hasılatı 6 milyar avro düzeyinde bulunuyor. 
     Fransa ve İngiltere'deki tüketicilerin yeniden kümes hayvanı tüketmeye başlamasının, kuş gribinden olumsuz etkilenen sektörü yeniden canlandıracağı belirtiliyor. 
     
     AB'DE KÜMES HAYVANI SEKTÖRÜ... 
     25 üyeli AB, yılda 11 milyon ton kümes hayvanı üretimi gerçekleştirirken, bunun bir milyon tonunu ihraç ediyor. 
     AB'nin kümes hayvanı üretiminin yüzde 70'ini tavuk, yüzde 20'sini ise hindi oluşturuyor. 
     AB'nin kümes hayvanı ihracatında, Rusya ve Suudi Arabistan ile Ukrayna ön sıralarda geliyor. 
     AB içinde kişi başına kümes hayvanı tüketimi ise ortalama 22.8 kg düzeyinde bulunuyor. 
     Fransa ve İngiltere'den başka, İspanya, İtalya, Almanya, Hollanda ve Macaristan da önemli oranda kümes hayvanı üretimi gerçekleştiriyor. 
     
</TEXT>
</DOC>
