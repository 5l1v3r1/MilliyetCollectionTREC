<DOC>
<DOCNO> 392796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy01.html </URL>
<DATE> 2005/11/07/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Pepe "Popülizm olsun diye maaşlara yüzde 30-40 zam yapmayız" 
</HEADLINE>
<TEXT>

     Çevre ve Orman Bakanı Osman Pepe, ''Hükümet olarak, popülizm yapıp maaşlara yüzde 30-40 zam yapmamız söz konusu değil'' dedi. 
     Bakan Pepe, partililer ve vatandaşlarla bayramlaşmak üzere geldiği, AK Parti Gölcük İlçe Teşkilatı'nda, partililerden, hükümet hakkında izlenimlerini ve vatandaştan kendilerine gelen tepkileri aktarmalarını istedi. 
     Bir partilinin, ''Emekli vatandaşlar, 450 YTL'lik maaşlarıyla geçinemedikleri için maaşlarının yükseltilmesini istiyorlar. Bu konuda şikayetleri var'' sözleri üzerine Pepe, iktidara geldiklerinde emeklilerin 225 YTL maaş aldıklarını hatırlatarak, ''O günden bu yana yaptığımız zamlarla bunu iki katına çıkardık. Enflasyonu nereden nereye getirdik, üstelik verdiğimiz zam enflasyonun çok çok üzerinde'' diye konuştu. 
     Pepe, şunları söyledi 
     ''Hükümet olarak, popülizm yapıp maaşlara yüzde 30-40 zam yapmamız söz konusu değil. Buna darılan darılır, rey vermez. Fakat ekonomiyi toparlamaya çalıştığımızı ve bunun için tasarruf yaptığımızı bilenler bize hak verecektir. Dünyanın hiçbir yerinde bizde olduğu gibi insanlar 30-35 yaşında emekli olmuyor. 15 sene prim vereceksiniz, 35 sene maaş alacaksınız, bu şekilde olmaz. Kimse kusura bakmasın, herkes 60 yaşına kadar çalışacak. Her sene bütçeden en yüklü pay sosyal güvenlik transferlerine gidiyor.'' Almanya'nın ihracatta dünya birincisi olduğuna değinen Pepe, bunun Almanya'nın 50 senedir uyguladığı tasarruf ve ekonomi politikalarının sonucu olduğunu söyledi. 
     Pepe, şöyle devam etti 
     ''Almanlar, 50'li yıllarda, patates alabilmek için pazara çuvalla mark taşıyorlardı. Ama bugün bakın ihracatta birinci sıradalar. Peki ne yaptılar Tasarruf yaptılar, sabrettiler. Biz de kişi başı milli geliri 20 bin dolara çıkarana kadar sabırla çalışacağız, tasarruf yapacağız. Her şeyin hesabı kitabı var. Ekonomi büyüyüp canlandığında oluşacak refahı herkes kesesinde fark edecektir.'' Bakan Pepe, bir partilinin, hükümetin ekonomi politikasının iyi gittiğini ve kendisinin de cep telefonu sattığını söylemesi üzerine, ''Medya çeşitli şekillerde tüketim kültürünü topluma aşılamaya çalışıyor. Bugün her evde en az 3 cep telefonu bulunuyor. Biz her şeyden önce 'üretim' diyoruz. Bugün Almanya kadar tüketmek için Almanya kadar üretiyor olmak gerekir'' diye konuştu. 
     Pepe, bayramlaşmanın ardından İstanbul'a hareket etti. 
     
</TEXT>
</DOC>
