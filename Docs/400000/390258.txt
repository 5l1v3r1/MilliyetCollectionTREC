<DOC>
<DOCNO> 390258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur39.html </URL>
<DATE> 2005/10/27/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Bakan Gül, Malatya'da yaşanan olayları takip ettiğini söyledi 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Malatya Çocuk Yuvası'ndaki olayla ilgili süreci yakından izliyor. 
     Dışişleri Bakanlığı Sözcüsü Namık Tan'ın verdiği bilgiye göre, gelişmeleri başından beri takip eden Başbakan Vekili Gül, dün Sağlık Bakanı Recep Akdağ'a bölgeye derhal bir heyet gönderilmesi yönünde talimat verdi. Tan, Gül'ün TBMM'ye de Malatya'ya heyet gönderilmesi yönünde öneride bulunduğunu kaydetti. 
     Tan, bu heyetlerin bölgede yapacakları incelemelerin ardından hazırlayacağı raporların pazartesi günü Bakanlar Kurulu'nda değerlendirileceğini ve bundan sonra alınabilecek önlemlere ilişkin gerekli kararların verileceğini ifade etti. 
     Sözcü Tan, hükümetin çocuk yuvalarıyla ilgili zaten uzun bir süredir kapsamlı bir çalışma yürüttüğünü, bu çalışmanın kimsesiz çocukların aile ortamında yetiştirilmelerinden, evlat edinme usullerinin yeniden düzenlenmesine kadar çeşitli radikal önlemleri hedef aldığını kaydetti. Tan, bunların önümüzdeki günlerde süratle uygulamaya konulacağını sözlerine ekledi. 
     
</TEXT>
</DOC>
