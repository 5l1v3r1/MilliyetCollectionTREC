<DOC>
<DOCNO> 399438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas14.html </URL>
<DATE> 2005/11/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiliz bilimadamları Sanatçı ruhlu kişiler daha çok ilişki yaşıyor 
</HEADLINE>
<TEXT>

     İngiltere'de yapılan araştırmalar, yaratıcı ve sanatçı ruhlu kişilerin hayatına diğerlerinden daha fazla sayıda insan girdiğini, bu tür kişilerin daha çok ilişki yaşadıklarını ortaya koydu. 
     İngiliz gazeteleri araştırma sonuçlarına dayanarak, sanat alanında ün yapmış Lord Byron ve Picasso gibi isimlerin aynı zamanda birer ünlü ''çapkın'' olarak tanınmalarının altında, onları diğer insanlardan farklı kılan sanatçı kişiliklerinin bulunduğunu yazdı. 
     Sanatçıların daha çok cinsel partnerlerinin olmasını, onları sanatçı yapan özelliklerin aynı zamanda çekici yapmasına bağlayan Newcastle üniversitesi bilimadamları Daniel Nettle ve Helen Clegg, araştırmaları boyunca 40 yaş grubundaki 425 kişinin sanata yatkınlıkları ve cinsel yaşamlarının geçmişini incelediklerini açıkladı. 
     Sonuçları Kraliyet Bilim Cemiyeti tarafından yayımlanan araştırmaya göre, şair ya da ressam, profesyonel bir sanatçının hayatına giren ortalama sevgili sayısı, ortalama bir kişinin hayatına giren insan sayısından çok daha fazla. 
     Araştırma sonuçlarını değerlendiren Dr. Daniel Nettle, yaratıcı insanların çevre tarafından çok çekici bulunmalarının ve dikkat çekmelerinin sonucunda çok fazla eş değiştirebildiklerini belirterek, ''Karizmatik bu tipler, insanları kendilerine çekiyor'' dedi. 
     
</TEXT>
</DOC>
