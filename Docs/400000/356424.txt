<DOC>
<DOCNO> 356424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas20.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
PETA'dan yine 'çıplak eylem'... 
</HEADLINE>
<TEXT>

     MİLLİYET İNTERNET 

Hayvan hakları koruyucusu olan ve dünya çapında yaptığı eylemlerle adından sık sık söz ettiren PETA, yine ilginç bir protesto gösterisine imza attı. 
     Eylemlerini daha çok "çıplak kişilerle" gerçekleştiren grup, bu kez üyeleri Samantha Simpson ve Allison Ezell ile sesini duyurmaya çalıştı. 
     Üzerlerinde yalnızca külotları bulunan iki kadın, ayakkabı endüstrisinde hayvan derisinin kullanılmasını, Miami kıyılarında bulunan bir ayakkabı dükkanının karşısında protesto etti. 
     Protestoyu izleyen vatandaşlar ise eylemcilerin fotoğrafını çekti. 
     
     
     BOĞALAR İÇİN SOYUNMUŞLARDI 

     PETA'cılar, geçen hafta her yıl binlerce kişinin katıldığı boğa koşularını protesto etmek için Washington'daki İspanya Büyükelçiliği önünde soyunup sokaklarda koşmuştu. 
     Büyükelçilik önünde protesto gösterisi yapan grup üyeleri, başlarına boynuz figürleri takarak yarı çıplak olarak 'kanlı boğa güreşlerine son' yazılı pankartlar taşımıştı. 
     Eylemciler, Washington sokaklarında yaptıkları çıplak koşuyla yüzlerce kişinin ilgisini çekmeyi başarmıştı. 
     Hayvan haklarının en güçlü savunucusu olan PETA'ya pek çok ünlü de destek veriyor. PETA eylemcisi ünlülerden bazıları şunlar Charlize Theron, Pamela Anderson, Kim Basinger, Alicia Silverstone, Anna Nicole Smith. 
     PETA'nın en çok kızdığı ünlü ise kuşkusuz Jennifer Lopez. Hatta grup üyelerin ünlü Latin şarkıcıyı eleştirmek için kurdukları bir internet sitesi bile var. PETA'nın ses getiren eylemlerinden birisi ise Brezilyalı manken Gisele Bundchen'in podyumda basılmasıydı. Ünlü iç giyim markası Victoria’s Secret'ın defilesinde Gisele Bundchen kedi yürüyüşü’ yaparken podyuma atlayan PETA üyesi dört kadın, "Gisele Aşağılık Kürklü" pankartları açmıştı. 

     
</TEXT>
</DOC>
