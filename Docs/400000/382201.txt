<DOC>
<DOCNO> 382201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun30.html </URL>
<DATE> 2005/09/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İslami Cihad'ın radyosu 'sustu' 
</HEADLINE>
<TEXT>

     Filistin'deki silahlı gruplardan İslami Cihad'ın Gazze Şeridi'nde yayın yapan tek radyosu ''El Kuds'' sustu. 
     Stüdyolarının İsrail'in saldırılarına hedef olabileceği endişesiyle radyonun yayınlarını dün durdurduğu belirtildi. 
     Radyo Müdürü Salih El Masri, şiddeti teşvik ettikleri yolundaki İsrail suçlamalarının ardından, yayınlarına geçici olarak ara verdiklerini söyledi. 
     El Masri, İsrail'in Filistin halkına yönelttiği saldırganlığı çerçevesinde Filistinli gazetecilerin ve medya kuruluşlarının da hedef alındığını öne sürdü. 
     ''Filistinli gazeteciler, İsrail'in yalanlarını ortaya çıkardıkları için hedef alınıyor'' diye konuşan El Masri, İsrail Başbakanı Ariel Şaron hükümetini, ''kurumları yıkarak ve çoluk çocuğu öldürerek terör uygulamak'' ile suçladı. 
     Bu arada, Gazze'de sabah saatlerinde, birçok medya kuruluşu binasının, İsrail'in saldıracağı söylentisi nedeniyle boşaltıldığı belirtildi. 
     
</TEXT>
</DOC>
