<DOC>
<DOCNO> 394844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo18.html </URL>
<DATE> 2005/11/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yıldıray İsviçre maçı çok zor olacak ancak çaba harcayacağız... 
</HEADLINE>
<TEXT>

     Almanya Birinci Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, Türkiye'nin Dünya Futbol Şampiyonası'na katılmasının zorlaştığını, ancak bunun için çaba harcayacaklarını söyledi. 
     Yıldıray, Berlin'de yayınlanan B.Z gazetesine yaptığı açıklamada, İsviçre mağlubiyetinin acı verici olduğunu, ancak şok olunmaması gerektiğini belirterek, ''İsviçre'ye karşı bir şansımız daha var. Çok zor olacak, ancak çaba harcayacağız'' dedi. 
     İsviçre ile oynanacak ikinci karşılaşmanın İstanbul'da olmasının büyük bir avantaj olduğunu ifade eden Yıldıray, ''İzleyicilerimiz 12. adam olarak arkamızda olacak. İstanbul bir cadı kazanıdır. Gücümüzü mutlaka artırmamız lazım. İsviçre çok güçlü bir takım'' diye konuştu. 
     Karşılaşmada oynayabilmek için elinden geleni yaptığını kaydeden Yıldıray, ''Karşılaşmaya hazır olmak için her şeyi deniyoruz. Mutlaka oynamak istiyorum. Umarım oynarım, ancak yüzde yüz hazır olmazsam bunun da bir anlamı olmaz'' dedi. 
     Alman spor dergisi Kicker'e açıklamalarda bulunan 1. FC Kaiserslauternli milli futbolcu Halil Altıntop da İsviçre'de aldıkları mağlubiyetin beklenmedik bir darbe olduğunu belirterek, ''İstanbul'da Emre ve kardeşim Hamit de oynayacak, belki erken bir gol atarız'' şeklinde konuştu. 
     Halil, İstanbul'da milli takımın, Bern'de olduğundan daha fazla bir birlik görüntüsü sergilemesi gerektiğini söyledi. 
     
</TEXT>
</DOC>
