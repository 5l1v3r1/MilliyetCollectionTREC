<DOC>
<DOCNO> 381742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/dunya/dun02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun yola hüküm giydik 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, 3 Ekim'in Türkiye için yeni ve unutulmaz bir tarih olacağını belirterek, "Şairin dediği gibi, uzun yola hüküm giydik. Uzun ve zorlu bir süreç olacağını biliyoruz" dedi. 
Erdoğan, Ulusa Sesleniş Programı'nda, Türkiye'nin, geçmişine yakışır biçimde, doğuyla batı arasındaki köprü konumunu 3 Ekim'le somutlaştıracağını ifade etti. Başbakan Erdoğan sözlerini şöyle sürdürdü 
"Türkiye, bir yandan tüm bu coğrafyanın bilgisini, birikimini, hissiyatını AB'ye taşırken, bir yandan da AB müktesebatını bu coğrafyayla kaynaştırıyor, küresel eksende stratejik bir görev üstleniyor. AB müzakere süreci uzun, zorlu bir süreç. Bunu biliyoruz. Ancak süreç boyunca sabırlı ve kararlı olacak, bu süreci ilmik ilmik dokuyarak tam üyelik hedefine kuşkusuz ulaşacağız." 
Erdoğan, konuşmasında ayrıca, "Türkiye'yi yeni bir kulvara, süper lige taşıma mücadelemizde inşallah hep birlikte çalışacak, nihai başarıyı da hep birlikte elde edeceğiz. Küçük, kısır, içi boş tartışmalara takılmadan yolumuza devam ediyoruz. Bizi bu yoldan saptırmak isteyenlere asla taviz vermeyeceğiz" dedi. 


</TEXT>
</DOC>
