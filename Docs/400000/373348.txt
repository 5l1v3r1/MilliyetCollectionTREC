<DOC>
<DOCNO> 373348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun26.html </URL>
<DATE> 2005/08/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Portekiz'de orman yangınları kontrol altına alınamadı... 
</HEADLINE>
<TEXT>

     Portekiz’in çeşitli bölgelerinde bugün 6 ayrı orman yangını çıktığı, yangınların hiçbirinin henüz kontrol altına alınamadığı bildirildi. 
     İtfaiye yetkilileri, ülkenin kuzeyindeki Guarda’da 3, Bragança’da 2, Leira’da da 1 orman yangınının çıktığını, yangınları söndürmek için 
     350 itfaiyecinin seferber olduğunu belirttiler. 
     Yangınların, ülkeyi kasıp kavuran aşırı sıcaklar nedeniyle kontrol altına alınamadığını kaydeden yetkililer, yeni yangınların çıkmasından duydukları endişeyi de dile getirdiler. 
     Tarım Bakanlığı’ndan yapılan açıklamada da yangın çıkan bölgelerde tüm idari birimlerin en üst düzeyde alarma geçirildiği ifade edildi. 
     1945 yılından bu yana en kurak ve sıcak yaz aylarını geçiren 
     Portekiz’de yıl başından bu yana çıkan yangınlarda, 10’u itfaiyeci olmak üzere 15 kişinin öldüğü, onlarca köyün tahliye edildiği, yaklaşık 220 bin hektar ormanlık arazinin ve tarım alanlarının zarar gördüğü belirtiliyor. 
     
</TEXT>
</DOC>
