<DOC>
<DOCNO> 387168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur14.html </URL>
<DATE> 2005/10/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Pakistan'da neler yaşanıyor Türk ekibinin izlenimleri... 
</HEADLINE>
<TEXT>

     Güney Asya'da yaşanan deprem sonrası Pakistan'daki arama ve kurtarma çalışmalarına katılan GEA Arama Kurtarma Ekoloji Grubu'nun Takım Lideri Özgür Bozoğlu, deprem bölgesinde koşulların çok zor olduğunu belirterek, ''Sağanak yağış var. Yaşanan toprak kayması, yardımların ulaşmasını engelliyor'' dedi. 
     Pakistan'dan bu sabah dönen ekiple birlikte Divan City Otel'de bir basın toplantısı düzenleyerek izlenimlerini anlatan Bozoğlu, bölgeye ulaşan ilk arama ve kurtarma ekibi olduklarını söyleyerek, enkaz altından çıkarılarak hayata döndürülen 23 kişiden 9'unu Türk ekibinin, bunların 7'sini de kendilerinin kurtardığını bildirdi. 
     Çok gevşek bir toprak yapısına sahip bölgede, evlerin yamaçta yapıldığını anlatan Bozoğlu, evlerin bu şiddette bir depreme dayanmasının mümkün olmadığına işaret etti. Bozoğlu, şöyle dedi 
     ''Her gün pistte 2 bin 500-2 bin 600 yaralı sedyelerle, helikopterle İslamabad'a sevk edilmeyi bekliyor. Koşullar çok zor. Sağanak yağış var. Yaşanan toprak kayması, yardımların ulaşmasını engelliyor. Yardımlar düzenli olarak ancak helikopterle gelebiliyor. Karayoluyla ulaşım çok zor.'' Güçleri yettiğince ellerinden geleni yaptıklarını dile getiren Bozoğlu, ''Keşke herkesi kurtarabilseydik, ancak bu mümkün değil. En zor karar, bir enkazı terk etme kararı almaktır'' dedi. 
     Türk ekibine gösterilen ilginin de büyük olduğunu kaydeden Bozoğlu, ''Halk, inanılmaz sevgi gösterisinde bulundu. Bize 'kardeşimiz' diye hitap ediyorlardı'' şeklinde konuştu. 
     Ekipte yer alan Aydın Adıyan da, 4-5 saat boyunca sadece demir kestiklerini ve ellerinden geldiğince canlı çıkarmaya çalıştıklarını anlatarak, aynı anda 2-3 enkazda birden dolaştıklarını ifade etti. 
     
</TEXT>
</DOC>
