<DOC>
<DOCNO> 392271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/eko04.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralyalılar da burgu gökdelen yapacak 
</HEADLINE>
<TEXT>


FEHİM GENÇ 

Dubaililerin İstanbul'da inşa edecekleri burgu gökdelenin İsveç'teki Turning Torso adlı binanın 'taklidi' olduğu tartışmaları sürerken, Avustralya'ya da bir burgu gökdelen dikileceği haberi geldi. Avustralya'nın Brisbane şehrinde yer alacak Baroque Australia adlı gökdelen, mimar Kris Kowalski tarafından tasarlandı. 49 katlı Baroque Australia'da 164 lüks daire de yer alacak. 

Sayı dörde çıktı 
Avustralya ile birlikte dünyadaki burgu gökdelen sayısı, biri bitmiş, üçü proje olarak dörde çıktı. Mimar Santiago Calatrava'nın tasarladığı ve İsveç'in Malmö şehrindeki 190 metrelik Turning Torso, Temmuz 2005'te tamamlanmıştı. Calatrava'nın tasarladığı Fordham Spire adlı 610 metrelik ikinci burgu gökdelen, ABD'nin ve dünyanın en yüksek binası olacak. 
Dubai International Properties'in Levent'te yaptıracağı Dubai Towers İstanbul 300 metre yüksekliğinde olacak. Gökdelenin mimarı henüz açıklanmış değil. Dubai Holding İcra Kurulu Başkanı Mohammed Al Gergawi, tasarımın şirket bünyesinde yapıldığını açıklamıştı. 


</TEXT>
</DOC>
