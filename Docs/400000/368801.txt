<DOC>
<DOCNO> 368801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/gun02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreciler Köşk'te 
</HEADLINE>
<TEXT>


Mor ve Ötesi'nin solisti Harun Tekin ile sinema oyuncusu Pelin Batu, Sorgun Ormanı'nın korunması için Cumhurbaşkanı Sezer'le görüşüp destek istediler 

ANKARA Milliyet 

Cumhurbaşkanı Ahmet Necdet Sezer, golf sahası yapılması planlanan Antalya'nın Manavgat ilçesindeki Sorgun Ormanı'nı korumayı amaçlayan sinema oyuncusu Pelin Batu ile Mor ve Ötesi'nin solisti Harun Tekin'e yargı sürecini iyi takip etmelerini önerdi. 
Çankaya Köşkü, son dönemdeki en farklı konuklarını ağırladı. Cumhurbaşkanı Sezer'in Side Doğa Gönüllüleri adına görüştüğü Harun Tekin, gömleğini pantolon dışına bırakmış görüntüsüyle dikkati çekti. Tekin, Batu ve Side Doğa Gönüllüleri Sözcüsü Ali Yükser, 40 dakika süren görüşmenin ardından soruları yanıtladı. Sorgun Ormanı'nın, Side'nin uzun vadeli çıkarları hiçe sayılarak tahrip edildiğini savunan Tekin, otel ve golf sahası inşaatı amacıyla yok edileceğini söyledi. 

'Her şey ticari değil' 
Tekin, "Bu hatadan dönmeli ve doğayla başka türlü bir ilişki kurmayı öğrenmeliyiz. Turizm ve doğayı birbirleriyle savaşarak var etmek yanlış. Birlikte varlıklarını sürdürebilirler. Her şey ticari getiri demek değil" diye konuştu. 
Batu da, Cumhurbaşkanı'na Side Doğa Gönüllüleri'nce toplanmış 160 bin imzayı teslim ettiklerini ve kendisinden destek istediklerini dile getirdi. Cumhurbaşkanı'nın kendilerini dinlemiş olmasından dolayı mutluluk duyduklarını belirten Batu, Kültür ve Turizm Bakanlığı ile yaptıkları görüşmelerden ise olumlu sonuç alamadıklarını bildirdi. 
Mor ve Ötesi'nin solisti Tekin, şunları kaydetti "Cumhurbaşkanımız bizi dinledi. Doğaya çok değer verdiğini biliyorum. On binlerce insana konser verdim, hiç bu kadar heyecanlanmadım. Ama, Cumhurbaşkanımın karşısında heyecan duydum. Kendisine, Mor ve Ötesi'nin bütün çalışmalarını hediye ettim. Cumhurbaşkanım da dinleyeceğini belirtti. Kıyafetim konusunda ise bir şey söylemedi. Çok şık bir kıyafetimdi." 


</TEXT>
</DOC>
