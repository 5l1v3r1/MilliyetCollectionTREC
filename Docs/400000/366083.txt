<DOC>
<DOCNO> 366083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko36.html </URL>
<DATE> 2005/08/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Satıcı 72 milyar dolarlık ihracat hedefi zora girdi... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Sene başında 6 milyar dolarlık ortalamanın yakalanacağı ve ihracatımızın 72 milyar doları aşacağına dair güçlü beklentilerin gerçekleşmesi zora girmiştir'' dedi. 
     Satıcı, Trabzon Liman Bölgesi'nde düzenlediği basın toplantısında, Türkiye'nin iktisadi sorunlar karşısındaki tutumunu, büyük bir masanın üzerindeki masaya küçük gelen örtüye benzeterek, ''Örtüyü açık kalan tarafa örtmek üzere çekince diğer taraf açıkta kalıyor. Ama kimse daha büyük bir örtü olsun demiyor. Bu yönde ortak bir çaba maalesef gözlenmiyor'' dedi. 
     Devletin borçları nedeniyle halen uygulanmakta olan iktisat politikalarının, yüksek reel faizin döviz kurunun üzerinde baskı yapmasıyla kısa vadede baskı altına alınmış gibi görünerek üretici kesiminin desteklenmekten uzak kaldığını, bununla birlikte Türkiye'nin iç ve dış borcunun nominal anlamda büyümesinin durdurulamadığını kaydeden Satıcı, şöyle devam etti 
     ''Borç ödemek ancak üreterek ve satarak yapılabilir. Aynı zamanda iç talepte bir hareketlenme olmadığına göre ülkemiz ürettiği malları dış pazarlarda satmaya mecburdur. Bu gerçek apaçık bir şekilde önümüzde dururken ihracatın ülke ekonomisine yaptığı katkı nispetinde destek görememesinin, kısacası üvey evlat muamelesi yapılmasının sebebini anlayamıyoruz. Anlamamakla da kalmıyor buna isyan ediyoruz.'' Rakamsal olarak ihracat artışının ivmesini kaybettiğini savunan Satıcı, şunları kaydetti 
     ''İhracatımız 6 milyar dolar direncine takılmış ve artış oranı da önemli oranda durağanlaşmıştır. Bu sonucun 3 önemli sacayağı vardır para, maliye ve bankacılık politikaları. İhracatın temel sorunlarının hep göz ardı edildiği, ihracata kaynak aktarılmadığı, maliyetlerimiz gittikçe arttığı için bu direnç noktasına takılıp kaldık. Sene başında 6 milyar dolarlık ortalamanın yakalanacağı ve ihracatımızın 72 milyar doları aşacağına dair güçlü beklentilerin gerçekleşmesi zora girmiştir.'' 

     
</TEXT>
</DOC>
