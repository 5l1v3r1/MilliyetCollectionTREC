<DOC>
<DOCNO> 365536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas23.html </URL>
<DATE> 2005/07/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
2700 yıllık kedi iskeleti 
</HEADLINE>
<TEXT>

     Van'da, Urartu Krallığı'nın ekonomi merkezi olarak kullanılan Yukarı Anzaf Kalesi'nde 2 bin 700 yıllık kedi iskeleti bulundu. 
     İstanbul Üniversitesi Avrasya Arkeoloji Enstitüsü Müdürü Prof. Dr. Oktay Belli başkanlığında yapılan kazılarda, geçen yıl 4 metre derinlikten çıkarılan iskeletin DNA analizi sonucu Van kedisi olup olmadığı tespit edilecek. "Bulduğumuz kafatası, yöreye özgü Van kedisinin ilk örneğini oluşturacak niteliğe sahip" diyen Belli, Van kedisinin kökeni hakkında çeşitli varsayımlar olduğunu kaydetti. 
     Doğuda İran, batıda ise Anadolu kedileriyle hiçbir benzerlik göstermeyen Van kedisinin bir başka bölgeden gelmesinin uzak bir varsayım olacağını vurgulayan Belli, "Kafatasında yapılan incelemede 2700 yıllık bir geçmişe sahip olduğu belirlendiği için, Van kedisi olarak bilinen kedi türüne Bian kedisi dememiz gerekir. Çünkü Urartular kendilerine 'Bianlı' diyordu" diye konuştu. 
     
</TEXT>
</DOC>
