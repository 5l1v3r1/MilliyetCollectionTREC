<DOC>
<DOCNO> 381781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo08.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hearts ihtilali 
</HEADLINE>
<TEXT>


Bordo - Beyazlılar, İskoçya'da Glasgow Rangers ve Celtic'in hegamonyasına son vermek için sezona müthiş bir başlangıç yaptı. Rangers'ı devirip, üst üste 8. galibiyetini alan Hearts 45 yıllık şampiyonluk özlemini bitirmeyi amaçlıyor 

KAAN BORA 


İskoçya'da bu sezon garip şeyler oluyor... Bir Glasgow Rangers, bir Celtic'in şampiyonluklarıyla sona eren 'sıkıcı ve tekdüze' İskoç Ligi'ne bu kez renk geldi. Mütevazı kadrosuna Jankauskas ve McAllister gibi isimlerle tecrübe kazandıran Hearts sezona süper bir giriş yaptı. Önüne geleni deviren Bordo - Beyazlılar, cumartesi günü de şampiyonluğun en büyük iki adayından Glasgow Rangers'ı Tynecastle'da 1-0 mağlup ederek, sekizde sekiz yaptı. 91 yıl sonra ilk kez bu kadar iyi bir sezon başlangıcı gerçekleştiren Hearts'de Teknik Direktör George Burley yine de temkinli konuşmayı elden bırakmıyor. 18 bin taraftarın, 45 yıllık özleme son verebilmek amacıyla şampiyonluk şarkıları söylediği Rangers zaferi sonrası konuşan Burley, "Kadromuza 2-3 kaliteli takviye yapabilirsek, iddialı duruma geliriz. Şu an şampiyonluktan bahsetmek için çok erken, önümüzde gitmemiz gereken uzun ve engebeli bir yol var" dedi. En yakın rakibi Celtic'in 5 puan önünde yer alan Hearts, rüyayı gerçeğe dönüştürmek için şartları sonuna kadar zorlayacak gibi gözüküyor. 
İngiltere Premier Ligi'nde Chelsea dokunulmazlığını sürdürüyor. Mourinho'nun öğrencileri ancak 7. haftada kalesinde ilk golü gördü. Buna rağmen Lampard iki golüyle Mavi - Beyazlılar'ı yine güldürdü. Aston Villa'lı Moore, Sun Gazetesi'nin koyduğu 10 bin pound 24 milyar TL ödülü kaptı ama bir yardım kuruluşuna bağışlamak şartıyla... Avrupa Şampiyonu Liverpool ise hayal kırıklığı yaşatmaya devam ediyor. Henüz bir galibiyeti bulunan Kırmızı - Beyazlılar, Birmingham deplasmanında da kaybetmedi ama yine 1 puanla yetindi. Sakat ve cezalılar nedeniyle zor günler geçiren Arsenal, Londra derbisinde West Ham karşısında golsüzlüğü bozamadı. 
İspanya'da 2. Lig'den gelen Celta Vigo zirveye konarken, sezonun flaş ekibi Getafe, bir sürpriz de Atletico Madrid'e yapıp, rakibini Vincente Calderon'da yıktı. Üç dev Barcelona, Real Madrid ve Valencia haftayı kayıpsız geçti. İtalya'da Milano'nun iki şampiyonluk adayı Inter ve Milan kolay kazandı. Juventus ve Lazio da bir ara kabus görseler de sonradan açılıp, 3 puana uzandılar. Livorno ise yükselişini sürdürüyor. Almanya'da Hamburg darbe yaptı. Yenilmez denilen B.Münih'in durdurdu ve zirve yarışına yeni bir heyecan getirdi. Halil Altıntop'un Kaiserslautern'i dibe doğru gidiyor. Son 4 maçta 11 puan kaybeden Kırmızı - Beyazlılar, 12. sıraya kadar geriledi. 


</TEXT>
</DOC>
