<DOC>
<DOCNO> 365224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/agun.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofya'da Türk düşmanlığı 
</HEADLINE>
<TEXT>


Bulgaristan'da azınlık hükümetinin güven oylaması görüşmelerine, Türkler için kullanılan 'terörist', 'Frankeştayn', 'düşük zek lı' gibi hakaret dolu sözler damgasını vurdu 

Şükran Pakkan 

Bulgaristan'da yapılan genel seçimlerden birinci parti çıkan Bulgaristan Sosyalist Partisi BSP ile üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH kurduğu azınlık hükümetinin Meclis'te güvenoyu alamamasının altında, 'Türk düşmanlığı' yatıyor. Önceki gün sabahın ilk saatlerine kadar süren güvenoyu görüşmelerine damgayı, Türklere yönelik yapılan "terörist", "Frankeştayn", "düşük zekalı", gibi hakaret dolu konuşmalar vurdu. 
Milliyet, Meclis'te basına kapalı olarak yapılan güven oylaması görüşmelerinin tutanaklarını ele geçirdi. Türk ve Bulgar vekillerinin sert tartışmaları, güven oylamasının ilk günlerinde Meclis kapısında Türk karşıtı bir eylem düzenleyen milliyetçi ATAKA İttifakı'nın meclis grubu üyesi Gorgi Gorgiev'in konuşmasıyla başladı. Gorgiev, Türklerin seçim günü 2 kez oy kullandığını iddia etti. HÖH Milletvekili Lütfü Mestan da, bu sözlerin gerçeği yansıtmadığını söyledi. 

'Türkleştirdiniz' 
ATAKA üyesi Stanistav Staniluf ise, "Bütün Tarım Bakanlığı'nı Türkleştirdiniz. Bulgarlar kendini rahat hissetmiyor. Şimdi size daha çok bakanlık veriliyor. Bunları da Türkleştireceksiniz" dedi. 
ATAKA'nın Meclis'te olma nedeninin Türkler olduğunu söyleyen Staniluf, "İktidar gücünüzü geliştirmek istiyorsunuz ama ne zek nız ne, bilginiz yeterli. Bu kadar sorumluluğu yüklenerek rezil olabilirsiniz" dedi. 

Tansiyon iyice yükseldi 
Bu sözlerin ardından HÖH milletvekilleri ayağa fırlayarak tepki gösterdi. Ancak tansiyon ATAKA Meclis Grup Başkanı Volen Siderov'un söz almasıyla iyice tırmandı. Siderov, 'Bir siyasi Frankeştayn'ın doğuşunu hiç ummazdınız' dedi. Siderov şöyle devam etti 
"Bir etnik Türk, anayasaya karşı kurulmuş olan bir parti başınızın üzerine çıkacak ve sizleri kucaklarken boğacaktır. Bugün Kırcaali, Razgarad, Tergoviç'te, Şumnu'da yaşayan Bulgar kardeşlerimiz, bugün kendilerine Bulgar diyemiyor. Bulgarca konuşamıyorlar. Onlar bugün bir terörist teşkilatının çocuklarından bu kaderi beklemezlerdi. Onlar, soyadı değişim kampanyasından sonra kadınları ve çocukları öldürdüler. Ki bu terörist teşkilatının çocukları iktidarın yüzde 50'sini eline alacak. Bu gelişmeyi milyonlarca Bulgar kabul etmeyecek. Diğer parti temsilcilerine dönerek Gözlerini, kulaklarını iyi açsınlar, Meclis grubunun sıralarında ihanetçiler ve ibrikçiler bulunuyor." 
Bu sözlerin ardından Siderov, kendisini uyaran Meclis Başkanı'nı "Sus be" diyerek azarladı. HÖH milletvekili Fikret Şabanov, "Bu çirkin manzaralar Bulgar geleceği için çok sağlıklı değil" dedi. 

Senaryo çok 

BULGARİSTAN'da güvenoyu krizinden sonra çeşitli senaryolar konuşulmaya başlandı. Bazı milletvekilleri, Cumhurbaşkanı'nın ikinci parti Simeon Ulusal Hareketi'ne görev vereceğini, ancak hükümeti kuramayacaklarından, sıranın HÖH'e geçeceği hesaplarını anlattı. Ancak kulislerde, Cumhurbaşkanı'nın, seçimin galibi Sosyalist Parti ile uzlaşma çalışmaları nedeniyle HÖH'e görev vereceği de konuşuldu. 

3 vekile ihraç 

SEÇİMDE 21 sandalye kazanan ırkçı ATAKA ittifakı, güven oylamasında, 4 Türk'ün yer aldığı Bulgaristan Sosyalist Partisi BSP ile Hak ve Özgürlükler Hareketi HÖH kabinesine destek veren 3 milletvekilini gruptan ihraç etti. ATAKA lideri Siderov, "Stanço Todorov, Yordan Veliçkov ve Hristo Veliçkov, siyasi hata yaptılar. 3'ü de gruptan ve parlamentodan ayrılmak üzere davet edildi" dedi. 


</TEXT>
</DOC>
