<DOC>
<DOCNO> 353360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/guncel/axgun01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sokakta çalışıyor ama yaşamıyorlar' 
</HEADLINE>
<TEXT>


Diyarbakır'da 15 bin çocuğun sokakta çalıştığını ancak hepsinin ailesinin olduğunu söyleyen Vali Efkan Ala, "Bu çocukları tamamen sokaktan çekecek projenin arayışı içerisindeyiz" diyor 

GÜRKAN AKGÜNEŞ İstanbul 

Diyarbakır Valisi Efkan Ala, kentte 15 bin çocuğun sokakta çalıştığını belirledikleri söyledi. Ala, "Buna bağlı olarak güvenlik problemi de ortaya çıkıyor. Bu çocuklardan 5 bini sosyal hizmetler uzmanlarının gözetimi altında. Çocukları tamamen sokaktan çekecek projenin arayışı içindeyiz" dedi. 
Demokratik uygulamalarıyla Diyarbakır halkının sevgisini kazan Vali Ala, kentte sosyal devlet uygulamasını yerleştirmek için yaptığı çalışmaları Milliyet'e anlattı. İstanbul'daki "Sokakta Yaşayan veya Çalıştırılan Çocuklara Yönelik Hizmet Modeli"nin eşgüdüm toplantısına katılan Ala, sokaktaki çocuk sayısının artma nedenini işsizlik ve yoksulluğa bağladı. 
Diyarbakır'da sokakta yaşayan çocuk olmadığını ifade eden Ala, "Bu çok enteresan. Mutlaka hepsinin ailesi var. Bu çocukları tamamen sokaktan çekecek projenin arayışı içerisindeyiz. Buna bağlı olarak güvenlik problemi de ortaya çıkıyor. Şu an kentte ortalama günde 3 kapkaç, 8 hırsızlık olayı meydana geliyor. Bu suçları 4 ay öncesine göre yüzde 50 azaltmayı başardık" diye konuştu. 

'Önlem alıyoruz' 
Başta Diyarbakır olmak üzere Güneydoğu'daki çocukların kapkaç ve gasp çetelerince İstanbul'a kaçırılmasına ilişkin haberleri de değerlendiren Ala, şunları söyledi 
"Fotoğrafın tamamı görünmeden yapılacak değerlendirme doğru sonuç vermez. Diyarbakır'a da başka illerden göç geliyor, oradan İstanbul'a geliyor. İstanbul'da suça karışan çocukların ne kadarı Diyarbakır'dan geliyor, bunun ortaya konulması lazım. Bazı örnekler yaşandı. Biz orada bunların önlemlerini alıyoruz. Emniyet çocukların getirilebileceği alanlarda tedbir aldı. Şu ana kadar kayda değer çok önemli bir organizasyonla karşılaşmadık. Ama bu yok anlamına gelmiyor." 

Valinin sistemi 

VALİ Ala, suça karışan çocukların rehabilitesi için kurulan sistemi şöyle anlattı "Çocuk mahkemede serbest kaldığında polis sosyal hizmet uzmanlarıyla ilişkiye geçiyor. Onlar ailesiyle iletişim kuruyor. Çocuğu yeniden sokağa bırakmıyoruz. Okula gitmiyorsa okula gönderiliyor. Rehabilitasyona ihtiyacı varsa merkezimize gönderiyoruz. Ondan sonra da takip ediliyor. Okul çağını bitirmişse, çıraklık eğitim merkezine götürülüyor." 


</TEXT>
</DOC>
