<DOC>
<DOCNO> 359492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/dunya/axdun01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginler 'Afrika'ya yardımda' anlaştı 
</HEADLINE>
<TEXT>


Dün sona eren G-8 zirvesine katılan ülkeler, Afrika'ya yardım paketinin 25 milyar dolardan 50 milyar dolara çıkarılması konusunda anlaştı 

NEVSAL ELEVLİ Londra 


G - 8 ülkeleri, Filistin'e 3 milyar dolar yardım yapılması, Afrika'ya yardımların ise 25 milyar dolardan 50 milyar dolara çıkarılması ve iklim değişiklikleri konusunda yeni bir diyalog süreci başlatılması için anlaşmaya vardı. 
İskoçya'nın Gleneagles kasabasında çarşamba günü başlayan zirve, dün sona erdi. Ev sahibi İngiltere Başbakanı Tony Blair, dünyanın en zengin 8 ve 10 Afrika ülkesinin liderleriyle birlikte basının karşısına çıktı. 
Terörizmin demokrasi karşısında yenik düşeceğini vurgulayan Blair, "Ama teröristler bizim başarıya ulaşmakta kararlı olduğumuz şeyleri engelleyemeyecek. Buna izin vermeyeceğiz" dedi. 

'Cevap vereceğiz' 
Yayımlanan sonuç bildirisinde de, "Küresel meydan okumaya kararlılıkla birlikte ve ayrı ayrı cevap vereceğiz. Teröristleri nerede olursa olsunlar yargı önüne çıkaracağız" denildi. 
Blair, ayrıca Afrika'daki iç savaşların önlenmesi için barış gücü oluşturulması, yeni ticaret anlaşmaları, borçların silinmesi arayışları, AIDS'in önlenmesi çabaları karşılığında Afrika liderlerinden demokrasi, hukukun üstünlüğünün sağlanması gibi sözler alındığını kaydetti. 
İklim değişiklikleri konusunda yeni bir diyalog süreci açılacağını vurgulayan Blair, sürecin 1 Kasım'da İngiltere'de yapılacak bir toplantıyla başlayacağını söyledi. 

'Memnun olduk' 
Afrika ülkelerine yardım konusunda yürüttükleri çalışmalarla tanınan İrlandalı rock yıldızları Bob Geldof ile Bono, G-8 liderlerinin Afrika'ya yardım sözünden memnun olduklarını belirttiler. 


</TEXT>
</DOC>
