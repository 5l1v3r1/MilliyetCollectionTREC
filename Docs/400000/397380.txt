<DOC>
<DOCNO> 397380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo12.html </URL>
<DATE> 2005/11/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Nihat, 26. yaşgünü hediyesi olarak Real Madrid'i yenmek istiyor 
</HEADLINE>
<TEXT>

     İspanya'nın Real Sociedad takımında forma giyen milli futbolcu Nihat Kahveci bugün 26 yaşına girerken, yaşgünü hediyesi olarak pazar günü Real Madrid'i yenmek istediklerini söyledi. 
     İspanyol spor gazetesi Diario As'a demeç veren milli futbolcu, ''Real Madrid karşısında kazanmak çok iyi bir hediye olur. Hele bir de gol atarsam daha büyük ve inanılmaz bir hediye'' dedi. Yıldız futbolcu, eğer iyi konsantre olurlarsa evlerinde oynamanın da avantajıyla Real Madrid'i yenebileceklerini savundu. 
     Son 2 haftada milli takımın Dünya Kupası'ndan elenmesi ve Real Sociedad'ın ligde arka arkaya 3. yenilgisini almasından dolayı üzgün olduğunu kaydeden Nihat, ''Ama ileriye bakmak gerekir. Artık 2008 Avrupa Şampiyonası'na katılmak için çalışacağız'' diye konuştu. 
     Sakatlığının ardından hem lig hem de milli takımda çok maç olmasından dolayı iyi antrenman yapmaya zaman bulamadığından yakınan Nihat, dizini unutması için daha zamana ihtiyacı olduğunu, ancak sahada yalnızca futbolu düşündüğünü bildirdi. 
     Öte yandan haziran ayında takımıyla sözleşmesinin bitmesi dolayısıyla kulüple pazarlık durumunda olan Nihat, ''Hiçbir şey değişmedi. Pazarlık halindeyiz ve daha zaman var. Gazetelerde yazılan rakamların hiçbiri doğru değil. Real da ben de sözleşmeyi yenilemek istiyoruz'' açıklamasında bulundu. 
     
</TEXT>
</DOC>
