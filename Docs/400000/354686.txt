<DOC>
<DOCNO> 354686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun16.html </URL>
<DATE> 2005/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İran'da seçim ihlallare iddiasıyla 25 kişi tutuklandı... 
</HEADLINE>
<TEXT>

     İran'da geçen cuma yapılan cumhurbaşkanlığı seçiminin ilk turuna hile karıştırıldığı iddialarıyla ilgili olarak, biri askeri görevli olmak üzere 25 kişi tutuklandı. 
     İran resmi haber ajansı İRNA'nın İçişleri Bakanlığı'na dayanarak verdiği haberde, tutuklamaların, cd ve diğer malzeme dağıtımıyla ilgisi olduğunu belirtirken, seçimde ne tür bir ihlal yapıldığına ilişkin ayrıntı verilmedi. 
     Ele geçirilen seçim malzemesi arasında 20 bin broşür bulunduğu belirtilen haberde, istihbarat, polis ve yargı erki görevlilerinden oluşan ortak komitenin en az 44'ü askeri personelle bağlantılı, 148 ihlal iddiasını araştırdığı kaydedildi. 
     İRNA, tutuklananlar arasında bir askeri görevli olduğunu yazarken, silahlı kuvvetler kendi personelinden hiç kimsenin olayla ilgisi bulunmadığını açıkladı. 
     Tutuklanan askerin, seçimde eski Tahran Belediye Başkanı Mahmud Ahmedinecad'a destek verdiği düşünülen muhafazakar Devrim Muhafızları Ordusu DMO ya da Besic gönüllü milis üyesi olabileceği belirtiliyor. 
     Seçim ihlalleriyle ilgili tutuklamaların, seçimin ilk turunda sürpriz biçimde eski cumhurbaşkanı Ali Ekber Haşimi Rafsancani ile ikinci tura kalan Ahmedinecad lehine seçim ihlalleri ve suiistimaller yapıldığı iddialarını desteklediği kaydediliyor. 
     Rafsancani, seçim ihlali yapan kişilerin, kendine karşı milyonlarca cd dağıtmak için kamu kaynaklarını kullandığını, yetkililerin bu kişiler hakkında ne yapacağına karar vermediğini ve bu kişilere yasalara uygun davranılacağını umduğunu söylemişti. 
     Seçimin ilk turunda üçüncü sırada yer alan reformcu kanattan eski Meclis Başkanı Mehdi Kerrubi de DMO ve Besic görevlilerinin Ahmedinecad'a destek verdiğini belirtmişti. Kerrubi, yönetimdeki din adamlarını bir kişinin birden fazla oy kullandığı gibi iddiaları görmezlikten gelmekle suçlamıştı. 
     Seçim kampanya süreci bugün resmen sona ermesine rağmen, reformcu gazeteler bugün, hoşgörüsüzlük ve neo-faşizme değindikleri makalelerinde dolaylı olarak Ahmedinecad'a göndermede bulundular. 
     Rafsancani ve Ahmedinecad, yarın seçimin ikinci turunda karşı karşıya gelecek. 
     
</TEXT>
</DOC>
