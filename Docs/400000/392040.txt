<DOC>
<DOCNO> 392040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonyas02.html </URL>
<DATE> 2005/11/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Akciğerlere en fazla kaçan cisim "türban iğneleri"... 
</HEADLINE>
<TEXT>

     Akciğerlere en fazla kaçan yabancı cismin, kadınların türbanlarında kullandıkları, "türban iğneleri" olarak bilinen boncuklu iğneler olduğu belirtildi. 
     Atatürk Üniversitesi A.Ü Tıp Fakültesi Aziziye Hastanesi Göğüs Cerrahi Anabilim Dalı Başkanı Doç. Dr. Nurettin Karaoğlanoğlu, AA muhabirine, şimdiye kadar, akciğerlerine yabancı cisim kaçan yüzlerce hasta tedavi ettiklerini söyledi. Doç. Dr. Karaoğlanoğlu, akciğerlere en fazla kaçan cismin, "türban iğnesi" olarak adlandırılan boncuklu iğneler olduğunu tespit ettiklerini söyledi. 
     Türban takan kadınların, türbanlarının düzgün durması için iğne kullandıklarını belirten Doç. Dr. Karaoğlanoğlu, özellikle genç kadınların, bu iğnelerin daha renkli ve süslü olmasına özen gösterdiklerini ve bunların genellikle uçları boncuklu olduğunu belirtti. 
     
     İĞNE AKCİĞERE NASIL KAÇIYOR 
     Kadınların, bu iğneleri takmadan önce genellikle türbanlarını düzeltmek için, iğneyi geçici olarak ağızlarında tutmaya çalıştıklarını belirten Doç. Dr. Nurettin Karaoğlanoğlu, "Bu sırada, kişi nefes alıyor ve iğnenin ucunun boncuklu olmasının da etkisiyle iğne hızlı bir şekilde soluk borusuna ve buradan da akciğerlerdeki bronşlara gidiyor" dedi. 
     Doç. Dr. Karaoğlanoğlu, kendilerine gelen bu tür vakalarda, iğnenin kaçtığı yer ve büyüklüğüne göre müdahale yapıp, iğneyi akciğerlerden çıkardıklarını ifade etti. 
     Bu konuda hastaları uyarmaya çalıştıklarını bildiren Doç. Dr. 
     Karaoğlanoğlu, bölümün girişine astıkları bir panoda, kadınların akciğerlerinden çıkardıkları iğneleri teşhir ettiklerini söyledi. 
     
     "UCU BONCUKLU OLMASIN" 
     Doç. Dr. Karaoğlanoğlu, türban kullanan kadınlarda akciğerlere iğne kaçmasının, ciddi bir sorun olduğunu söyledi. 
     Bu sorunun önüne geçebilmek için özellikle bu iğneyi üreten firmalara görev düştüğünü ifade eden Doç. Dr. Kanaoğlanoğlu, "Biz, bu firmaların, moda halini alan boncuklu iğne yerine, alternatif objelerin üretimine yönelmeleri ve bu ürünlerin kullanımını özendirmeleri gerektiğini düşünüyoruz" diye konuştu. 
     
</TEXT>
</DOC>
