<DOC>
<DOCNO> 382217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko07.html </URL>
<DATE> 2005/09/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mustafa Koç Müzakerelerin başlaması için bir engel gözükmüyor... 
</HEADLINE>
<TEXT>

     Koç Holding Yönetim Kurulu Başkanı Mustafa Koç, AB ile müzakerelere başlamanın önemli bir dönüm noktası olduğunu ve son anda çeşitli sıkıntılar ortaya çıksa bile, temelde müzakerelerin başlamasının önünde bir engel gözükmediğini belirterek, "Süreçte meydana gelebilecek geçici tıkanıklıklar, bizim, gelişmiş bir ekonomi ve demokrasiyle, istikrarlı bir yapı içinde yolumuza devam etmemizi engellememelidir" diye konuştu. 
     Koç Topluluğu’nun Anadolu Buluşmaları toplantılarının sekizincisi Çanakkale’de basına kapalı olarak gerçekleştirildi. 
     Koç Holding’den yapılan açıklamaya göre Mustafa Koç, toplantıda yaptığı konuşmada, Çanakkale’nin, Türkiye’nin yeni ufuklara doğru yol almasını mümkün kılan ve Türk halkının azmini, mücadele gücünü bütün dünyaya gösteren bir sürecin başlangıç noktası olarak tanımlanabileceğini belirterek, şunları kaydetti 
     "Bugün burada konuşuyor olmamızın bu bakımdan simgesel bir önemi var. Çünkü, sizlerle bu buluşmamızdan yaklaşık bir hafta sonra Türkiye, azim ve mücadele gücü gerektiren bir başka sürece girecek. 3 Ekim’de Avrupa birliği ile tam üyelik müzakerelerimiz resmen başlayacak. Kuşkusuz burada maksadını aşan bir benzetme yapmak istemem. Ancak, önümüzde çok önemli bir yenilenme ve değişim süreci olduğunun da altını çizmek isterim. Her değişimin kendi zorlukları, sıkıntıları vardır. Bunların aşılması için azim ve mücadele gücü en önemli etkendir. Bu sürecin, bizi Ulu Önder Atatürk’ün çizdiği çağdaş uygarlık hedefine yaklaştıracak adımların atılması, ihtiyaç duyduğumuz gücü bize sağlayacak en önemli unsurdur diye düşünüyorum." 3 Ekim’e az bir süre kala, zihinlerde hala bazı sorular kalmış 
     olabileceğini dile getiren Koç, "Türkiye’nin Avrupa Birliği’ne katılmasını istemeyen bazı Avrupa ülkelerinin engellemelerini aşabilecek miyiz Müzakereleri başlatabilecek miyiz AB’nin bize ihtiyacı var mı Tam üyelik gerçekten Türkiye için yararlı mı Bu konularda çeşitli görüşler ileri sürülüyor. Bazen de son derece temelsiz tartışmalar yapılıyor. Türkiye olarak AB’ye tam üye olmak istiyoruz, çünkü gelişmiş ülkeler arasında yer alma hedefine yaklaşmamızı bugün için en etkin şekilde bu proje sağlıyor" dedi. AB üyeliği sürecinde Türkiye’nin bugüne kadar geçirdiği ve bundan sonra gerçekleşecek dönüşümlerin, Türkiye’nin çağdaş, gelişmiş bir ekonomiye, siyasal ve toplumsal yapıya sahip olması doğrultusunda ileri adımlar atmasını sağladığını aktaran Koç, toplumun büyük çoğunluğunun da, bu sürecin tamamlanmasını ve Türkiye’nin gelişmiş ülkeler arasında yerini almasını arzu ettiğini bildirdi. Öte yandan, dünyanın en rekabetçi ekonomisi olmayı önüne hedef olarak koymuş bulunan AB’nin bunu gerçekleştirmek için yeterince güce sahip olmadığının açıkça görüldüğünü, yaşlanan nüfus ve zayıf iç talebin AB ekonomisinin atılım yapmasını engellediğini dile getiren Koç, bu nedenle AB içindeki öngörü sahibi çevrelerin genç ve çalışan nüfusu, canlı talebi, jeopolitik konumu, büyük ve doymamış pazarı ile Türkiye’nin AB’ye yeni bir dinamizm getireceğini düşündüklerini söyledi. 
     
     "MÜZAKERELERİN BAŞLAMASI ÖNÜNDE ENGEL GÖZÜKMÜYOR..."- 
     Koç, "Müzakerelere başlamak önemli bir dönüm noktasıdır ve son anda çeşitli sıkıntılar ortaya çıksa bile, temelde müzakerelerin başlamasının önünde bir engel gözükmemektedir" dedi. 
     AB’ye tam üyelik projesinin Türkiye’nin yakın tarihinin en önemli kararlarından biri olduğunu ve özünde ekonomik ve siyasi açıdan dünyayla bütünleşmeyi hedeflediğini kaydeden Koç, bu sürecin önemli yanının, atılan her adımın, Türkiye’nin çağdaş uygarlık seviyesine yükselmesi doğrultusunda somut bir katkı sağlaması olduğunu söyledi. 
     Ekonomide, siyasette, sosyal yaşamda gelişmiş ülke standartlarına ne kadar yaklaşılabilirse, bu bütünleşmenin o kadar sarsıntısız gerçekleşebileceğini ifade eden Koç, şöyle devam etti 
     "Biz, Türkiye açısından çok önemli bir gelecek projesi olan AB üyeliğine, 10 yıllık bir perspektif içinde bakıyoruz. Avrupa Birliği’nde güçlü ekonomik büyümeye dönüş sağlanırsa, toplumsal gerginlikler ve bunların siyasal yansımaları azalacaktır. Bu da Türkiye’ye karşı bugün mevcut olan muhalefetin sönmesine yol açacaktır. 
     Bu süreçte, AB olumlu bir eğilim içine girerken, Türkiye’nin hangi yönde ilerlemiş olduğu önem kazanacaktır. Demokratik ve ekonomik açıdan güçlenmiş bir Türkiye, Avrupa’da yeniden oluşan dengelerde, kendini bugünkünden çok daha rahat biçimde konumlandırabilecektir. 
     Bu yüzden süreçte meydana gelebilecek geçici tıkanıklıklar, bizim, gelişmiş bir ekonomi ve demokrasiyle, istikrarlı bir yapı içinde yolumuza devam etmemizi engellememelidir. Biz yönümüzü korursak, dönemsel olumsuzluklar geride kaldığında, hedefimize fazla zorluk çekmeden ulaşabiliriz." 
     
     PİYASALARDA GÜVEN 
     Makroekonomik açıdan bakıldığında Türkiye’nin şu anda yönünün doğru olduğunun söylenebileceğini ifade eden Mustafa Koç, Türkiye’nin bugüne kadar, AB ve IMF gibi iki güçlü çıpayla ve hükümetin kararlı politikalarıyla dünya piyasalarına güven vermeyi başardığını belirtti. 
     Ekonomik göstergelerin olumlu bir çizgiye oturduğunu, uygulama hatası yapılmaz, mali disiplin korunur, yapısal reformlar gerçekleştirilir ve kayıt dışı ekonomiyle radikal bir mücadele sağlanırsa, sürdürülebilir bir büyüme hızının yakalanabileceğini bildiren Koç, "Dolayısıyla işsizlik oranı geriletilebilir, gelir dağılımındaki, bölgesel gelişmedeki eşitsizlik nispeten azaltılabilir. 
     Bu da hedefimizi gözden kaçırmadan, ekonomik ve toplumsal gelişmeyi sürekli kılmamızı sağlayabilir" diye konuştu. 
     
     SATIN ALMALAR 
     Her sektörde, o sektöre özgü optimum ekonomik büyüklüğü tespit etmek ve yeni yatırım, birleşme, satın alma yoluyla bu büyüklüğe erişmeye çalışmanın da bir başka gereklilik olarak ortaya çıktığını dile getiren Koç, şunları söyledi 
     "Koç Topluluğu olarak biz de bu gerekleri yerine getirmek için canla başla çalışıyoruz. 2002 yılından bu yana uygulamaya koyduğumuz stratejiler çerçevesinde topluluk olarak büyük bir atılımın içine girdik. Bu atılım Koç Topluluğu’nu Türkiye’de uzak ara lider konumuna getirirken, dünyada da sayılı şirketlerin arasına soktu. 
     Bu yıl üç büyük şirket satın alması gerçekleştirdik. Tansaş ve Yapı Kredi ile perakende sektörü ve bankacılıktaki konumumuzu güçlendirdik, rekabet gücümüzü artırdık. Tüpraş ile de Enerji sektöründeki iddiamızı sınırlarımızın dışına taşıyabilecek bir konuma getirdik. Topluluk olarak önümüze koyduğumuz hedefler, yolumuzu aydınlatmaları için varlar. 
     
</TEXT>
</DOC>
