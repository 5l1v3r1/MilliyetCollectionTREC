<DOC>
<DOCNO> 386162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur24.html </URL>
<DATE> 2005/10/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sivas'ta 14 köy birleştiriliyor... 
</HEADLINE>
<TEXT>

     Sivas'ta hayata geçirilecek ''Tarımköy Projesi'' kapsamında kent merkezine bağlı 14 ayrı köyde yaşayan vatandaşların, Toplu Konut İdaresi Başkanlığı'nca TOKİ yaptırılacak konutlarda biraraya geleceği bildirildi. 
     Sivas İlbeyliler Çevresini Güzelleştirme ve Yardımlaşma Derneği'nin öncülüğünde yürütülen projeyle ilgili açıklama yapan dernek başkanı Turan Yılmaz, İlbeyliler yöresi olarak bilinen bölgedeki 14 köyü içine alan projenin altyapısının tamamlandığını belirtti. 
     Yılmaz, proje kapsamında TOKİ tarafından Sivas-Şarkışla karayolunun 35 ve 45'inci kilometresi arasında, Kabasakal, Apardi ve Sarıdemir köyleri yakınlarında belirlenen bir alana 5 farklı tipte her bütçeye uygun konut yapılacağını söyledi. 
     14 köyün sakinleriyle birebir görüştüklerini, onları ikna etmeye çalıştıklarını ifade eden Yılmaz, projenin hayata geçirilmesiyle bu köylerde yaşayan vatandaşların artık birarada bulunacaklarını belirtti. 
     Proje kapsamında belirlenen alana 20 derslikli ilköğretim okulu, lise, Tarım ve Hayvancılık Yüksekokulu, ahırlar bölgesi ve cami yapılacağını kaydeden Yılmaz, yerleşim alanının altyapı ve çevre düzenlemesinin de projede yer aldığını söyledi. 
     Yılmaz, şunları kaydetti 
     ''Proje kapsamında konutlardan edinmek isteyen vatandaşlarımızın müracaatlarını bekliyoruz. Bu konuda vatandaşlar tercih ve taleplerini, Sivas Belediyesi ile derneğimize yazılı olarak bildirebilecekler. İhalesi bu yıl gerçekleştirilecek olan proje kapsamında, 5 farklı tipte her bütçeye uygun konutlar yapılacak. Konutlar vatandaşların taleplerine göre etaplar halinde devam edecek. Ayrıca buradan konut edinen vatandaşlarımıza, konutlarının metrekarelerine göre 1 veya 1.5 dönüm arazi de verilecek.'' Hak sahiplerinin 15 yıla kadar varan vadeyle ödeme yapabileceklerini anlatan Yılmaz, bu sürenin 20 yıla çıkarılması için yetkililerle görüştüklerini belirterek, projenin Türkiye'de örnek olarak hayata geçirileceğini söyledi. 
     
</TEXT>
</DOC>
