<DOC>
<DOCNO> 381895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko19.html </URL>
<DATE> 2005/09/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dış Ticaret Müsteşarı Kayalar İhracat 9 ayda yüzde 17.6 arttı 
</HEADLINE>
<TEXT>

     Dış Ticaret Müsteşarı Tuncer Kayalar, 1 Ocak-24 Eylül döneminde ihracatın, 2004 yılının aynı dönemine göre yüzde 17.6 artarak, 51.9 milyar dolar olduğunu bildirdi. 
     Kayalar, son 12 aylık ihracatın da ekonomik program hedefini geçerek 71.8 milyar dolara ulaştığını söyledi. 
     İhracat Koordinasyon Kurulu, Dış Ticaret Müsteşarı Tuncer Kayalar başkanlığında Hilton Oteli'nde toplandı. 
     Kayalar, toplantının açılışında yaptığı konuşmada, ihracatın son 3 yılda iki kata yakın bir oranda arttığını ve artış sürecinin 2005 yılında da devam ettiğini söyledi. 
     2005 yılı sonu itibariyle 72.5 milyar dolar ihracatın hedeflendiğini belirten Kayalar, ''Elbette ihracat artış hızımızda 2004 yılına göre bir yavaşlama olmuştur. Ancak peş peşe iki yıl yüzde 30'un üzerinde artıştan sonra, yüzde 17'lik bir ihracat artışı sağlama da bir başarıdır'' dedi. 
     Kayalar, bu başarının kolaylıkla yakalanmadığının ve halen girdi maliyetlerinden kurlara kadar birçok konuda sorunlar yaşandığının bilincinde olduklarını kaydederek, toplantının, sorunların çözümüne yönelik oluşturulan koordinasyon ve mutabakat zeminlerinden biri olduğunu söyledi. 
     Tuncer Kayalar, ''Bugün ihracatçılarımızı dinleyeceğiz ve önümüzdeki yıl daha iyi bir noktada buluşabilmek için neler yapılabileceğini kararlaştıracağız'' dedi. 
     
     TİM BAŞKANI SATICI 
     Türkiye İhracatçılar Meclisi TİM Başkanı Oğuz Satıcı da, ihracatın sadece rakam ve artış hızı ile değerlendirilmesinin göreceli bir ölçüt olduğunu belirterek, ''İhracatın gerçek ölçütü, yarattığı değer ve kardır'' dedi. 
     İhracatta kırılan rekorların ve elde edilen rakamların ihracatçının çektiği sıkıntıları kapatan bir perde olduğunu belirten Satıcı, ''Türk bürokrasisinden ihracatçılara destek olmalarını istiyorum'' dedi. 
     Bu arada, açılış konuşmalarının ardından basına kapalı devam eden toplantıya, Eximbank Genel Müdürü Ahmet Kılıçoğlu, çeşitli bakanlık ve kamu kurum temsilcileri ile İhracatçı Birlikleri başkanları ve çok sayıda ihracatçı katıldı. 
     
     TOPLANTIDA DİLE GETİRİLECEK KONULAR 
     Toplantıda, İhracatçı Birlikleri'nce dile getirilecek ortak sorunlar arasında, döviz kurunun olumsuz etkileri, enerji fiyatları ve girdi maliyetleri, AB ile serbest ticaret anlaşmaları konusunda uyum sağlanması, ABD ile serbest ticaret anlaşması veya benzeri avantajlar sağlayan mekanizmaların geliştirilmesi gerektiği, Uzakdoğu mallarının kontrolü ve taklit ürünler, hammadde alımındaki KKDF oranın yüksekliği, kdv iadelerinde süre ve bürokrasi fazlalığı, konsolosluk tasdiklerinde yaşanan sorunlar, nakliye-navlun konusundaki sorunlar, Eximbank'ın ihracat sigorta primleri, Eximbank'ın alıcı limit onaylarının yer aldığı öğrenildi. 
     Toplantıda, birlik temsilcilerinin sektörel bazdaki sorunlarını da aktaracağı öğrenilirken, Bakan Tüzmen de 30 Eylül Cuma günü toplantının genel bir değerlendirmesini yapmak üzere, sektörlerin ortak yönetim kurulu başkanları ile bir araya gelecek. 
     
</TEXT>
</DOC>
