<DOC>
<DOCNO> 366673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun45.html </URL>
<DATE> 2005/08/03/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Casey "Görüşmeler PKK'dan daha geniş çerçevede terörle mücadele" 
</HEADLINE>
<TEXT>

     ABD Dışişleri Bakanlığı, bu hafta, Washington’da Türk, Amerikalı ve Iraklı yetkililerin ocak ayındaki ilk üçlü toplantının devamı niteliğinde terörizmle mücadele toplantısının yapılacağını bildirdi. 
     ABD Dışişleri Bakanlığı sözcülerinden Tom Casey, düzenlediği basın toplantısında, üçlü görüşmenin özellikle PKK terörü üzerine olup olmadığı sorusuna karşılık, toplantıların daha geniş kapsamlı olarak terörizmle mücadele konusunda olacağını, toplantının yerine ilişkin zamanlama ve lojistik durumun henüz tam olarak belirlenmediğini kaydetti. 
     Tom Casey, "bu yıl ABD, Türkiye ve Irak ocak ayında bir araya geldiğinde üçlü bir terörizmle mücadele toplantısı konusunda görüşmek üzere anlaşmıştı. Bu teknik görüşmeleri bu haftanın ilerleyen günlerinde yapmayı planlıyoruz. Ancak tam zamanlama ve lojistik üzerinde çalışılıyor. Tartışmalar, ocak ayında olduğu gibi ortak terörizmle mücadele stratejimizin devamı niteliğinde olacak" dedi. 
     Bir gazetecinin, PKK terörünün görüşmelerde temel konu olup olmayacağı sorusuna karşılık Casey, "biz PKK’yı terörist bir örgüt olarak tanıyoruz. Bu tehdide karşı Türkiye, Irak ve Avrupalı müttefiklerimizle birlikte savaşıyoruz. Ancak söz konusu görüşmeler bundan daha geniş çerçevede" dedi. 
     Casey, Washington’daki üçlü toplantıya ABD adına Dışişleri Bakanlığı Müsteşar yardımcısı Matt Bryza’nın katılacağını kaydetti. 
     Görüşmelerde Türk tarafını ise Büyükelçi Hayati Güven temsil edecek. 
     Dışişleri Bakanlığı sözcüsü Namık Tan, Washington’daki üçlü görüşmelerin cuma günü yapılmasının beklendiğini söylemişti. 
     
</TEXT>
</DOC>
