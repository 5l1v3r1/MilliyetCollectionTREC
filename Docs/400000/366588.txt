<DOC>
<DOCNO> 366588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/siyaset/siy04.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmeye 'sol' engeli 
</HEADLINE>
<TEXT>


ANKARA ANKA 


"Ulusalcı partilerin bir araya getirilmesi" amacıyla eski Anayasa Mahkemesi Başkanı Yekta Güngör Özden'in kurucusu olduğu Cumhuriyetçi Demokrasi Partisi CDP ile eski İçişleri Bakanı Sadettin Tantan'ın Yurt Partisi YP arasındaki birleşme girişimi, "sağcı - solcu" tartışmasına takıldı. 
CDP ile YP arasında uzunca bir süredir diğer "ulusalcı partilere de öncülük" amacıyla 2 partinin kurumsal olarak birleştirilmesi için görüşmeler yürütüldü. 2 partinin YP çatısı altında birleşmesi için anlaşmaya varıldı. Hafta sonunda YP ile birleşme kararının oylanması için CDP Kongresi olağanüstü toplandı. 
Yöneticilerin birleşme için "evet" oyu istemesine karşın, oylamadan tam tersi bir sonuç çıktı. Oy kullanan 50 delegeden sadece 15'i YP'ye "evet" dedi. CDP delegeleri, Tantan'ın ve partisinin "sağcı" olduğu, CDP'nin ise "Sol kökenli" bir parti olduğuna vurgu yaparak birleşmeyi engelledi. 


</TEXT>
</DOC>
