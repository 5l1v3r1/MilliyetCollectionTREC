<DOC>
<DOCNO> 382997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko07.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta da, dış ticaret açığında da rekor kırıldı 
</HEADLINE>
<TEXT>


ANKARA Milliyet 

Ağustos ayında dış ticaret açığı yüzde 51.8 artışla 4 milyar 849 milyon dolara ulaşarak aylık bazdaki en yüksek rakama ulaştı. Sekiz aydaki dış ticaret açığı yüzde 26.5 artışla 28.6 milyar dolar oldu. 
Devlet İstatistik Enstitüsü'nün açıkladığı dış ticaret verilerine göre ağustosta ihracat yüzde 13.4 artarak 5 milyon 324 bin dolara, ithalat ise yüzde 28.9 artarak 10 milyar 164 milyon dolara yükseldi. 

Tüketim ithalatı arttı 
Ağustostaki ithalat artışında petrol ve tüketim malları ithalatı etkili oldu. Yüzde 30.9 oranında artan yatırım malları ithalatı 1.8 milyar dolar, yüzde 25.6 artan ara malları ithalatı 6 milyar 954 milyon dolar, yüzde 40.3 artan tüketim malları ithalatı 1.4 milyar dolar olarak gerçekleşti. Petrol ithalatı da yüzde 38.1 artışla 839.7 milyon dolara çıktı. 

İhracat 7 milyar dolar 
Bu arada Devlet Bakanı Kürşad Tüzmen, Türkiye'nin ihracat rakamının 1 - 29 Eylül arasında 6.5 milyar dolara ulaştığını, eylül tamamlandığında bu rakamın 7 milyar dolara yaklaşacağını bildirdi. Tüzmen, bu rakamın tarihi rekor olduğunu söyledi. 


</TEXT>
</DOC>
