<DOC>
<DOCNO> 381142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun36.html </URL>
<DATE> 2005/09/24/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
UAEK'da AB'nin tasarısı kabul edildi... 
</HEADLINE>
<TEXT>

     Uluslararası Atom Enerjisi Kurumu UAEK Yönetim Kurulu, İran’ın nükleer programına ilişkin AB grubunun hazırladığı "yumuşatılmış karar tasarısı"nı kabul etti. 
     UAEK’nın Viyana’daki merkezinde yapılan oylamada, 35 üye ülkeden 22’si kabul, 12’si çekimser ve 1 ülke de karşı oy kullandı. Karşı oy 
     kullanan ülkenin Venezüella olduğu öğrenildi. 
     Oylamadan sonra basına açıklama yapan UAEK Sözcüsü Melissa Fleming, "AB ülkelerinin dosyanın BM Güvenlik Konseyi’ne derhal havale edilmesi yolundaki seçeneği çıkararak toplantıya sunduğu yumuşatılmış karar tasarısının" kabul edilmesinden sonra, İran dosyasının BM Güvenlik Konseyi’ne havale edilmesine gerek duyulmadığını söyledi. 
     Fleming, UAEK Başkanı Baradei’nin de ilerleyen dakikalarda bir basın toplantısı yapacağını bildirdi. 
     Kabul edilen karar tasarısında, İran’ın nükleer dosyasının "derhal BM Güvenlik Konseyi’ne gitmesi" şeklinde bir ifadenin yer almazken, ancak İran’ın taraf olduğu Nükleer Silahların Yayılmasının Önlenmesi Antlaşması NPT ve ek protokollerini ihlal etmesi durumunda dosyanın BM Güvenlik Konseyi’ne gitmesi öngörülüyor. 
     
</TEXT>
</DOC>
