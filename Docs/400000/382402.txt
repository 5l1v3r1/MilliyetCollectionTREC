<DOC>
<DOCNO> 382402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas11.html </URL>
<DATE> 2005/09/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Stresli hamilelik, sinirli bebek 
</HEADLINE>
<TEXT>

     İngiltere'deki Bristol Üniversitesi bilimadamlarının araştırmalarına göre, hamilelik dönemini aşırı stresli geçiren annelerin çocukları aşırı sinirli ve kaygılı ruh haline sahip olabiliyor. 
     Yüksek oranda stres hormonunun plasentadan rahimdeki bebeğe geçebildiğini ve uzun vadeli etkiler yaratabildiğini ifade eden bilimadamları, özellikle hamileliğin ilerleyen dönemlerindeki stresin etkilerinin, dünyaya gelen çocukların 10 yaş döneminde kendini gösterebildiğini tespit ettiklerini açıkladı. 
     Bilimadamları, bu çocuklarda daha yüksek ''cortisol'' stres hormonu seviyesine rastlandığına dikkat çekti. 
     Bristol Üniversitesi bilimadamları, Londra'daki Imperial Kolej ve New York Üniversitesi bilimadamlarıyla birlikte 10 yaş grubundaki 74 çocuk üzerinde araştırma yaptı. 
     Araştırma sırasında çocukların tükürük örneklerinin sabah ve günün üç değişik zamanında olmak üzere dört kez alındığı ve stres hormonlarının seviyelerinin ölçüldüğü kaydedildi. 
     Bu arada, bu çocukların annelerine de hamilelik dönemiyle ilgili ayrıntılı sorular sorulduğunu belirten bilimadamları, annenin hamilelik gerilimi ve çocuğun hormon seviyesinin mukayesesiyle sonuca ulaştıklarını kaydetti. 
     Bilimadamları, konuyla ilgili daha geniş çalışmalar yapmayı sürdüreceklerini de açıkladı. 
     
</TEXT>
</DOC>
