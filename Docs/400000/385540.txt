<DOC>
<DOCNO> 385540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo16.html </URL>
<DATE> 2005/10/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyaspor'dan Ankaraspor Başkanı'nın açıklamalarına tepki... 
</HEADLINE>
<TEXT>

     Konyaspor Basın Sözcüsü Güven Öten, hakemlerin adaletli olması yolunda mücadele verdikleri bir dönemde Ankaraspor Kulüp Başkanı Hilmi Gökçınar'ın yaptığı açıklamaların hoş olmadığını söyledi. 
     Öten, Turkcel Süper Ligi'nde geçen hafta yapılan Konyaspor- Fenerbahçe maçında konuk takımın attığı ilk golün çok tartışıldığını, ancak bu konuyu artık unutmak istediklerini belirtti. 
     Bu maçta Konyaspor'un mağdur olduğunu ve 3 puanının gittiğini öne süren Öten, şunları kaydetti 
     ''Ankaraspor Başkanı Hilmi Gökçınar, bizim maçla ilgili olarak yaptığı açıklamada Yaralı Konyaspor gelecek hafta misafirimiz olacak. Fair-play ruhuyla bir maç yapacağız. Umuyorum ve inanıyorum ki yaraları sarma, affettirme gibi pozisyonlar olmayacaktır. Her iki takım da futbolunu oynayacaktır. Yeter ki bu işle görevli herkes futbol oynatmaya niyetli olsun şeklinde açıklama yaptı. Biz hakemlerin adaletli olması yolunda mücadele verirken, Ankaraspor Kulüp Başkanı'nın açıklaması hiç hoş değil.'' Konyaspor olarak temiz futboldan, adaletli maç yönetilmesinden ve futbolun sahada kazanılmasından yana olduklarını ifade eden Öten, Konyaspor'un hiçbir maçında hakemler tarafından kollandığının söylenemeyeceğini ifade etti. 
     Merkez Hakem Kurulu'nda Konyaspor'un hakkının yendiği gerekçesiyle taraf tutma gibi bir anlayışın olamayacağını vurgulayan Öten, ''Bunun düşüncesi bile çok çirkin. Biz onurlu ve başarılı bir takımız. Hiçbir hakemin bizim tarafımızı tutmasına ihtiyacımız yok. Hakemlerle bir yere varmak isteyen takımlardan değiliz. Konyaspor sahaya çıkıp, centilmence iyi futbolunu ortaya koyacak ve hak ettiğiyle sahadan ayrılacaktır. Başkanın açıklaması bizi çok üzdü'' dedi. 
     Öten, sarı kart cezalısı Zafer Demir'in Ankaraspor maçında forma giyemeyeğini belirterek, ''Sakat futbolcumuz da şimdilik bulunmuyor. Tam kadro hazırlıklarımızı sürdürüyoruz'' ifadelerini kullandı. 
     
</TEXT>
</DOC>
