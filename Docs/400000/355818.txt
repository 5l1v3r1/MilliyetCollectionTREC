<DOC>
<DOCNO> 355818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun31.html </URL>
<DATE> 2005/06/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bulgaristan’da ırkçı ATAKA Türklerin isimlerini değiştirmek istiyor 
</HEADLINE>
<TEXT>

     Lütfü KARAKAŞ-Kemal ÖZGÜLER DHA 


BULGARİSTAN’da önceki gün düzenlenen genel seçimlerin en büyük sürprizini yaparak meclise giren aşırı milliyetçi Hücum Koalisyonu’nun ATAKA lideri Volen Siderov, ülkede yaşayan Türklerin isimlerinin yeniden, sonu ’ov’ ve ’ova’ ile biten Bulgarca uzantılar taşıması gerektiğini iddia etti. Eski Bulgar diktatörü Todor Jivkov’un 1985’teki asimilasyon ve isim değiştirme kampanyasına ’özenen’ Siderov’un bu talebi ülkede endişe yarattı. 
     
     ’HASAN’ İSMİ ’HASANOV’ OLMALI 

     Bulgaristan’da meclise 4’üncü parti olarak giren ırkçı ATAKA’nın başkanı, gazeteci Volen Siderov, ülkenin ulusal yayın yapan haber ağırlıklı radyosu Darik’te canlı yayına katıldı. Siderov radyodaki konuşmasında 1985’te Jivkov’un uyguladığı isim değiştirme kampanyasını hatırlatan bir konuşma yaptı. 
     Siderov, Bulgar Ulusal Televizyonu’ndaki Türkçe yayınların hemen durdurulmasını isteyerek, bütün Türk isimlerinin Bulgarca uzantı taşıması gerektiğini öne sürdü. Irkçı lider, "Örneğin ’Hasan’ ismi ’Hasanov’ olmalı" dedi. Jivkov da 20 yıl önce ülkede yaşayan Türklerin isimlerini zorla Bulgarcaya çevirmiş ve erkek isimlerinin sonuna ’ov’, kadın isimlerinin sonuna ise ’ova’ eki getirilmişti. 
     Cumartesi günü yapılan seçimlerde meclise giren ve olası bir koalisyonda yer alabilecek partilerin tümü ATAKA ile hiçbir şekilde ittifak yapmayacaklarını duyurmuştu. 
     
     HÖH’E GÜÇBİRLİĞİ ÇAĞRISI 

     Bulgaristan’da yapılan genel seçimin ardından hükümet kurma pazarlıkları da başladı. Sandıktan 2’nci parti olarak çıkan 2’nci Simeon Ulusal Hareketi’nin NDSV üst düzey yetkilileri, Türklerin kurduğu Hak ve Özgürlükler Hareketi’nin HÖH kurmay kadrosu ile görüşmelere başladı. Başbakanlığı kaybeden Simeon Sakskoburgotski’nin, kurmayları aracılığı ile HÖH yetkililerine, "Meclise ortak grup olarak girelim, en çok milletvekili bizde olacağı için Cumhurbaşkanı Georgi Pırvanov, hükümeti kurma görevini bize verir. Böylece başbakanlık da bizde kalır. Daha sonra Sosyalistlere koalisyon teklif ederiz" önerisinde bulundu. NDSV ile HÖH arasında gerçekleştirilen ve Bulgar gazetelerine de yansıyan pazarlıkların sürdüğü bildirildi. 
     
     ANAHTAR KONUMUNDAKİ HÖH’ÜN 33 MİLLETVEKİLİ VAR 

     Bulgaristan seçimlerinde 33 milletvekilliği kazanan HÖH, hükümetin kurulmasında 4 yıl önce olduğu gibi yine kilit rol oynayacak. HÖH lideri Ahmet Doğan, bir taraftan NDSV ile temaslarda bulunurken, diğer taraftan da Sosyalistlerden gelecek teklifleri değerlendirmeye aldı. HÖH, Bulgar Meclisi’nde daha önce 21 milletvekili ile temsil ediliyordu. 
     Bulgaristan’ın etkin gazetelerinden Trud bugünkü sayısında, yeni hükümetin kurulması için gerekli olan anahtarın 4 yıl önce olduğu gibi yine ’siyaset sahnesinin en becerikli oyuncusu’ değerlendirmesini yaptığı HÖH lideri Doğan’ın elinde bulunduğunu yazdı. 
     Bulgaristan parlamentosu ilk toplantısını 6 Temmuz’da yapacak. 

     
</TEXT>
</DOC>
