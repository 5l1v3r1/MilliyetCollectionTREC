<DOC>
<DOCNO> 353069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur46.html </URL>
<DATE> 2005/06/17/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Etiler'de 1 kişinin öldürüldüğü davada sanıklardan 3'ü tahliye edildi... 
</HEADLINE>
<TEXT>

     Etiler’de 1 kişinin öldüğü, 3 kişinin yaralandığı silahlı çatışma olayına ilişkin davada, tutuklu sanıklardan 3’ü tahliye edildi. 
     İstanbul 6. Ağır Ceza Mahkemesi’ndeki duruşmaya, müşteki ve tutuklu sanıklar Mehmet Selahattin Merih ile Yılmaz Beştaş, diğer tutuklu sanıklar Muzaffer Bayboğan, Ali Artuğ Aysal, Aytaç Havar ve Atilla Havar ile tutuksuz yargılanan Şeyhmus Keskindil ile Ahmet Albak katıldı. 
     Gıyabi tutuklu sanıklar İsmail Onur Özbizerdik ve Hayrettin Bayhan henüz yakalanamadıkları için duruşmada hazır edilemezken, tutuksuz sanıklardan Mahmut Karaca ile İsmail Hacısüleymanoğlu duruşmaya gelmedi. 
     Mahkeme Heyeti Başkanı Neylan Feke, Atilla Havar’ın gıyabi tutukluluğunun vicahiye çevrildiğini tutanağa yazdırdı. 
     Duruşmada ifadesi alınan sanık Atilla Havar, "Yılmaz’la Etiler tarafında bir kafede buluştuk. Telefonda konuştuğu bir şahsa ’Bu işin ne peşinden gideriz, ne de karşı tarafla konuşuruz" diyordu. Daha sonra ’sen ne diyorsun’ diyerek telefonu kapattı" şeklinde konuştu. 
     Yılmaz’a "ne olduğunu sorduğunu" söyleyen Havar, "Bana, 3-5 gün önce barda kavga olduğunu ve ara bulmak için bu işe sokulduğunu söyledi. ’Kiminle konuştuğunu’ sorunca, ’Onur Özbizerdik’ dedi. ’Onur bizim kardeşimiz. Onunla konuşuruz’ dedim. Telefon numarasını aldım. 
     Onur’la konuşurken, ’Siz kardeşsiniz. Böyle şeyler olur mu Sizi buluşturayım, konuşturayım’ dedim. O da kabul etti" diye konuştu. 
     Havar, ifadesini şöyle sürdürdü 
     "Onur’la Maslak’ta bir benzin istasyonunda buluştuk. Onur ve yanındaki bir adamıyla Ali Artuğ’un yazıhanesine girdik. Yılmaz da yanındaki Mehmet Selahattin Merih ve Hayrettin Bayhan’la birlikte geldi. ’Hadi birbirinizi öpün, barışın’ dedim. O sırada Onur, Yılmaz’ın beline doğru kollarını uzattı. Bana, tabanca kontrolü yapıyormuş gibi geldi. 
     Onur’un yanına kilolu ve kel bir adam gelip bir şeyler söyledi. 
     Ben onu da tutarak dışarı çıkmasını söylediğim sırada "Yere yatın" diye bir ses duydum. Döndüğümde Onur tabancasını çıkarmıştı ve havaya bir el ateş etti. Ben hemen elini yakalayıp havaya kaldırdım. 
     Silahlı bir kişinin başka birini yere yatırıp silah dayadığını gördüm. Silahlar patlıyordu. Onur sürünerek kendini tuvalet tarafına attı. Ben de kapı tarafından dışarı çıktım. Kolumdan yaralanmıştım. 
     Kardeşim silah seslerini duyması üzerine olay yerine gelerek beni aldı ve oradan uzaklaştık. Çünkü kafe ile oto galerisinin arası 100-150 metreydi." Cumhuriyet Savcısı, tutuklu sanıklardan Ali Artuğ Aysal, Aytaç Havar ve Muzaffer Bayboğan’ın, haklarındaki suç şüphesinin varlığını gösteren olguların zayıfladığı gerekçesiyle tahliyelerini talep etti. 
     Ali Artuğ Aysal, Aytaç Havar ve Muzaffer Bayboğan’ın tahliyesine karar veren Mahkeme Heyeti, duruşmayı erteledi. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, sanıkların, "faili belli olmayacak şekilde adam öldürmek", "faili belli olmayacak şekilde adam öldürmeye tam teşebbüs", "adam öldürmeye ve öldürmeye tam teşebbüse iştirak", "ölümle ve yaralamayla biten kavgaya el uzatmak", "toplu ızrar", "bıçakla müessir fiil", "resmi evrakta sahtecilik" ve "6136 sayılı Ateşli Silahlar Kanunu’na muhalefet" suçlarından değişik hapis cezalarına çarptırılmaları talep ediliyor. 
     
</TEXT>
</DOC>
