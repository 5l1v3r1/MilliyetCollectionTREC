<DOC>
<DOCNO> 365692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo05.html </URL>
<DATE> 2005/07/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray, denediği Sırp oyuncuyi beğenmeyip geri yolladı 
</HEADLINE>
<TEXT>

     Galatasaray yeni sezon hazırlıklarını sürdürürken, denenmek üzere hafta başından buyana idmanlara çıkan Sırp oyuncu Dragan Radosavljevic, beğenilmeyerek geri gönderildi. 
     Sırbistan-Karadağ Ligi takımlarından FK Smederevo'da oynayan 23 yaşındaki sol kanat oyuncusu Radosavljevic, teknik heyetin raporu doğrultusunda bugünkü çalışmada yer almadı. 
     Sarı-kırmızılılar, Florya Metin Oktay Tesisleri'nde bu sabah yaptıkları idmanda koşunun ardından kondisyon ve teke tek pas çalışması yaptı. As ve yedek takım arasında yarım sahada yapılan maçla süren antrenman, şut çalışmasıyla tamamlandı. 
     Teknik Direktör Eric Gerets, çift kale maçta hata yapan oyuncularını sert biçimde uyarırken, sarı-kırmızılı futbolcuların şut çalışmasında genellikle isabetsiz vuruşlar yaptıkları gözlendi. 
     Galatasaray'ın bugünkü çalışmasına sakatlıkları süren Ayhan ve Ergün, Üniversite Milli Takımı'da bulunan Hasan Kabze katılmazken, üst solunum yolu enfeksiyonu geçiren İbrahim Yavuz çalışmada yer aldı. İdmanın başında takımla antrenman yapan Hasan Şaş ise, kendisine verilen program dahilinde son bölümde salonda çalıştı. 
     Galatasaray, yeni sezon hazırlıkları çerçevesinde lig öncesi son özel maçını yarın Bursa'da Bursaspor ile yapacak. 
     
</TEXT>
</DOC>
