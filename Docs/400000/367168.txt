<DOC>
<DOCNO> 367168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonyas13.html </URL>
<DATE> 2005/08/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tibet'te yoğurt festivali... 
</HEADLINE>
<TEXT>

     Tibet'te geleneksel yoğurt festivali, on binlerce kişinin katılımıyla bugün başladı. 
     Bu yıl, aralarında Çinli turistlerin de bulunduğu binlerce Tibetli Trepung'da toplanırken, Çin polisinin sıkı güvenlik önlemleri aldığı görüldü. 
     Törene katılanları tapınağın çatısından video kamerayla görüntüleyen Çin polisi, ayin sırasında da safları bozanları sık sık uyardı. 
     Tepelere asılmış 30'a 35 metre ebatlarındaki ipek bir bez üzerine işlenmiş Buda resminin önünden geçerek tapınağın dua salonlarını dolduran Tibetliler, geleneksel yoğurttan bir kase almak için uzun kuyruklar oluşturdu. Rahipler ise sürekli dualar okudu. 
     Festivale katılanların bir kısmı ise tapınak dışındaki kayalık tepelerde piknik yaparken, neşeyle beyaz başörtülerini havaya atarak cep telefonları ile fotoğraf çekti. 
     Yaklaşık 300 Budist rahibin yaşadığı Tibet'in en büyük tapınağı Drepung'da her yıl yapılan 7 günlük yoğurt Şoton festivali, binlerce yıllık bir geçmişe dayanıyor. 
     Festival, adını, yüzlerce yıl önce Tibetli göçerlerin tapınak içinde oruç tutan rahiplere Yak sütünden yapılmış yoğurt vermesinden alıyor. 
     Tibet'in ruhani lideri Dalay Lama, Çin yönetimine karşı girişilen başarısız bir darbe girişiminden sonra 1959'da Hindistan'a kaçmıştı. 
     
</TEXT>
</DOC>
