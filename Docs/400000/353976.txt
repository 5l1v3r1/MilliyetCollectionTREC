<DOC>
<DOCNO> 353976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun57.html </URL>
<DATE> 2005/06/21/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
KKTC'de arama kurtarma tatbikatı... 
</HEADLINE>
<TEXT>

     Şehit Teğmen Caner Gönyeli-2005 Arama Kurtarma Tatbikatı, yarın Kuzey Kıbrıs Türk Cumhuriyeti karasularında yapılacak. 
     Tatbikat Erenköy’ün 15 mil kuzeyinde ve Girne’nin 3 mil kuzeyinde olmak üzere 2 safhada, Türkiye Cumhuriyeti ve KKTC arama kurtarma teşkilatlarında yer alan sivil ve askeri unsurların katılımıyla düzenlenecek. KKTC Güvenlik Kuvvetleri Komutanı Tümgeneral Tevfik Özkılıç, tatbikatla ilgili olarak düzenlenen brifingde yaptığı konuşmada, "KKTC’nin, Türkiye Cumhuriyeti ile işbirliği içinde egemenlik alanında ve Doğu Akdeniz’de her türlü arama ve kurtarma faaliyetini icra edecek güce ulaştığını" vurguladı. 
     Tümgeneral Özkılıç, "Kuzey Kıbrıs Türk Cumhuriyeti’nin hava sahasıyla kara sularındaki arama kurtarma yetkisi KKTC’nin, Kıbrıs’ın kuzeyindeki uluslararası sularda ve hava sahasında ise Türkiye Cumhuriyeti’nin sorumluluğundadır" dedi. 
     Tevfik Özkılıç, "zamana karşı bir yarış niteliği taşıyan arama kurtarma faaliyetlerinin, profesyonelce yetişmiş personeli, iyi bir organizasyonu, birimler arasında yakın bir koordinasyon ve işbirliğini, ayrıca 24 saat görev yapmayı gerektirdiğini" belirtti. 
     Özkılıç, Türkiye Cumhuriyeti ile KKTC’nin, Kıbrıs’ın kuzeyinde arama kurtarma faaliyetlerine yönelik işbirliğini geliştirmek ve koordinasyon sağlamak amacıyla 1996 yılında Denizde Arama Kurtarma Anlaşması’nı, 2002 yılında da Denizciliğin Geliştirilmesine Yönelik İşbirliği Protokolü, Sahil Güvenlik Alanındaki İşbirliği Anlaşması ve Hava Arama Kurtarma Alanında İşbirliği anlaşmalarını imzalayarak yürürlüğe koyduğunu hatırlattı. 
     Tümgeneral Özkılıç, KKTC’nin insani amaçlarla yürütülen arama kurtarma faaliyetlerinde son dönemde kazandığı arama-kurtarma imkan kabiliyetini fiilen denemek, Doğu Akdeniz’de arama-kurtarma faaliyetleri alanındaki yetkisini vurgulamak amacıyla, Türkiye ve KKTC sivil-asker unsurların katılımıyla 1-2 Mayıs 2002 ve 16-18 Haziran 2003’te Şehit Teğmen Caner Gönyeli Arama Kurtarma tatbikatlarının icra 
     edildiğini ifade eden Özkılıç, bu yılki tatbikatın fiili bölümünün yarın yapılacağını söyledi. 
     
     "KKTC, GEREKLİ GÜCE ULAŞTI" 
     Koalisyon kuvvetlerinin icra ettiği Irak Harekatı kapsamında, KKTC tarafından 26 Mart 2003 tarihinde Ercan bölgesel arama kurtarma merkezinin faaliyete geçirildiğini belirten Özkılıç, KKTC’nin Türkiye ile işbirliği içinde, KKTC egemenlik alanında ve Doğu Akdeniz’de her türlü arama kurtarma faaliyetini icra edebilecek güce ulaştığını vurguladı. 
     Tümgeneral Özkılıç, 22 Şubat 2004’te fırtınaya yakalanan ve makinesi arızalanan yük gemisinden 15 mürettebatın kurtarılması, 28 Temmuz 2004’te açık denizde gemide rahatsızlanan personelin hastaneye tahliyesi ve benzeri arama kurtarma faaliyetlerinin yapıldığını anlattı. 
     
     TATBİKATIN AMACI VE HEDEFLERİ 
     Özkılıç, Şehit Teğmen Caner Gönyeli-2005 Tatbikatı’nın KKTC’nin kuzeyinde Erenköy’ün 15 mil kuzeyindeki Bayrak 1 Sahası ve Girne’nin 3 mil kuzeyindeki Bayrak II Sahası’nda icra edileceğini söyledi. 
     Özkılıç, tatbikatın amacını şöyle açıkladı 
     "Tatbikatın maksadı, Kıbrıs’ta ve Doğu Akdeniz’de Güney Kıbrıs Rum Yönetimi’nin arama kurtarma konusunda tek taraflı olarak ilan ettiği iddianın kabul edilemez olduğunu ve Türkiye Cumhuriyeti ile KKTC’nin ortak çıkarlarının önemini vurgulamaktır. 
     Tatbikatın hedefleri ise 5 Kasım 1996 tarihli anlaşma ve 8 Eylül 2000 tarihli protokolün hayata geçirilmesiyle, Türkiye Cumhuriyeti ve 
     KKTC devletleri arasında Şehit Teğmen Caner Gönyeli-2002 arama-kurtarma tatbikatıyla kurulan arama kurtarma konusundaki işbirliğinin geliştirilmesi, Doğu Akdeniz’de arama kurtarma bölgesi konusundaki yetkimizin vurgulanması, iki ülke arama kurtarma teşkilatlarının karşılıklı uyumlu hale getirilebilmesinde hukuki, idari ve teknik konulardaki ihtiyaçların tespit edilmesi, arama kurtarma faaliyetlerinin iki ülke arasında düzenlenerek, Doğu Akdeniz’de seyir emniyetinin artırılmasıdır." Tümgeneral Tevfik Özkılıç, şöyle konuştu 
     "Kuzey Kıbrıs Türk Cumhuriyeti, Anavatan Türkiye Cumhuriyeti ile işbirliği ve gönül birliği içinde her ortamda gece ve gündüz kara sularında veya uluslararası sularda ve talep edildiğinde her yerde arama kurtarma harekatı icra etmeye muktedir ve hazırdır." Brifingde, Tümgeneral Tevfik Özkılıç, Şehit Teğmen Caner Gönyeli’nin annesi Kezban Gönyeli’ye, KKTC Güvenlik Kuvvetleri Komutanlığı Şildi’ni, Giresun Firkateyni Komutanı Yarbay Nuri Üstünel ise firkateynin armasını ve bir gemici şapkası takdim etti. 
     Bu sırada duygulanan Kezban Gönyeli, "Çok zorluklar çektik, bugünlerin gelmesini çok bekledik. Allah Türkiyemizden razı olsun" diyerek komutanlara şükranlarını sundu. 
     
</TEXT>
</DOC>
