<DOC>
<DOCNO> 392376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko01.html </URL>
<DATE> 2005/11/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ham petrol fiyatında 1 dolarlık artışın faturası 400 milyon dolar 
</HEADLINE>
<TEXT>

     Ham petrol fiyatlarındaki her bir dolarlık artışın Türkiye ekonomisine getirdiği ek enerji maliyetinin 400 milyon dolar olduğu, bu yıl fiyatlarda yaşanan 16.7 dolarlık artışın Türkiye’ye ek maliyetinin 6.7 milyar dolar olduğu bildirildi. 
     Devlet Planlama Teşkilatı, ham petrol fiyatında her bir dolarlık artışın, yıllık ham petrol ithalatı için Türkiye’nin ödediği tutarı yaklaşık 170 milyon dolar artırdığını bildirdi. Ancak ham petrol fiyatındaki artış sadece ham petrol ithalatı için ödenen tutarı artırmakla kalmıyor. DPT’ye göre artışı sonucu diğer enerji ürünlerinde gerçekleşen fiyat hareketleri de dikkate alındığında, varil fiyatında bir dolarlık artış Türkiye’nin toplam enerji ithalatı için ödediği tutara yaklaşık 400 milyon dolarlık ek yük getiriyor. 
     Türkiye 2004 yılında ham petrolün bir varilini ortalama 34.5 dolarlık fiyattan ithal etmişti. Bu yıl ise bu tutarın 
     16.7 dolarlık bir artışla ortalama 51.2 dolar olarak 
     gerçekleşmesi bekleniyor. Bu gelişme Türkiye’nin toplam ham petrol faturasını geçen yıla göre 2.8 milyar dolar, toplam enerji ithalatını ise 6.7 milyar dolar artırdı. Türkiye geçen yıl ham petrol ithalatı için toplam 6 milyar 91 milyon dolarlık, toplam enerji ithalatı için de 4 milyar 407 milyon dolarlık ödeme yapmıştı. Bu yılın ilk 10 ayında ise 6 milyar 312 milyon dolarlık ham petrol ithalatı yapıldı. Aynı dönemdeki toplam enerji ithalatı ise 17 milyar 488 milyon dolara kadar çıktı. Bu yıl sonunda ham petrol için ödenen toplam tutarın 9 milyar dolara, toplam enerji ithalatının ise 22 milyar dolara kadar ulaşacağı tahmin ediliyor. Ham petrol fiyatlarındaki yüksek seyir Türkiye’nin hem bu yılki dış ticaret açığını hem de cari işlemler açığını rekor düzeye taşıdı. Hem de milli gelirinin önemli bir bölümünü petrol, doğalgaz ve benzeri enerji maddeleri ithal ettiği ülkelere transfer etmesine yol açtı. Bu yıl üstlenilen 6.7 milyar dolar 357 milyar dolar olarak tahmin edilen 2005 yılı GSMH’sinin yüzde 1.9’u kadar bir büyüklük oluşturdu. Bu gelişme Türkiye’nin dolar cinsinden büyüme hızını da yine 1.9 puan aşağı çekti. YTL cinsinden sabit fiyatlarla yüzde 5 olarak tahmin edilen 2005 yılı büyüme hızının, YTL’deki değerlenme nedeniyle dolar cinsinden ise yüzde 18.6 olacağı öngörülüyor. 

ANKA 
     
</TEXT>
</DOC>
