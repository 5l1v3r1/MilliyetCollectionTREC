<DOC>
<DOCNO> 357728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko04.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hukukta intikam olmaz' 
</HEADLINE>
<TEXT>


Şevket Demirel'in şirketlerine el konulmasına tepki gösterdiği için eleştirilen AKP Milletvekili Mehmet Dülger, 'Yapılanlar hukuka uygun olmalı. Hukukta intikam olmaz' dedi 

UTKU ÇAKIRÖZER Ankara 

Tasarruf Mevduatı Sigorta Fonu'na TMSF devredilen Egebank'tan kaynak aktarıldığı iddiasıyla 9. Cumhurbaşkanı Süleyman Demirel'in kardeşi Şevket Demirel'in şirketlerine el konması işlemine gösterdiği tepki nedeniyle AKP çevrelerinde rahatsızlık yaratan TBMM Dış İlişkiler Komisyonu Başkanı, AKP Antalya Milletvekili Mehmet Dülger, "Yapılan işlemler hukuka uygun olmalı. Hukukta intikam olmaz" dedi. 
Bir televizyon kanalına verdiği demeç nedeniyle Yeni Şafak gazetesinin "Dülger'in Egebank Aşkı" başlıklı haberinde eleştirilen Dülger, tepkilerle ilgili şunları söyledi 
ÖZÜR DİLEDİLER "Egebank aşkı" demişler. Benim para işiyle hiç alakam yok. Hatta "siyasetçi - para ilişkisini tanzim edelim" diye 10 yıldır uğraşıyorum. Egebank'la ilişkim nereden olsun Aradım "Nasıl yazarsınız böyle" dedim. "Biraz ileri olmuş" dediler. Özür dilediler. 
BELGE VERMEMEK OLACAK İŞ DEĞİL Oğul ile babanın arasında borç münasebeti var mıdır, yok mudur, tahkik edersiniz. Biri "var" diyor ama o da "yok" diyor. Bu iş ihtilaflı bir konu. Mahkeme bakacak. Ama hakime vermemişler belgeyi. Olacak iş değil. 
AKP'LİYİ DE, CHP'LİYİ DE SAVUNURUM Açıklamamda, "isme karşı linç hareketi" dedim. Bu açıklamayı haksızlık gördüğüm için yaptım. Bunu AKP'liye de, CHP'liye de, DEHAP'lıya da yapsalar aynı tepkiyi gösterirdim. Buradaki tavır, hukukun yanında olmaktır. 
İNTİKAM OLMAZ Hukuksuzluğun peşine düşerken haklıyken haksız duruma düşmemek lazım. Ben de tepkiliyim hortumculara. Hortumlanan 50 milyar dolarla neler yapılırdı. Ama hukukta intikam olamaz. Ceza hukunun sebebi de zaten intikamı engellemektir. Her kararın temyizi olmalıdır. Yoksa yeterince demokratik değiliz demektir. 


</TEXT>
</DOC>
