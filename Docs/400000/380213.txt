<DOC>
<DOCNO> 380213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun28.html </URL>
<DATE> 2005/09/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bulgaristan yine sular altında 
</HEADLINE>
<TEXT>

     Bulgaristan'da son günlerde yaşanan sağanak yağışlar yüzünden meydana gelen sellerde 2 kişi hayatını kaybederken, yüzlerce ev su altında kaldı. 
     Filibe'ye bağlı Dılgo Pole köyünde sel nedeniyle kerpiç bir evin çökmesi sonucu 82 yaşındaki bir kadın hayatını kaybetti. Aynı bölgede evini su basan 72 yaşındaki bir kadın da kalp krizi geçirerek öldü. 
     Filibe bölgesinin yanı sıra Eski Zağara, Yambol ile Veliko Tırnovo bölgelerinde de sel felaketleri yaşandı. 
     Sivil Savunma Genel Müdürlüğü'nden edinilen bilgiye göre, bu bölgelerde yüzlerce ev su altında kaldı. Selzedeler bölgedeki okul ve spor salonlarına sığındı. Sivil savunma ekipleri, bölgede yardım ve kurtarma çalışmalarını sürdürüyor. Genelkurmay Başkanlığı da harekete geçerek, sel bölgesine askeri kurtarma ekipleri gönderdi. 
     Bu arada, Veliko Tırnova'ya yakın Aleksander Stamboliski barajının taşması sonucu Yantra nehrinde su seviyesinin 4 metre kadar yükseldiği bildirildi. Yantra nehri kenarındaki yerleşim merkezlerinin büyük bölümü ile ekili alanlar su altında kaldı. 
     Bulgaristan Devlet Meteoroloji Genel Müdürlüğü yetkilileri, sağanak yağışların en az iki gün daha sürmesinin beklendiğini belirterek, özellikle alçak bölgelerdeki yerleşim merkezlerinde yaşayanları yeni su baskınları konusunda uyardı. 
     
</TEXT>
</DOC>
