<DOC>
<DOCNO> 381124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun18.html </URL>
<DATE> 2005/09/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Denktaş Rumlar bizimle el sıkışacakk her ülke temsilcisini taciz etti 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, ''Kıbrıs Rum yönetiminin, kendileriyle el sıkışacak her ülke temsilcisini taciz ettiğini, Kıbrıs Türkünün nefes borusunu kesmeye azami gayret gösterdiğini'' söyledi. 
     İKÖ dışişleri bakanları koordinasyon toplantısı için New York'ta bulunan Serdar Denktaş, temaslarıyla ilgili olarak Türk Ajansı-Kıbrıs'a TAK yaptığı açıklamada, ''Rum tacizine uğrayan ülkeler ve bunu gözlemleyen BM üyesi ülkelerin, Kıbrıs'ta bu zihniyetin devam etmesi halinde adil ve kalıcı çözümün iki taraf arasında nasıl kurulabileceği değerlendirmesini kendi istemleriyle yapmaları gerektiğini'' belirtti. 
     New York'ta bulundukları sürede ismini açıkladıkları ve açıklayamadıkları birçok ülke temsilcisi ve yetkiliyle görüşmeler yaptıklarını kaydeden Serdar Denktaş, ''İKÖ içerisinde her ne kadar diğer kuruluşlara nazaran daha rahat nefes alınabilir bir ortam bulunsa da daha kat edecek çok yol olduğunun açıkça görüldüğünü'' söyledi. 
     Kıbrıs'ta taraflardan birinin düşmanca yaklaşımlarının sürdüğünü ve Rumların, işgal ettiği Kıbrıs Türk haklarını Kıbrıs Türküne karşı kullandığını kaydeden Serdar Denktaş, Kıbrıs Türk halkını, kendi içinde ''çözüme ulaşılamadı'' diye birbirini suçlamaktan vazgeçmeye çağırdı. 
     Denktaş, yapılması gerekenin, ''çözümsüzlüğün ana kaynağı olan Rum mentalitesi ve bu mentaliteye cesaret veren uluslararası camiaya tek bir ağızdan, yapmakta oldukları yanlışı anlatmak ve ada üzerinde Kıbrıs Türklerinin ve Türkiye'nin haklarının Rum işgali altında olduğunu izah edebilme becerisini göstermek olduğunu ''söyledi. 
     Denktaş, ''İçinde bulunduğumuz süreç birbirimizi suçlayarak zaman ve zemin kaybedilecek bir süreç değildir'' ifadesini kullandı. 
     Serdar Denktaş, ''Kıbrıs Rum yönetimi bilmelidir ki, Kıbrıs Türklerinin haklarını ortadan kaldırmak, Rum yönetimi lideri Tasos Papadopulos'un sıkılmadan açıkça söylediği 'Osmosis' yani eritme yöntemiyle Kıbrıs Türklerinden kurtulma düşüncelerini devam ettirmek, bize, gücümüzün tükendiği yerde yeniden canlanarak mücadele etme azmini vermektedir'' dedi. 
     Bakan Denktaş, Kıbrıs'ta tükenmemeye, her geçen gün daha da güçlenmeye ve seslerini daha çok duyurmaya kararlı olduklarını ve hiçbir şekilde bu kararlarından vazgeçmeyeceklerini söyledi. 
     Rumları akıl yoluna gelmeye ve güç paylaşımı yapmaya çağıran Serdar Denktaş, böyle olması halinde gelecek nesillere çok daha güzel bir Kıbrıs bırakabileceklerini kaydetti. 
     
</TEXT>
</DOC>
