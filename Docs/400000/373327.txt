<DOC>
<DOCNO> 373327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun05.html </URL>
<DATE> 2005/08/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD ordusu, Irak'ta yaklaşık 1000 tutukluyu serbest bıraktı... 
</HEADLINE>
<TEXT>

     Amerikan ordusu, Irak'taki Ebu Garib cezaevinde bulunan 1000 civarında tutuklunun serbest bırakıldığını açıkladı. 
     Ordudan yapılan açıklamada, Irak hükümetinin talebi üzerine, başkent Bağdat'taki Ebu Garib cezaevinden yaklaşık 1000 kişinin serbest bırakıldığı belirtildi. 
     Salıverilen kişilerin kimlikleri hakkında bilgi verilmeyen açıklamada, bu kişilerin cinayet, bombalama, adam kaçırma gibi ağır suçlardan tutuklanmadığı ifade edildi. 
     Amerikan ordusu sözcüsü Yarbay Steven Boylan, serbest bırakılan tutuklu sayısının çok fazla olduğunu kabul ettiğini, ancak bu kararın neden alındığı konusunda bilgi veremeyeceğini kaydetti. 
     Anayasa taslağının hazırlanması sürecinde, perşembe günü Devlet Başkanı Celal Talabani'yle görüşen Sünni yetkililer, Talabani'nin 15 Ekim'de yapılacak anayasa referandumu öncesinde çok sayıda tutukluyu serbest bırakmayı kabul ettiğini söylemişti. 
     Sünni görüşmeci Salih el Mutlak, çoğu Sünni yüzlerce tutuklunun serbest bırakılması konusunda uzlaştıklarını kaydetmişti. 
     
</TEXT>
</DOC>
