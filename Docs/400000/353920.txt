<DOC>
<DOCNO> 353920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun01.html </URL>
<DATE> 2005/06/21/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Papa, Türkiye'nin AB'ye alınmasına kuşkuyla yaklaşıyor 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, papalık tahtına oturmasının ardından kaleme aldığı ilk kitabında, Türkiye'nin AB'ye üyelik sürecine de değindi. 
     ''Kültürler Krizinde Benediktus Avrupa'sı'' L'Europa di Benedetto nella crisi delle culture adını taşıyan, yarın basına tanıtılacak kitabında 16. Benediktus, Türkiye'nin Avrupa ülkelerinin aksine Hıristiyan kökenlere sahip olmadığına işaret ediyor. 
     İtalya'daki özel haber ajanslarından Apcom, 16. Benediktus'un yeni kitabını konu alan haberinde, ''Papa, Türkiye'nin AB'ye girişi konusu üzerinde düşünmeye davet ediyor'' başlığını kullandı. 
     Habere göre Papa, başlığında Katolik Kilisesi'nin ''Avrupa'nın koruyucusu'' olarak algıladığı Aziz Benediktus'a atıfta bulunduğu yeni kitabında, Türkiye'nin ait olduğu alan için, ''Hıristiyan kökenlere sahip olmayan, İslam kültüründen etkilenmiş bir ülke, daha doğrusu kültürel bir ortam'' ifadelerini kullandı. 
     ''Daha sonra Atatürk, Avrupa'daki Hıristiyan dünyada oluşmuş laikliği nakletme girişimiyle, bu Türkiye'yi laik bir devlete dönüştürmeye çalışmıştır'' diyen 16. Benediktus'un, ''Avrupa'nın kimliğini, sadece aynı aydınlanmacı kültürün içerik ve normları belirleyebilir. Bu kriterleri kendi kriterleri haline getiren her ülke Avrupa'ya ait olabilir'' görüşünü savunduğuna işaret edildi. 
     16. Benediktus'un, yeni kitabında, ''demokrasi ve insan haklarının dünyanın her yerinde kabul görmesi'' dileğinde bulunduğu da kaydedildi. 
     Papa, yeni kitabının, geçen Perşembe günü Corriere della Sera gazetesi tarafından yayımlanan kısa bölümünde ise Avrupa'nın Hıristiyan kökenlerininin AB Anayasası'nda açıkça belirtilmemiş olmasını bir ''eksiklik'' olarak nitelemesiyle dikkati çekerek, konuya ilişkin yaklaşımını şu sözlerle özetlemişti 
     '' Hıristiyan kökenlerin belirtilmesiyle Kim incitilmiş olacak Kimin kimliğine karşı bir tehdit teşkil edilmiş olacak Bu konuda herkes tarafından kolayca ileriye sürülmekte olan Müslümanların kendilerini tehdit altında hissetmeleri daha ziyade, bizim Hıristiyan ahlaki temellerimiz karşısında değil, kendi temellerini inkar eden seküler kültürün kinizmi karşısında gerçekleşmektedir. Avrupa'nın Hıristiyan kökenlerine atıfta bulunulmasından Musevi yurttaşlarımız da incinmemektedirler. Zira bu kökenler Sina Dağı'na kadar uzanmakta Tanrı'nın dağda işittirdiği sesinin ve beraberce paylaştığımız On Emir'le insanlığa bahşedilmiş ana yönelimlerin izlerini taşımaktadır.'' Vatikan Yayınevi ve ''Sublacenze Vita e Famiglia'' Vakfı Yayınları tarafından ortaklaşa yayınlanan 144 sayfalık eserin, yarın bir basın toplantısıyla tanıtılması bekleniyor. İtalyan devlet televizyonun ünlü gazetecilerinden Bruno Vespa yönetiminde gerçekleştirilecek tanıtım toplantısına, İtalya Senato Başkanı Marcello Pera'nın yanı sıra İtalya Katolik Piskoposlar Kurulu Başkanı Kardinal Camillo Ruini'nin de katılacağı belirtildi. 
     Papa'nın yeni kitabının başındaki takdim yazısının ise Pera tarafından kaleme alındığı öğrenildi. 

     
</TEXT>
</DOC>
