<DOC>
<DOCNO> 355229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur53.html </URL>
<DATE> 2005/06/24/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Merkez Bankası, 2004'ten bu yana özel finans kurumlarına faiz ödüyor 
</HEADLINE>
<TEXT>

     Bankacılık Yasa Tasarısı'nın TBMM Plan ve Bütçe Komisyonu'ndaki görüşmelerinde, ''özel finans kurumlarının devletten faiz alması'' tartışıldı. 
     CHP İstanbul Milletvekili Bihlun Tamaylıgil'in sorusunu yanıtlayan Devlet Bakanı ve Başbakan Yardımcısı Abdüllatif Şener, özel finans kurumları tarafından Merkez Bankası'na yatırılan zorunlu karşılıklara 2004 yılı Ocak ayından itibaren faiz ödendiğini belirterek, ''Bankalara paralel olarak özel finans kurumlarınca tesis edilen zorunlu karşılıklara faiz ödenmesinin sebebi, aracılık faaliyetinin azaltılmasıdır'' dedi. 
     CHP İstanbul Milletvekili Ali Kemal Kumkumoğlu, tasarıda, özel finans kurumlarının katılım bankası olarak düzenlenmesini eleştirdi. Özel finans kurumlarının devletten faiz almalarıyla ilgili olarak Kumkumoğlu, ''Şimdi bu mevduat sahipleri, faizin haram olduğunu bilerek ve inanarak buraya para yatırıyorlar. Yarın medyada bu haberler yer aldıktan sonra buralardan paralarını çekince ne olacak Ben bu sorularıma net yanıt alamazsam, bu tasarıyı Meclis'in vatandaşı bile bile kandırdığı bir düzenleme olarak ilan edeceğim'' dedi. 
     Özel Finans Kurumları Genel Sekreteri Osman Akyüz, konuya ilişkin yaptığı açıklamada, bu kurumların devlete para satmasının sözkonusu olmadığını söyledi. Akyüz, mevzuatlarının Merkez Bankası blokajında tutulduğunu hatırlatarak, Merkez Bankası'nın bir süreden beri bu blokajlara faiz ödemeye başladığını ifade etti. Akyüz, ''Biz bunu istemedik. Ama Merkez Bankası 'ayrıcalık yapamam' diyerek ödeme yaptı. Bu, zorunluluk nedeniyle alınan bir nemadır. Bankalar arasındaki rekabet dolayısıyla verilmektedir. Bunu mevduat sahiplerine de yansıtmıyoruz zaten...'' dedi. 
     Akyüz, tasarıyla özel finans kurumlarına yeni hiçbir şey getirilmediğini vurguladı. 
     
     'BATACAK BAŞKA BANKALAR MI VAR ' 
     CHP Trabzon Milletvekili Akif Hamzaçebi tasarıyı eleştirirken, 2001 Kasım ayında yaşanan krizin ''Anayasa'nın fırlatılması'' sonucu çıkmadığını belirterek, ''Anayasa'yı fırlatma olayı bardağı taşıran damla olmuştur. Bu olmasaydı başka bir olay bardağı taşıracaktı'' görüşünü savundu. Hamzaçebi, IMF'nin bankacılıktaki krize ''batarsa batsın'' yaklaşımı içinde olduğunu öne sürdü. 
     Hamzaçebi, BDDK'nın gerektiği kadar bağımsız olmadığını, manevra alanının daraltıldığını ifade ederek, yerli sermayenin bankacılık sektöründen çıktığını, bunun sürmesi halinde yakın gelecekte sektördeki yabancı payının yüzde 80'e çıkabileceğine dikkati çekti. 
     Düzenlemede Fon'a devrin yer aldığına işaret eden Hamzaçebi, ''Batacak başka bankalar mı var Bankacılık sektörünün çok iyi durumda olduğu söylemi gerçeği yansıtmıyor. Bu, yaşanan krizlere karşı bir tepki yasasıdır. Geçici olması gereken düzenlemeler kalıcı hale getiriliyor'' dedi. 
     
</TEXT>
</DOC>
