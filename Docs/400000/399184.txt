<DOC>
<DOCNO> 399184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/altan.html </URL>
<DATE> 2005/11/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yanıp kaybolmuş kıvılcımların belgeseli... 
</HEADLINE>
<TEXT>


Saat gecenin 2'sine kadar dostlarla içki sohbetleri, artık çok gerilerde kalmış olsa da bazen bitmekte olan bir mumun son parlayışı, -eski bir deyimle- bir kuğu kuşunun son çığlığı gibi, kendinizi bulabilirsiniz kadehlerin tokuşturulduğu uzunca bir masada... 
Sabah yine 5.30'da kalkıp, beyaz boş bir k ğıdın karşınızda kolarını açacağı pancar motorunun başına geçme titizliğiyle, harflerin sıram sıram tuşları, "ne halin varsa gör" dercesine, esneyerek uzaklaşırlar... 
Bombeli uzunca bir bardakta, köpüklü, serin mi serin bir light bira, rastlanmadık bir yaşam iksiri gibi, cömert yudumlarla öylesine kayıp gider ki iç benliğinize içmeye doyamazsınız... 

İçmeye doyamazsınız, içmeye doyamazsınız... 
- Lütfen bir bira daha... 
Birkaç saat önce, yaşamınızla ilgili bir belgeseli ekranlarda görmenin zaman zaman gözlerinizin dolmasına dönüşmüş eski kıvılcımları, yeniden sönmeye çalışır biranın köpüklerinde... 

Dönüşü olmayan bir trenin, arkada kalmış istasyonlara, yeniden geri geri gitmesi... 
Dünyaya gelmene neden olmuş bir düğün fotoğrafı... 
Annesinin yanında küçük bir oğlan çocuğu... 
Yayımlanmış ilk kitabın kapağı... 
Bir zamanlar yaşadığın evlerin kitap rafları... 
İki süngülü arasında mahkeme sanıklığı... 
Cezaevinin açılmış kapısından içeriye geçerken, arkaya son bir bakış... 

Bir türlü kentleşememiş, sofraları kadınsız, şarapsız ve kahkahasız dünyaların çocukları ne kadar çağdaşmış gibi bir imaj çizmeye uğraşırlarsa uğraşsınlar "dilediğimi imha, dilediğimi ihya ederim" egemenliğinin ruhsal tutsaklığından kurtulamazlar... 
Koltuklarda yükselmenin ötesinde, bir yükseklik yoktur onların gözlerinde... 
Onlar için müzisyenler çalgıcı, yazı adamları alfabe bilen arzuhalci, ressamlarla heykelciler, başlarındaki egemenlerin gönlünü hoşnut etmekle yükümlü birer ipsiz sapsız takımıdır... 

Saat gece yarısını geçe dursun... Uzunca bir masada birbirine vurulan kadehler... 
Oğlan çocuklarının buluğ çağları hafif tüylenmeye başlamış bıyıklarla, bir an önce delikanlılığa adım atma özenleri... 
Henüz lise 10'uncu sınıftayken, öğle teneffüslerinde, tuvaletlerde gizlice içilmeye başlayan sigara... 
Ve gece yatısı okullarından, hafta tatillerinde dışarı çıkınca, başa geçirilen fötr şapka... 
Büyümek, ah büyümek ve adam yerine konmak... 
Bir an önce kurtulmak, dikenli bir tel gibi benliğine dolanmış olan 
- Büyüklerinin sözünü dinle, azarlarından... 
Sonra da bitmeyen bir uyarı 
- Bırak şu romanları, önce dersine çalış... 
Oysa romanlar da o kadar güzel ki... Hele şiirler, hele şiirler... 

Henüz daha el ele bir dolaşma bile olmamış gencecik bir kızla... 
Gizemli bir mıknatısla, için eriyerek gözlerinin takıldığı, güzel bir kadın gülücüğü... 
Cinselliğin üstüne büyük bir çarpı çekmiş olan büyükler ne anlarlar ki, buluğ çağı çocuklarının yüreklerinde tomurcuklanmaya başlamış bir "aşk" aranışından... 

Lise bittiğinde ilk birayı galiba babamla içmiştim ilk rakıyı da, fakülteye girer girmez çalışmaya başladığım Ulus gazetesindeki, esprili kalem Kemal Zeki Gençosman'la... 
Konyağı, absenti, votkayı, rakıyı, viskiyi beyinsel enerjileri resme, şiire, müziğe, yazıya dönüşmüş olan hayatlardan, çekip çıkardığınızda acaba geriye ne kalırdı 
Her içkici sanatçı olmaz ama her sanat bahçesi biraz da alkoldeki, kör düğümleri çözen uçuk bulutlarla sulanır... 

İçindeki alkol 12-13 derece olan şarap, ayrı bir sayfa... Kadınların da, rahatça paylaşabileceği bir ayrı lezzet, şarap... 
Ve kendini sansür eden "süper ego"nun gevşemesi... 
Öğle ve akşam yemeklerinde, ikişer kadeh şarabı paylaşan milyonlarca kadın ve erkeğin gerçek kişilikleri, usulca başlar dans etmeye ortak dünyalarında... 

Eski Latinlerin "In vino veritas-Hakikat şarabın içindedir" demeleri insanın içmeseydi söylemeyeceği şeyleri, içince ağzından kaçırmaya, hatta paldır küldür ortaya dökmeye başlamasındandır... 
Boşalan kadehlerle birlikte dış görüntüsü değişik, bir "çifte kişilik"in gerçek kimliği, başlar maskesini çıkarmaya... 

Sahte bir dış görüntüyü, ayakta ve ön planda tutma zorlanmaları insanoğlunu kendi öz gerçekleriyle yüz yüze getiren tiyatroyu da, romanı da, yazıyı da, resmi de, heykeli de iptal eder ve yaratıcılıktan yoksun nasırlaşmış, kısırlaşmış, kadınsız ve kahkahasız, feodal bir "güruh" yumağına dönüştürür yığınları... 

Ancak teknolojik değişimlerle, parasal olanakların merkezleri değişmeye başladıkça kırılır eski kabuklar da ve evrensel bir kentlileşmenin rüzg rları, başlar masalara da kahkahalı kadınlarla şarap kadehlerini oturtmaya... 
Bir de bakarsınız Picasso sergisine merak büyüyüvermiş, genişleyivermiş "kız arkadaş-erkek arkadaş" yakınlaşmaları... 

Hızla saydamlaşmaya ve evdeki ekranda New York'taki bir adresi, görsel olarak kolayca bulmaya dönük yeni bir çağda evrensel rüzg rlar, ne kadar engellenebilir ki 

Sahte kimliklerle dolaşmanın ne anlamı var, şu ölümlü dünyada .. 
İlk cinsel ilişkiniz nasıl oldu hiçbir zaman anlatamayacak mısınız 
Anlatmayın... 
Saat de gecenin 2'si olmuş... 
- Lütfen bir bira daha... 



</TEXT>
</DOC>
