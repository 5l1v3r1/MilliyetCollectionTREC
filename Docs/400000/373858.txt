<DOC>
<DOCNO> 373858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo36.html </URL>
<DATE> 2005/08/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Zafer Biryol Fenerbahçe'de... 
</HEADLINE>
<TEXT>

     Fenerbahçe, Konyaspor'dan transfer ettiği Zafer Biryol ile 3 yıllık sözleşme imzaladı. 
     Fenerbahçe Burnu'ndaki kulüp binasında düzenlenen imza töreninde Zafer Biryol, kendisini 3 yıllığına sarı-lacivertli renklere bağlayan sözleşmeye imza attı. 
     Çok heyecanlı ve mutlu olduğunu ifade eden Zafer, ''Türkiye'nin en büyük kulüplerinden birine geldim. İnşallah bu başarılı ortamda ben de katkıda bulunurum'' dedi. 
     İmza töreninde hazır bulunan kulüp asbaşkanı Murat Özaydınlı ise Zafer'in gerek ahlakı, gerekse sahadaki performansıyla tüm oyunculara örnek olduğunu belirterek, ''Daha önce de açıkladığımız gibi Fenerbahçe'ye transfer edeceğimiz oyuncuların iyi futbolculuklarının yanı sıra, karakteri de bizim için önemli. Zafer bu nitelikte bir insan. Uzun yıllar Fenerbahçe'ye katkısı olacak. Gücümüze güç kattık. İnşallah Fenerbahçe'de gol krallığını taçlandıracak. 3 yıllık anlaşma yaptık, ama zannediyorum futbolu bizde bırakır'' diye konuştu. 
     İmza töreninde kulüp genel sekreteri Vedat Olcay da hazır bulundu. 
     
     SAĞLIK KONTROLÜNDEN GEÇTİ 

     Zafer Biryol, kulüp binasındaki imza töreninden önce sağlık kontrolünden geçirildi. 
     Özel Acıbadem Hastanesi'nde eksik olan ortopedi muayenesi yapılan futbolcu, daha sonra yeni kulübüyle mukavele imzaladı. 
     
     "FENERBAHÇE ZANNETTİĞİMDEN İKİ KAT DAHA BÜYÜK BİR CAMİA" 

     Fenerbahçe'nin Konyaspor'dan transferi Zafer Biryol, çok büyük bir camiaya geldiğini söyledi. 
     FB TV'nin canlı yayın konuğu olan başarılı futbolcu, Fenerbahçe'ye transfer olurken büyük bir camiaya geldiğini bildiğini ifade ederek, "Henüz çok fazla birşey görmedim ama Fenerbahçe'nin zannettiğimden iki kat daha büyük bir camia olduğunu şimdi anlayabiliyorum" dedi. 
     Fenerbahçe'ye transferinin yaklaşık 10 gün önce gelen teklifle başladığını anlatan Zafer Biryol, ilk gece bir süre heyecandan uyuyamadığını belirtirken, hedefinin A Milli Takım'da forma giymek olduğunu ifade ederek, "Anadolu'da çok fazla göz önünde değilsiniz. İstanbul'da ise hep göz önündesiniz. Burada göstereceğim performansla daha rahat seçilebilirim" diye konuştu. 
     
     "ŞAMPİYONLUK YAŞAMAK İSTİYORUM" 

     Fenerbahçe'yi Turkcell Süper Ligi'nin en büyük şampiyonluk adayı, güzel oynayan ve bol gol atan bir takım olarak nitelendiren Zafer, "Bugün kadar hiçbir takımda şampiyonluk yaşamadım. Ama Fenerbahçe'de şampiyonluk yaşamak istiyorum. Buraya bunun için geldim" diye konuştu. 
     Avrupa Şampiyonlar Ligi'nin çok önenmli olduğunu da vurgulayan başarılı futbolcu, gruptaki rakiplerinin de güçlerine dikkati çekerken, "Zaten Şampiyonlar Ligi'nde zayıf rakip bulamazsınız. Orası futbol dünyasının vitrini. Fenerbahçe'nin adını en iyi duyurabileceğimiz yer" dedi. 

     
</TEXT>
</DOC>
