<DOC>
<DOCNO> 394576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo12.html </URL>
<DATE> 2005/11/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
A Milliler'in İsviçre yenilgisi İtalyan basınında... 
</HEADLINE>
<TEXT>

     Futbolda 18. Dünya Kupası Avrupa elemeleri play off baraj ilk maçında Türkiye'nin İsviçre'ye deplasmanda 2-0 yenilmesinin yankıları sürüyor. 
     Lütfullah Göktaş Bildiriyor 

A Milli Futbol Takımı'nın İsviçre ile dün gece yapılan 18. Dünya Kupası Avrupa elemeleri play-off baraj ilk maçında aldığı 2-0'lık yenilgi, İtalyan spor gazetelerine haber oldu. 
     La Gazzetta Sportiva, Bern'deki karşılaşmaya ilişkin haberinde, ''Berhami-gol İsviçre Almanya'ya daha yakın'' başlığını kullandı. 
     İtalya Birinci Futbol Ligi'ndeki Serie A takımlardan SS Lazio'da top koşturan Behrami'nin dün gece attığı golle İsviçre'ye önemli bir avantaj sağladığına değinen gazete, haberin spot cümlelerinde ise şu ifadelere yer verdi 
     ''Türkiye 2-0 yenildi. Laziolu oyuncu maçın bitimine 4 dakika kala attığı golle, skora mührünü basarken, takımının rövanş için de umutlanmasını sağladı. İsviçreliler maçta sürekli daha iyi oyun çıkaran taraf konumundaydılar. İlk golu ise Senderos imzaladı.'' Maçın, çarşamba günü FB Şükrü Saracoğlu Stadı'nda yapılacak rövanşı ise şu sözlerle değerlendirildi 
     ''Çarşamba günkü rövanş karşılaşmasında İsviçre, kart cezalısı Magnin'den yoksun olacak. Buna karşılık Fatih Terim ise cezalı oldukları için ilk maçta forma giyememiş olan Emre ve Hamit Altıntop'a kavuşmuş olacak.'' Corriere dello Sport Gazetesi de SS Lazio'nun oyuncusunu başlığa taşıyarak, ''İsviçre'nin başarısında Behrami imzası'' diye başlık attı. 
     Haberde, İsviçre'nin son derece başarılı bir oyun sergilediği belirtilerek, ''Özellikle ilk yarıda acımasızlığını gösteren İsviçre, Fatih Terim'in futbol açısından sınırlılığıyla dikkati çeken solgun Türkiye'sini ezebileceğini gösterdi'' denildi. 
     Tuttosport gazetesi ise Türkiye'nin Almanya'ya gitmesinin çok zorlaştığına işaret ederek, ''İsviçreliler elde ettikleri bu sonucu, çarşamba günü İstanbul'da Fatih Terim'in ekibi ve Boğaziçi'nin ateşli taraftarları karşısında tırnaklarıyla savunmak zorunda kalacaklar'' dedi. 
     
     UEFA İSVİÇRE YOLUNA DEVAM EDİYOR 

     Avrupa Futbol Federasyonları Birliği UEFA dün akşam yapılan ve 2-0 evsahibi takımın üstünlüğüyle tamamlanan maçın ardından resmi internet sitesinde yaptığı maçla ilgili yorumda, İsviçre'nin finallere gitmek için yoluna devam ettiği kaydedildi. 
     Philippe Senderos ve Valon Behrami'nin ayağından kazandığı gollerle evsahibi takımın Türkiye'yi yendiği vurgulanan yorumda, İsviçre'nin maç boyunca ortaya koyduğu performansın daha önceden planlanmış olduğu kaydedildi. 
     İsviçre'nin 1-0 öne geçtikten sonra acele etmeden beklediğini vurgulayan UEFA editörleri, Fatih Terim'in oyundan Ümit Özat'ı alıp, yerine Halil Altıntop'u almasıyla gardının düştüğünü ve 2. golün bundan sonra geldiğini yazdı. 
     Emre Belözoğlu'nun yokluğunda evsahibi takımın orta alanı rahatlıkla kontrol altına aldığı ve kolay pozisyonlar ürettiğine dikkat çekilen yazıda, İsviçre'nin çok forvetle bol gol pozisyonuna girdiği belirtildi. 
     Yazıda, rövanş karşılaşmasının çarşamba günü İstanbul'da yapılacağı ve Türkiye'nin bu maçta Hüseyin Cimşir'den yoksun kadrosuyla en az 3 farklı galibiyet alması gerektiği vurgulandı. 

     
</TEXT>
</DOC>
