<DOC>
<DOCNO> 352610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy28.html </URL>
<DATE> 2005/06/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan, Putin ile görüştü ithalat krizinin çözümü için adım atıldı 
</HEADLINE>
<TEXT>

     Başbakan Recep Tayyip Erdoğan, Rusya Devlet Başkanı Vladimir Putin ile telefonla görüştü. 
     Erdoğan ve Putin arasındaki telefon görüşmesi, Başbakan Erdoğan’ın Beyrut’ta konakladığı İntercontinental Phoenicia Oteli’nde gerçekleşti. 
     Başbakanlık Sözcüsü Akif Beki, görüşme ile ilgili basın mensuplarına bilgi verdi. 
     Beki’nin yaptığı açıklamada, Putin’in, Başbakan Erdoğan’ı cevaben aradığı belirtilerek, görüşmede Rusya Federasyonu Veterinerlik ve Bitki Karantina Dairesi’nin, Türkiye’den yaş sebze ve meyve ithalini geçici olarak durduran kararının ele alındığı bildirildi. 
     Görüşmede, Erdoğan’ın Putin’e, 2 Haziran’da konuyla ilgili olarak Türkiye’den Rusya’ya bir heyet gönderildiğini, Rusya’dan da aynı şekilde bir heyet beklenildiğini söylediği ifade edildi. Sorunun ana kaynağı olarak bitki sağlık sertifikalarındaki uyumsuzluğun gösterildiğini hatırlatan Erdoğan’ın, Türkiye’deki çiftçi ve üreticilerin mağduriyetinin bir an önce giderilmesi için Başkan Putin’den yardım istediği kaydedildi. 
     Putin’in de görüşmede, konuyu daha önceden bilmediğini, Başbakan Erdoğan’ın yaptığı telefon görüşmesi talebinden sonra konuyu incelettiğini ifade ettiği bildirildi. 
     Erdoğan, ve Putin’in, yaş sebze ve meyve ihracında yaşanan sorunun bir an önce çözülmesi için tarım bakanlarının bir araya gelmeleri konusunda mutabakata vardığı bildirildi. 
     Öte yandan, Akif Beki, Başbakan Erdoğan’ın Lübnan Başbakanı Necip Mikati ile düzenlediği ortak basın toplantısında hizbullah ile ilgili yaptığı değerlendirmeler konusunda da bir açıklama yaptı. 
     Beki, Başbakan Erdoğan’ın Lübnan’daki hizbullah ile Türkiye’deki bölücü örgüt arasında bir bağlantı kurmadığını, sadece hizbullah ile ilgili sorulan bir soru üzerine, Türkiye’deki terör örgütü sorununu dile getirdiğini bildirdi. Akif Beki, "Sayın Başbakan’ın hizbullahı Türkiye’deki bölücü örgüte benzetmesi söz konusu değildir" dedi. 
     
</TEXT>
</DOC>
