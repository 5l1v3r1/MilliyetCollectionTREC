<DOC>
<DOCNO> 383743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/siyaset/siy05.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Liderliği hamaldan öğrendim 
</HEADLINE>
<TEXT>


TAHSİN AKSU İstanbul 


Genelkurmay Başkanı Orgeneral Hilmi Özkök, "görevin ne olursa olsun en iyisini yapmayı ve bununla övünmeyi" ev taşırken büyük bir büfeyi beşinci kata çıkaran hamaldan öğrendiğini belirterek "Bu hamal liderimdi" dedi. 
Harp Akademileri Komutanlığı 2005-2006 eğitim-öğretim yılı açılış törenine katılan Özkök, hayatın her alanında zamana karşı yarış içinde olduklarını belirtti. Özkök "Bir ayağı ülkemizde koşulan otomobil yarışında, pist üzerinde saatte 200 kilometrenin üzerinde bir hızla seyreden araçların pilotları ve yarışan takımlar, belirli noktalarda saliselik kararlar vermek zorunda. Diğer taraftan araçların hızının belki de çok üzerinde olan, ancak sanal ortamda yaşandığı için pek farkına varamadığımız 'bilgi otoyolları' var. Bilgi, bu otoyollar üzerinde alışık olmadığımız ölçüde bir hızla dolaşıyor" dedi. 

'Tek başına çıkardı' 
Özkök, yıllar önce başından geçen bir olayı da şöyle anlattı 
"Ankara'da beşinci kattaki evime taşınıyordum. Taşınması gereken çok büyük bir büfe için hamal çağırdık. Önce 4 kişi büfeyi çıkarmaya çalıştı. Dar merdivenlerden bu işi başaramadılar. Bir başka hamal 'Büfeyi sırtıma eğimle yükleyin' dedi. Büfeyi 5 kat yukarı tek başına çıkardı. Sonra 'Ankara'da bu büfeyi bu kata çıkaracak benden başka hamal yoktur' dedi. H l bunu söylerken burnumun direği sızlar. O bana en büyük şeylerden birini öğretti görevin ne olursa olsun, onun en iyisini yapmak ve onunla övünmek. Muhtemelen o hamal evine gittiğinde çocuklarına büfeyi nasıl taşıdığını övünerek anlatmıştır." 
Törende, Harp Akademileri Komutanı Hava Orgeneral Aydoğan Babaoğlu'nun açılış konuşmasının ardından Prof. Dr. İlhan Erdoğan öğrencilere "Liderlikte Güncel Yaklaşımlar ve Temel Liderlik Özellikleri" konulu ilk dersi verdi. 


</TEXT>
</DOC>
