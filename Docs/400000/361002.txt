<DOC>
<DOCNO> 361002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko09.html </URL>
<DATE> 2005/07/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Haziran ayında bütçe açığı 77 milyon YTL oldu... 
</HEADLINE>
<TEXT>

     Bu yılın Haziran ayında konsolide bütçe açığı, 2004 Haziran ayı rakamının 41'de birine inerek 77 milyon YTL'de kaldı. Maliye Bakanlığı'ndan yapılan açıklamaya göre, Haziran ayında bütçede faiz dışı fazla ise 2 milyar 920 milyon YTL oldu. 
     Öte yandan bu yılın ilk yarısında bütçe açığı 3 milyar 868 milyon YTL olarak hesaplandı. 
     Ocak-Haziran dönemindeki faiz dışı fazla da, 19 milyar 5 milyon YTL olarak belirlendi. 
     Bakanlık, Haziran ayı itibarıyla konsolide bütçe uygulama sonuçlarının, hedeflere uyumlu bir şekilde gerçekleştiğini bildirildi. 
     Açıklanan verilere göre, Haziran ayında konsolide bütçe giderleri, nominal bazda 2003 yılının aynı ayına göre yüzde 8.5, 2004 yılının aynı ayına göre ise sadece yüzde 1.1 oranında artış gösterdi. 
     Konsolide bütçe gelirleri ise Haziran 2003'e göre yüzde 54.9, Haziran 2004'e göre de yüzde 44.1 oranında artış kaydetti. 
     Bütçe açığı ise, 77 milyon YTL'de kaldı. 
     Bütçe açığı Haziran 2003'te bu tutarın yaklaşık 38.3 katı 2 milyar 952 milyon YTL , Haziran 2004'te ise yaklaşık 41 katı 3 milyar 154 milyon YTL oldu. Bundan dolayı bütçe açığının azaltılmasında Haziran 2005'te dikkate değer bir başarı gösterildi. 
     Faiz dışı fazla yönünden de önemli bir iyileşme söz konusu oldu. Haziran 2003 döneminde 745 milyon YTL, Haziran 2004 döneminde ise 382 milyon YTL olan faiz dışı fazla, bu yılın aynı döneminde 2003 ve 2004 yıllarının aynı dönemine göre sırasıyla yüzde 291.8 ve yüzde 663.5'lik artış gösterdi ve 2 milyar 920 milyon YTL olarak gerçekleşti. 
     Konsolide bütçe giderlerinin yıl sonu gerçekleşmelerine oranı Haziran 2003'te yüzde 7.3, Haziran 2004'te ise yüzde 7.4 iken, Haziran 2005 döneminde giderlerin bütçe başlangıç ödeneklerine oranı yüzde 6.8 oldu. 
     Benzer bir iyileşme, konsolide bütçe gelirlerinde de yaşandı. Bütçe gelirlerinin yılsonu gerçekleşmesine oranı, Haziran 2003'te yüzde 7.3, Haziran 2004'te yüzde 6.6 iken, bu yılın aynı döneminde yüzde 8.3'e yükseldi. 
     
     OLUMLU PERFORMANS SÜRÜYOR 

     Bakanlık, bütçe açığının düşürülmesi konusundaki olumlu performansın sürdüğünü, bütçe açığının Ocak-Haziran 2005 döneminde 3 milyar 868 milyon YTL olduğunu bildirdi. 
     Buna göre, bütçe açığı, 2003 ve 2004 yıllarının aynı döneminde bu yılın aynı dönemine göre sırasıyla yaklaşık 6.4 katı 24 milyar 759 milyon YTL ve 3.8 katı 14 milyar 585 milyon YTL olmuştu. 
     Faiz dışı fazla tutarı da hedeflerle uyumlu bir şekilde gerçekleşti. 2003 ve 2004 yıllarının aynı dönemine göre sırasıyla yüzde 93.5 ve yüzde 29.9 oranlarında artış kaydedilen faiz dışı fazlada, haziran sonu itibariyle yılsonu hedefinin 2003 yılında yüzde 54.8, 2004 yılında ise yüzde 57.5'i gerçekleştirilmişken, bu yılın aynı döneminde faiz dışı fazla hedefinin yüzde 71.6'sı ilk 6 ayda sağlandı. 
     
     KONSOLİDE BÜTÇE GİDERLERİ 

     Yılın ilk altı aylık döneminde konsolide bütçe giderleri, hedeflere uygun olarak gerçekleşti. Nominal olarak konsolide bütçe giderleri, 2003 yılının aynı dönemine göre yüzde 1.2 oranında azaldı. 2004 yılının aynı dönemine göre ise yüzde 1.5 oranında artarak 65 milyar 379 milyon YTL oldu. 
     İlk altı aylık dönemde, bütçe ödeneklerinin yüzde 42'si kullanıldı. Ocak-Haziran dönemi bütçe giderlerinin yılsonu gerçekleşmesine oranının 2003 yılında yüzde 49.3, 2004 yılında ise yüzde 45.9 düzeyindeydi. 
     Faiz giderlerindeki iyileşme Ocak-Haziran 2005 döneminde de devam etti. Mali disiplinin sağlanması, yüksek faiz dışı fazla elde edilmesi ve ekonomik programın uygulanmasında gösterilen kararlılık sayesinde, Ocak-Haziran 2003 döneminde 34 milyar 853 milyon YTL, Ocak-Haziran 2004 döneminde ise 29 milyar 625 milyon YTL faiz ödemesi yapılmış iken, bu yılın aynı döneminde 23 milyar 404 milyon YTL'lik faiz ödemesi gerçekleştirildi. 
     2005 Ocak-Haziran döneminde mal ve hizmet alımları, tarımsal destekleme ödemeleri, sosyal güvenlik kurumlarına transferler, yatırım giderleri ve sermaye transferleri harcama programına uygun olarak daha hızlı bir şekilde yerine getirildi. 
     Diğer gider kalemlerindeki gerçekleşmeler de aylık harcama programı ile uyumlu olarak seyretti. 
     
     KONSOLİDE BÜTÇE GELİRLERİ 

     Ocak-Haziran 2005 döneminde konsolide bütçe gelirleri 2003 ve 2004 yıllarının aynı dönemlerine göre sırasıyla yüzde 51.1 ve yüzde 23.5 oranlarında artış göstererek 61 milyar 511 milyon YTL olarak gerçekleşmişti. 
     Bu dönemde konsolide bütçe gelirleri tahsilatı, bütçe hedefleri ile uyumlu oldu. İlk 6 ayda, bütçe hedefinin yüzde 48.6'sı gerçekleştirildi. Bu oranın 2003 yılında yüzde 43.9, 2004 yılında ise yüzde 45.3 olduğu dikkate alındığında, gelir performansında önemli bir artış olduğu görüldü. 
     Nitekim, 2005 yılı bütçesinde vergi iadeleri hariç vergi gelirlerinde yüzde 18.3 oranında artış öngörülmüşken, Haziran sonu itibariyle vergi gelirleri tahsilatında yüzde 21.9 oranında artış gerçekleştirildi. 
     Haziran sonu itibariyle tahsil edilen vergi gelirleri bütçe hedefi ile karşılaştırıldığında, yılsonu bütçe hedefinin yüzde 45.6'sının bu dönemde tahsil edildiği görüldü. Geçen yılın aynı döneminde, söz konusu oran yüzde 44.2 olmuştu. 
     Sonuç olarak, Ocak-Haziran 2005 döneminde, bütçe giderleri, bütçe gelirleri, faiz giderleri, faiz dışı fazla ve bütçe açığı yönünden gerçekleşmeler hedeflerle uyumlu oldu. Geçen yıllara göre de önemli iyileşmeler ve olumlu gelişmeler kaydedildi. 
     
     MALİ DİSİPLİNE DEVAM... 

     Maliye Bakanlığı, bütün bunlara rağmen, yılsonu hedeflerine ulaşmak için bütçe uygulamalarının, şimdiye kadar olduğu gibi bundan sonraki dönemde de mali disiplin anlayışına sıkı sıkıya bağlı kalınarak yürütüleceğini bildirdi. 
     Bakanlık açıklamasında şöyle denildi 
     "Öte yandan, son günlerde bazı kişi ve sivil toplum örgütlerince bütçe performansındaki iyileşmenin vergilerin artırılması suretiyle sağlandığına, harcamalarda tasarruf sağlanması konusuna ise gereken önemin verilmediğine ve 2005 yılında mükellef sayılarında azalma olduğuna dair iddialarda bulunulduğu görülmüştür. 
     Yanlış bilgi ve değerlendirmelerden kaynaklandığı düşünülen sözkonusu iddialar gerçeği yansıtmamaktadır. 
     Öncelikle, son yıllarda savurganlığın önlenmesi, kamu harcamalarında etkinlik ve verimliliğin artırılması amacıyla birçok tedbir alınmış kamu yatırım stoğu rasyonelleştirilmiş bütçenin kapsamı genişletilmiş ve kamu harcama reformu gerçekleştirilmiş bunların sonucu olarak mali disiplin sağlanmış ayrıca çağdaş bir kamu mali yönetim sisteminin kurulması ve bütçe yönetiminde saydamlık ve hesap verilebilirliğin artırılması amacıyla 5018 sayılı Kamu Mali Yönetimi ve Kontrol Kanunu çıkarılmıştır. 
     Bu tedbirler ve reform çalışmaları sayesinde, 2002'de yüzde 40.2 olan toplam konsolide bütçe harcamalarının GSMH'ye oranı 2004'te yüzde 32.7'ye, 2002'de yüzde 21.4 olan faiz hariç harcamaların GSMH'ye oranı ise 2004 yılında yüzde 19.5'e düşürülmüştür. 
     Vergi gelirlerindeki artış ise, yeni vergi konulmasından değil ekonomik canlılık, kayıtdışı ekonomi ile yapılan mücadelede gösterilen başarı ve vergi sistemi ile vergi idaresinin kapasitesinin güçlendirilmesi sayesinde gerçekleşmiştir." 
     
     MÜKELLEF SAYISI 

     Vergi performansında gözlemlenen olumlu gelişmelerin Aralık 2004 itibarıyla gelir ve kurumlar vergisi ve katma değer vergisinde yapılan önemli oran indirimlerine rağmen gerçekleşmesinin ise asıl sevindirici gelişme olduğu kaydedilen açıklamada, devamla şu görüşlere yer verildi 
     "Kayıtdışılıkla mücadele ve yapısal dönüşümleri gerçekleştirme konusundaki kararlılığımız, bu konuda attığımız ve atacağımız adımlar vergi tabanını genişleterek, mali disiplinden vazgeçmeden vergi oranlarını aşağıya çekebilme konusunda önemli fırsatlar yaratmaktadır. 
     Diğer taraftan, mükellef sayılarında bir önceki yıla göre oluşan farklılaşma, mevzuaatta yapılan değişiklikten ileri gelmektedir. 2004 yılı sonunda yapılan yasal değişiklikle, öteden beri mükellef kaydı bulunan, ancak uzun bir süredir faaliyette bulunmadığı tespit edilen fiktif nitelikteki mükelleflerin kayıtları silinmiştir. 
     Nitekim, bu uygulama kapsamında Ocak-Haziran 2005 döneminde 402,255 mükellefin kaydı silinmiştir. Bu konudaki ayrıntılı veriler gelir idaresi başkanlığımızın web adresinde düzenli olarak kamuoyuna duyurulmaktadır. 
     Bu nedenle, anılan dönemde mükellefiyet kayıtları silinen mükellefler dikkate alınarak normal trende göre baktığımızda mükellef sayısında 121 bin civarında bir artış olduğu görülmektedir." 

     
</TEXT>
</DOC>
