<DOC>
<DOCNO> 384463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun41.html </URL>
<DATE> 2005/10/06/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
Bush "11 Eylül'den bu yana en az 10 ciddi El Kaide saldırısı engellendi" 
</HEADLINE>
<TEXT>

     ABD Başkanı George Bush, ABD ve müttefiklerinin 11 Eylül terörist saldırılarından bu yana 3'ü ABD içinde olmak üzere, en azından 10 El Kaide terörist saldırısını engellediğini söyledi. 
     Washington'da 11 Eylül terörist saldırılarıyla ilgili olarak bir düşünce kuruluşunda konuşan Bush, ''ABD ve müttefikleri 11 Eylül'den bu yana 3'ü ABD içinde saldırı olmak üzere El Kaide'nin en azından 10 ciddi terörist saldırısını engelledi. Buna ek olarak El Kaide'nin ABD içindeki bazı hedeflere saldırı düzenlemeye yönelik veya ülkemize adamlarını sızdırmaya yönelik en azından 5 girişimini daha durdurduk'' dedi. 
     ABD Başkanı, bütün dünyada önlenen büyük terörist saldırılardan bahsederken, Irak'taki El Kaide'nin lideri Ebu Musab El Zarkavi'nin Türkiye'de terörist saldırı yapmayı planlayan adamlarından birinin yakalandığını da söyledi. 
     ABD'nin, bütün dünyada ''tiranlık yıkıntılarından yeni demokrasiler türemesine'' yardım ettiğini ve verilen mücadelenin, özgürlüğün getirdiği barışa değdiğini belirten Bush, içinde bulunulan yüzyılda özgürlüğün bir kez daha, demokratik gelişmeyi kuşaklar gerisine döndürmeye çalışan düşmanlar tarafından saldırıya uğradığını anlattı. Bush, ''Bir kez daha küresel korku kampanyasına karşı, küresel özgürlük kampanyasıyla yanıt veriyoruz ve bir kez daha özgürlüğün zafer kazandığını göreceğiz'' diye konuştu. 
     
     ''BU İDEOLOJİDE KÖTÜ İNANÇLAR, AMAÇLAR VAR'' 
     Bush, 11 Eylül saldırıları nedeniyle yapılan toplantıda, ABD'nin ''insanlığa karşı bu ölümcül tehlikeyle'' savaşacağını ve teröre karşı savaş kazanılıncaya kadar durmayacağını söyledi. 
     ABD'nin 11 Eylül'de yaşadığı gibi dünyanın da Mombasa, Kazablanka, Riyad, Jakarta, İstanbul, Madrid, Beslan, Taba, Netanya ve Bağdat'ta da terörist saldırıları yaşadığını hatırlatan Bush, şöyle konuştu 
     ''Televizyonlarda gördüğümüz görüntüler, gelişigüzel, izole çılgın eylemler olarak görülebilir. Masum adamlar, kadınlar, çocuklar yanlış trene bindikleri, yanlış binada çalıştıkları veya yanlış otelde kaldıkları için öldüler. Ancak katiller kurbanlarını ayrım gözetmeden seçiyor ve saldırılarını açık, odaklanmış bir ideolojinin hizmetine yöneltiyor. Bu ideolojide kötü inançlar, amaçlar var.'' Bazılarının bu saldırıları İslami radikalizm, bazılarının cihad veya bazılarının ''İslamofaşizm'' olarak adlandırdığını anlatan Bush, ''Her ne şekilde tanımlanırsa tanımlansın, bu ideoloji İslam dininden çok farklı'' dedi. 
     Somali, Filipinler, Pakistan, Çeçenistan, Keşmir ve Cezayir'de de ayrılıkçı grupların El Kaide ile bağlantısı olduğunu belirten Bush, ''İslami radikalizm, tek bir komuta altındaki bir ordudan daha fazla kolu olan gevşek bir ağa daha çok benziyor'' diye konuştu. 
     Aşırıların, ABD'nin ve batının geniş Ortadoğu bölgesindeki nüfuzuna son vermek istediğini, demokrasi ve barışın bu aşırı uçların emellerine karşı olduğunu söyleyen Bush, ayrıca ABD'nin bölgede boşalttığı yerlerin kontrolünü almak isteyen teröristlerin, bu bölgelerde otorite boşluğundan yararlanıp radikal olmayan başka Müslüman ülkelere saldırmayı amaçladığını da kaydetti. 
     Radikallerin son dönemde Mısır, Suudi Arabistan, Pakistan ve Ürdün'ü hedef aldığını anlatan Bush, daha önce Afganistan'da amaçlarına ulaşan bu aşırıların, şimdi de gözlerini Irak'a diktiğini söyledi. 
     
     ''İSPANYA'DAN ENDONEZYA'YA RADİKAL İSLAM İMPARATORLUĞU'' 
     Bush, bu militanların tek bir ülkeyi kontrol ederek bütün Müslüman kitleleri ayaklandırmayı amaçladığını, böylece bölgedeki bütün ılımlı hükümetleri yıkarak yerine İspanya'dan Endonezya'ya kadar uzanan radikal bir İslam imparatorluğu kurmayı hedeflediklerini savundu. 
     George Bush, teröristlerin daha büyük bir ekonomik, askeri ve siyasi güç kazandıktan sonra kitle imha silahları geliştirerek İsrail'i yok etmek, Avrupa'yı korkutmak ve Amerika'ya saldırmak amacında olduklarını öne sürdü. 
     Bu terör ağını yenmenin çok zor olduğunu belirten Bush, ''Çünkü onlar, başkalarının acısı ve hüsranından beslenen parazitler gibi'' dedi. 
     Radikallerin yerel çatışmaları körüklediğini ve ''kurban kültürü'' oluşturduğunu söyleyen Bush, şiddetin daima çözüm gibi gösterildiğini ifade etti. Bu İslami radikallerin Suriye, İran gibi ülkelerden destek aldığını savunan Bush, Arap medyasındaki unsurların da nefret, Yahudi düşmanlığı ve ABD'nin İslam'a savaş açtığı gibi komploları beslediğini ileri sürdü. 
     ABD'nin Irak'ta yaptıklarının radikalleri beslediği iddiasını da reddeden Bush, ''Size şunu hatırlatmak isterim ki, 11 Eylül 2001 tarihinde biz Irak'ta değildik, ama El Kaide yine de bize saldırdı. Onların nefreti, Irak'tan çok daha önce de vardı. Rusya, Irak'a Özgürlük Operasyonu'nu desteklemedi, yine de militanlar Beslan'da 180 çocuğu öldürdü'' diye konuştu. 
     Radikallerin bugüne kadar pek çok bahane kullandığını belirten Bush, bunlar arasında İsrail'in Batı Şeria'daki varlığı, ABD'nin Suudi Arabistan'daki askeri varlığı, Taliban'ın yenilmesi veya bin yıl önceki Haçlı Seferleri'nin bulunduğunu söyledi. 
     
     ''HİÇBİR EYLEMİMİZ BU KATİLLERİN ÖFKESİNİ DAVET ETMEDİ'' 
     Bush, şöyle konuştu 
     ''Bizim hiçbir eylemimiz bu katillerin öfkesini davet etmedi. Hiçbir taviz, rüşvet veya memnun edici bir hareket onların katliam planlarını değiştirmeyecek veya sınırlamayacak. Tam tersine, şiddeti kullanarak bazı devletleri değiştirmeyi hesaplıyorlar. Böyle bir düşmana tek etkili cevap var. Hiçbir zaman gerilemeyeceğiz, taviz vermeyeceğiz ve tam zafer dışında hiçbir şeyi kabul etmeyeceğiz.'' ''Bu yüzyılın en büyük tehdidi İslami radikallerin katil ideolojisidir'' diyen Bush, bu yeni tehdidi, geçen yüzyılın tehdidi olarak gösterilen komünizmle kıyasladı. 
     Bush, komünizm gibi İslami radikalizmin de ''elitist'' olduğunu ve kendi kendine görev üstlenen seçkin bir çevrenin, bütün Müslümanlar adına konuşmaya kalktığını söyledi. ABD Başkanı, ''Bu katiller sadece ABD'nin veya Irak'ın düşmanı değil, bunlar İslam'ın ve bütün insanlığın düşmanı'' dedi. 
     Bush, ABD'nin teröristlerle onları barındıran Suriye, İran gibi ülkeler arasında ayrım yapmayacağı uyarısında da bulundu ve ''medeniyetin düşmanı'' olmayı seçenlerin, bundan sorumlu tutulacaklarını söyledi. 
     ABD Başkanı, bazılarının, Irak'ta Şii, Sünni ve Kürtler'in, dayanıklı bir demokrasi oluşturamayacak kadar çok bölünmüş olduğu yönündeki görüşünü hatırlatırken, ''Demokratik federalizm, bu farklı toplulukları birleştirme yönünde en büyük umut. Çünkü federal anayasal sistem, bütün vatandaşların hak ve dini geleneklerine saygı gösteriyor ve bütün azınlıklara, ülkenin geleceği içinde bir yer veriyor'' dedi. 
     ''Bizim geleceğimiz ve geniş Ortadoğu bölgesinin geleceği birbiriyle bağlantılı'' diyen Bush, bu bölgedeki ülkelerin sefalet içinde kalması durumunda radikallerin, milyonlarca insanın hüsranını kullanacağını, dünyanın bu bölgesinin kuşaklar boyunca sonsuz bir çatışma tehlikesiyle karşı karşıya kalacağını ifade etti. 
     
</TEXT>
</DOC>
