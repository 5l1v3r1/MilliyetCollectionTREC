<DOC>
<DOCNO> 361465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur29.html </URL>
<DATE> 2005/07/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Koyunlar neden intihar ediyor 
</HEADLINE>
<TEXT>

     Erciyes Üniversitesi Veteriner Fakültesi Zootekni Ana Bilim Dalı Başkanı Prof. Dr. Kaan İşçan, intihar etmenin insanlara özgü psikolojik bir davranış olduğunu belirterek, hiçbir koyunun yem yemeyerek ya da bir yerden atlayarak intihar etmeyi bilmediğini söyledi. 
     İşçan, AA muhabirinin Van ve Bitlis’teki toplu koyun ölümlerine ilişkin sorunu üzerine, evcil hayvanların sahiplerini kaybettiğinde ya da yer değiştirdiklerinde bir süre yem yemediklerini ve "küskün" davranış içine girdiklerini söyledi. 
     Koyunlarda bu tür davranışların görülmediğini ifade eden İşçan, şunları anlattı 
     "İntihar etmek insanlara özgü psikolojik davranıştır. Hiçbir koyun yem yemeyerek ya da bir yerden atlayarak intihar etmeyi bilmez. 
     Koyunlarda sürü davranışı vardır. Sürünün başındaki koyun ya da koç nereye giderse peşindekilerde öleceklerini bilseler de onu takip ederler. Bu geyik, bizon, vahşi sığır gibi çift tırnaklıların çoğunda görülen bir davranıştır. Belgesellerde görürüz, geyikler ırmakta timsah olduğunu bile bile suya girerler ve birçoğu yem olur. Van’da meydana gelen olayda da sürübaşı kaza sonucu uçuruma düşmüş diğerleri de onun peşinden atlamıştır. Çünkü, koyunların korku duyguları yoktur." İşcan, koyunların sabaha karşı ve gece otladıklarını ifade ederek, şöyle devam etti 
     "Sürüye kurt saldırdığında sürü başı nereye kaçarsa diğerleri de o yöne gider. Eğer kurt sürünün ortasına girmişse sürüyü birkaç parçaya böler. Bitlis’teki olayda da muhtemelen sürübaşı kaçarken dereye atlamış diğerleri de onu takip etmiştir. Yoksa koyunları gece görüşleri çok iyidir. Dereyi görmemiş olmaları imkansız." Van’ın Gevaş İlçesi’nde uçurumdan düşen 400 koyun ile Bitlis’in Tatvan İlçesi Kokarsu Köyü’nde kurt saldırısından kaçan 150 koyun dereye atlayarak telef olmuştu. 
     
</TEXT>
</DOC>
