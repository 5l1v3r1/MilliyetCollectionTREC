<DOC>
<DOCNO> 371149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko06.html </URL>
<DATE> 2005/08/19/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa 28 binde kalmaya çalışacak 
</HEADLINE>
<TEXT>

     CNNTÜRK 

      Dün yurtdışı borsalardaki hareket ve petrol fiyatlarındaki gerileme ile 28 bin puana yükselen borsada bugün ilk hedef 28 binin üzerinde kalmak olacak. 
     Seans kapanışının ardından gelen Garanti Bankası'nın satışı yönündeki haberin açılışta olumlu algılanabileceğini belirten uzmanlar, yükseliş durumunda hedeflerin 28 bin 100 ve 28 bin 300-400 bandı olduğunu belirtiyorlar. 
     Doğuş Holding, dün sahip olduğu Garanti Bankası hisselerinin yarısını satmak üzere General Electric'in iştiraki olan GE Consumer Finance GECF ile görüşmelere başlama kararı aldığını duyurdu. 
     Doğuş Holding'in yüzde 55.1'ine sahip olduğu ve Türkiye'nin en büyük üçüncü özel bankası olan Garanti Bankası'nın piyasa değeri, Borsa'da işlem gören hisselerinin dünkü kapanış fiyatıyla 7 milyar 98 milyon YTL olarak hesaplanıyor. 
     
     Garanti haberi hareket getirebilir 

     Öte yandan ABD borsaları dün sakin bir gün geçirdi. New York Wall Street Borsası'nın Dow Jones Sanayi Endeksi, haftanın dördüncü işlem gününü sadece 1 puan artışla10 bin 552 puandan noktalarken, Nasdaq Bileşik Endeksi de 9 puan kayıpla 2 bin 136 puana indi. 
     Bugün açılışta Garanti Bankası'nın satış haberi ile özellikle mali sektörde hareket yaşanabileceğine dikkat çeken uzmanlar, 28 bin 100 ve dünkü zirve olan 28 bin 300-400 bandının önemli olduğunu düşünüyorlar. Piyasada yeni bir yükseliş harekti yaşanması için de endeksin öncelikle 28 bin 400 üzerinde kapanış yapmasının gerekli olduğu vurgulanıyor. 
     
     Gündemde neler var 

     Borsada gündemde yer alan gelişmeler şöyle 
     Avrupa Birliği ile ilişkilere yönelik gelişmeler. 
     Önümüzdeki hafta gerçekleştirilecek olan AB Daimi Temsilciler Komitesi toplantısından çıkacak sonuçlar . 
     Yurtdışı borsalar. 
     Dolar ve faizdeki hareketler. 
     Petrol fiyatları. 
     Garanti Bankası'nın satış görüşmeleri. 
     
</TEXT>
</DOC>
