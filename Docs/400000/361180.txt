<DOC>
<DOCNO> 361180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonyas06.html </URL>
<DATE> 2005/07/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan 40 yaş üstü erkeklere uyarı... 
</HEADLINE>
<TEXT>

     Sağlık Bakanlığı, 40 yaş üstü erkekleri "karşı karşıya oldukları sağlık riskleri" konusunda uyardı. Bakanlık, Türkiye’de 40 yaş üstü erkeklerin karşılaştıkları sağlık risklerinin başında koroner kalp hastalıklarının geldiğini bildirdi. 
     Sağlık Bakanlığı Temel Sağlık Hizmetleri Genel Müdürlüğü’nden yapılan yazılı açıklamada, Türkiye’de 40 yaş üstü erkeklerin yaşam sürelerinin kadınlara oranla daha kısa olduğu belirtilerek, bu erkeklerin karşılaştıkları sağlık risklerinin başında koroner kalp hastalıklarının yer aldığı kaydedildi. 
     Açıklamada, Türkiye’de koroner kalp hastalıklarından ölüm oranının tüm ölümler içinde yüzde 43 oranıyla ilk sırada yer aldığına dikkat çekilerek, bu ölümlerin önemli bir bölümünün 41-58 yaş grubundaki erkeklerde gerçekleştiği bildirildi. 
     Koroner kalp hastalıklarının erkeklerde kadınlara oranla daha erken yaşlarda görüldüğüne işaret edilen açıklamada, yüksek tansiyon, sigara ve alkol kullanımı, şişmanlık, hareketsiz yaşam tarzı, diyabet ve bilinçsiz beslenmenin özellikle erkeklerde kalp-damar hastalıklarına yakalanma riskini artıran faktörlerin başında geldiği vurgulandı. 
     
     "ERKEKLERİN YÜZDE 93’Ü SİGARA KULLANIYOR" 
     Temel Sağlık Hizmetleri Genel Müdürlüğü açıklamasında, Türkiye’de 40 yaş üstü erkeklerin yüzde 93’ünün sigara içtiğine dikkat çekerek, bu yaş grubunda bulunan erkeklere yönelik şu uyarılarda bulundu 
     "Yeterli ve dengeli beslenin. Yeterli ve dengeli beslenme dört besin grubunda bulunan besinlerin yeterli miktarda tüketilmesiyle sağlanır. Bu besinler süt grubunda yer alan süt, peynir ve yoğurt, et grubunda yer alan et, tavuk, yumurta, peynir ve kuru baklagiller, sebze ve meyve grubu ile tahıl grubuna giren ekmek, bulgur, makarna, pirinç, mısır ve tarhanadır." Bu besinlerin önerilen tüketim miktarlarının kişiye özgü değiştiği vurgulanan açıklamada, bireyin yaşı, cinsiyeti ve fiziksel aktivite durumunun bu oranları etkilediği belirtildi. 
     Açıklamada, alkol ve sigaradan uzak durulması istenilerek, sigaranın öldürücü zararları nedeniyle çok önemli bir halk sağlığı sorunu olduğu vurgulandı. Alkol tüketiminin ise sindirim enzimlerini bozduğunu, karaciğer ve beyin üzerinde olumsuz etki yaptığına dikkat çekilen açıklamada, "Sigara akciğer, ağız boşluğu, yemek borusu, boyun, pankreas, mesane, böbrek, mide ve kan kanserine, alkol kullanımı ise karaciğer ve yemek borusu kanserine yol açar" uyarısında bulunuldu. 
     Yağlar konusunda ölçülü olunması ve doymamış yağların tercih edilmesi gerektiği belirtilen açıklamada, şöyle denildi 
     "’Tereyağı, diğer hayvansal yağlar ve margarinlerin çoğu doymuş yağlardır ve kolesterol düzeyini artırırlar. Ayçiçeği, soya, mısırözü gibi bitkisel yağların çoğu ise doymamış yağlardır ve kolesterol içermezler. Bu nedenle yemeklerin doymamış yağlarla birlikte zeytinyağı ile pişirilmesi ve tüketimi, sağlık açısından daha yararlıdır." 
     
     "VÜCUT AĞIRLIĞINIZI DENGELİ TUTUN" 
     Temel Sağlık Hizmetleri Genel Müdürlüğü açıklamasında, 40 yaş üstü erkeklere günlük protein ihtiyacının hayvansal ve bitkisel gıdalardan dengeli olarak alınması, posalı yiyeceklerin sıkça tüketilmesi, şekerli içecek ve tatlı tüketiminin azaltılması, tuz tüketimine dikkat edilmesi, vücut ağırlığının dengeli tutulması ve fiziksel aktivitelerin artırılması önerildi. Açıklamada, şu uyarılarda bulunuldu 
     "Günlük protein ihtiyacınızı hayvansal ve bitkisel kaynaklı gıdalardan dengeli olarak alın. Besinler yoluyla alınan kolesterole dikkat edin. Kolesterol miktarı kırmızı et, sakatat gibi hayvansal gıdalarda yüksektir. Besinler tüketilirken kolesterol içerikleri göz önünde bulundurulmalıdır. 
     Posalı besinleri sıkça tüketin, posanın kan kolesterolünü düşürücü etkisi vardır. Sebze ve meyveler posa, vitamin ve mineral içeriği zengin olan besinlerdir. Bunun yanında kuru baklagiller, yulaf, mercimek, mısır, buğday ve ekmek gibi posa yönünden zengin besinler beslenmede yer almalıdır. 
     
     "ŞEKER VE TUZ KULLANIMINA DİKKAT" 
     Şekerli içecekleri ve tatlı tüketiminizi azaltın, şeker içeriği az olan besinlerin tercih edin. Şekerle saf karbonhidrattır ve yoğun enerji kaynağıdır. Bu besinlerin fazla miktarda tüketimi, vücut ağırlığının artırılmasına ve besleyici değeri yüksek olan besinlerin tüketiminin de azalmasına neden olur. 
     Tuz tüketimine dikkat edin. Tuz tüketimi ile yüksek tansiyon arasında yakın bir ilişki vardır. Ayrıca fazla tuz tüketimi idrarla kalsiyum atılmasını artırarak kemiklerde kalsiyum kaybına neden olur. 
     Tuz tüketimini azaltmak için lezzetine bakmadan yemeklere tuz eklemeyin. Tuz içeriği düşük besinler tüketin. Sebze ve meyve tüketimini artırın. 
     Vücut ağırlığınızı dengede tutun, fiziksel aktivitenizi artırın, vücut ağırlığının normalden az ya da çok olması çeşitli sağlık sorunlarına zemin hazırlar. Bu nedenle kilonuzu normal sınırlar içinde tutmak için yeterli ve dengeli beslenmeye özen gösterin. 
     Hareketli bir yaşam sürmeye çalışın, kısa mesafeleri yürüyün. Çok gerekmedikçe asansör ve yürüyen merdivenleri kullanmamaya özen gösterin. Her gün en az 30-35 dakika yürüyüş yapın." 
     
</TEXT>
</DOC>
