<DOC>
<DOCNO> 368444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur27.html </URL>
<DATE> 2005/08/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İnebolu'da şüpheli çocuk ölümleri... 
</HEADLINE>
<TEXT>

     Kastamonu’nun İnebolu İlçesi’ne bağlı Toklukaya Köyü’nde 2 çocuk, bir kaç gün arayla nedeni henüz belirlenemeyen bir enfeksiyon nedeniyle öldü. 
     Alınan bilgiye göre, Toklukaya Köyü’nde Emine ve Engin Coduroğlu’nun 11 aylık çocukları Ergün, 5 Ağustos’ta aniden fenalaştı. 
     İnebolu Devlet Hastanesi’ne götürülen minik Ergün, yapılan müdahalenin ardından Kastamonu Devlet Hastanesi’ne sevk edildi. Ergün Conduroğlu, buradan da Ankara Numune Hastanesi’ne sevk edilirken yolda öldü. 
     Bu olaydan 4 gün sonra yine aynı köyde 9 yaşındaki Elif Kara’da da aynı belirtiler görüldü. Annesi Aysel ve babası Mustafa Kara, tarafından dün gece İnebolu Devlet Hastanesi’ne götürülen Elif Kara da Kastamonu Devlet Hastanesi’ne kaldırılırken yolda hayatını kaybetti. 
     Yapılan ilk incelemede, çocukların ölümlerinin bir enfeksiyon sonucu meydana geldiği belirtildi. 
     İnebolu Kaymakamı Ali Yener Erçin, yaptığı açıklamada, bir sağlık ekibinin Toklukaya Köyü’ne gönderildiğini belirterek, "Çocukların ölümünün neden kaynaklandığının yapılacak araştırmalar sonunda kesinlik kazanacak. Doktorlar iki çocuğun da gelişen enfeksiyon sonucu beyinlerinde oluşan basınç nedeniyle öldüklerini belirttiler" dedi. 
     
</TEXT>
</DOC>
