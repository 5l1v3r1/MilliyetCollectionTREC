<DOC>
<DOCNO> 388532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko10.html </URL>
<DATE> 2005/10/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İstanbul Park için özel sektör yarışacak... 
</HEADLINE>
<TEXT>

     Fatma Metin 

İstanbul Ticaret Odası İTO Yönetim Kurulu Başkanı Murat Yalçıntaş, Formula 1 pisti İstanbul Park'ın 4 ortağının ortak görüşünün, tesisin işletmesinin özel sektör tarafından yapılması olduğunu ve şu anda 6 talip bulunduğunu belirterek, ''Konu bizim istediğimiz noktaya kadar gelirse, herkese açık, ihale tipi bir şey yapmayı düşünüyoruz'' dedi. 
     AA muhabirinin sorularını yanıtlayan Yalçıntaş, İstanbul Park'ın İTO, TOBB, İstanbul Büyükşehir Belediyesi ve İstanbul Valiliği'nden oluşan 4 ortağının bulunduğunu hatırlattı. 
     İstanbul Park'ın işletmesinin şu anda 4 kurumun ortağı olduğu Formula İstanbul Yatırım A.Ş'nin FİYAŞ bir kuruluşu olan Motor Sporları ve Organizasyon A.Ş. MSO tarafından yapıldığını, ayrıca Formula 1 Derneği'nin de MSO'da belli bir payı bulunduğunu ifade eden Yalçıntaş, 4 kurumun da ortak görüşünün, iyi bir talip çıkması durumunda parkın işletmesinin özel sektör tarafından yapılması yönünde olduğunu belirtti. 
     Murat Yalçıntaş, şunları kaydetti 
     ''4 kurum olarak bu yatırımı yapmamızdaki temel amaç İstanbul'un ve Türkiye'nin rekabetçi gücünü daha da ileriye götürmek, özellikle İstanbul'a belli bir seviyenin üzerindeki yabancı misafirleri çekebilmek, İstanbul'un ve Türkiye'nin tanıtımını yapabilmek ve Türkiye'deki motor sporlarının ve otomotiv endüstrisinin ileriye gitmesine yardımcı olabilmek. 
     Bu hedefleri gerçekleştirmede aynı şekilde bizlerle düşünen ve bunları gerçekleştirecek olan, parkı gayet iyi bir şekilde işletebilecek, özellikle yurt dışından gelebilecek misafir sayısını artırabilecek bir işletmeci olduğu takdirde, biz İstanbul Park'ın işletmesini herhangi bir özel sektör kurumuna, yerli olabilir yabancı olabilir, kim İstanbul için Türkiye için daha iyi şartları öne sürecekse, ona devretme konusunda herhangi mahzur görmüyoruz. Artı olarak bu gelecek olan bize de belli bir ölçüde kira ödeyecek.'' İstanbul Park'ın 4 ortağının da kar amacı gütmeyen kurumlar olduğunu, ancak İstanbul Park'ın kar etmesi, özel sektör mantığı ile işletilmesi gerektiğini kaydeden Yalçıntaş, ''Ben hizmeti öne süren kurumların, kar amacı gütmesi gereken bir yerin işletmesini yapmasını çok da doğru bulmuyorum. Her işletmenin kendi mantığı içinde çalıştırılması gerekir. İstanbul Park da özel sektör, anonim şirket mantığı içerisinde işletilmesi gereken bir kurumdur. Bu şekilde işletilmesi bence daha doğrudur ve verimlidir'' diye konuştu. 
     
     ''FİRMALARLA ÖN GÖRÜŞME YAPIYORUZ'' 
     Şu anda kendilerine gelen ve kendileriyle konuşan yerli ve yabancı şirketler bulunduğunu anlatan Yalçıntaş, şunları belirtti 
     ''Bir takım yerli ve yabancı taliplerimiz zaten şu anda var. Bir kısmı da bize resmi olarak, yazılı olarak müracaat ettiler. Dolayısıyla bu gelen firmalarla bir ön görüşme yapıyoruz. 
     Kendilerinin mutlaka muhtelif talepleri olacaktır. Bu incelemeleri yapmalarına müsaade edeceğiz. Eğer konu bizim istediğimiz noktaya kadar gelirse herkese açık, ihale tipi bir şey yapmayı düşünüyoruz. En uygun teklif kiminse, İstanbul'a, Türkiye'ye en fazla katma değeri hangi teklif oluşturacaksa biz o teklifin sahibi ile masaya oturmayı düşünüyoruz.'' 
     
     ''DUBAİ SERMAYESİ DE İLGİLİ'' 
     Murat Yalçıntaş, şu anda kendilerine yerli ve yabancı toplam 6 firmanın geldiğini de bildirdi. 
     Dubai sermayesinin de aynı şekilde ilgili olduklarını belirttiğini söyleyen Yalçıntaş, ''Ben de kendilerine diğer firmalara verdiğim cevabın aynısını verdim, inceleme yapmayı arzu ediyorsanız, istediğiniz bilgileri size verelim. Siz uzmanlarınızı gönderin, gelsinler, incelesinler. Sonuçta teklif aşamasına geldiğiniz zaman diğer firmalarla beraber teklifinizi verirsiniz dedim'' şeklinde konuştu. 
     
</TEXT>
</DOC>
