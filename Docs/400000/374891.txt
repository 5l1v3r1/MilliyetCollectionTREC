<DOC>
<DOCNO> 374891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/dunya/axdun01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşları sel gibi 
</HEADLINE>
<TEXT>


DIŞ HABERLER SERVİSİ 


Irak'ın başkenti Bağdat'ta Dicle üzerindeki İmamlar Köprüsü'nde yaşanan panikte ölenlerin cenazesi için binlerce kişi Bağdat'a geldi. Ölü sayısının 953, yaralı sayısının da 815 kişi olarak açıklandığı facianın ardından dün hastaneler ve morglar kayıp yakınlarını arayanlarla doluydu. 
Yüzlerce kişi ölen yakınlarını ararken, cenazelerden bir kısmı teşhis edilerek ailelerce teslim alındı. Cenazelerin bir kısmı, dünyanın en büyük mezarlığı olduğu söylenen Necef'teki Vadi El Selam'a götürüldü. Bağdat'tan Necef'e uzanan yolu tabut yüklü kamyonetler ve minibüsler doldurmuştu. Bazı ailelerse, Sadr semtinin sokaklarına büyük taziye çadırları kurdu. 

Kurban başına 2800 YTL 
İmam Musa Kazın'ın ölüm yıldönümü için toplanan yaklaşık yüz binlerce kişilik kalabalık, önceki günün erken saatlerinde önce roket ve havan saldırılarıyla yüzleşmek zorunda kalmış, binlerce Şii köprünün üzerinden geçerken, bir kişinin, "Aramızda intihar bombacısı var" diye bağırması üzerine paniğe kapılmıştı. Bazılarının kendilerini köprüden nehre attıkları olayda ölenlerin çoğunun kadın ve çocuk olduğu bildirilmişti. 
Bu arada Irak Başbakanı İbrahim Caferi, faciada ölen her kişi için, yakınlarına 3 milyon dinar yaklaşık 2800 YTL verileceğini duyurdu. 


</TEXT>
</DOC>
