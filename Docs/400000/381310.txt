<DOC>
<DOCNO> 381310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yasam/axyas01.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rita dokundu 
</HEADLINE>
<TEXT>


Rita kasırgası, dün Teksas kıyılarında karaya ulaştı. Fırtına, şiddeti 1 dereceye inmesine rağmen çok sayıda evi sular altında bıraktı 

Sema Emiroğlu 

ABD'nin güney eyaletlerinde 3 milyona yakın kişinin evlerini terk etmesine neden olan ve büyük tahribata yol açmasından korkulan Rita kasırgası, dün sabaha karşı Louisiana ve Teksas eyalet sınırında karaya değdi. 

Tropik fırtınaya döndü 
Rita, dün yerel saatle 03.30'da Teksas-Louisiana eyalet sınırında karaya ulaştı. Şiddeti, 3.5 saat sonra 2'ye, 6 saat sonra da 1 dereceye inen kasırga, tropik fırtınaya dönüştü. Meksika Körfezi kıyılarında 1 milyonu aşkın eve elektrik verilemezken, New Orleans'ın yoksul semtlerinin yeniden sular altında kaldığı ve Louisiana kıyısındaki yüzlerce kişiye kurtarma botları ve helikopterlerle ulaşılmaya çalışıldığı bildirildi. Yerel makamlara henüz can kaybı bilgisi ulaşmazken, pek çok bölgede hasar tespit çalışmasına başlamak için rüzg rın kesilmesi beklendi. 
Boston merkezli Air Worldwide şirketinden yapılan açıklamada, Rita'nın, sigorta sektörüne maliyetinin 2.5 ile 5 milyar dolar arasında olacağının tahmin edildiği belirtildi. 

'Bu kentler çok şanslı' 
Bu arada geçen ay Katrina kasırgasından büyük zarar gören New Orleans ve çevresinde de yeni su taşkınları meydana geldi. 
Teksas ve Louisiana eyaletlerinin büyük bölümünde elektrik kesintileri yaşanırken, ağaçlar devrildi, transformatörler patladı. Daha önce ABD tarihindeki en büyük kasırga felaketine maruz kalan Galveston'daki 2 tarihi apartmanda ve bir ticari binada da yangın çıktı. Ancak Ulusal Kasırga Merkezi, kasırganın doğrudan vurmasından endişe edilen ve büyük ölçüde boşaltılan Galveston ve Houston'un, Rita'nın direkt hedefi olmaktan kurtulduğunu bildirdi. 
Merkez Başkanı Max Mayfield, "Bu kentler gerçekten şanslı" dedi. 
Yaklaşık 2 milyon kişinin tahliye edildiği Houston kentinde cadde ve sokaklar bomboş kalırken, kısa süre öncesine kadar Katrina'dan kaçanları barındıran Astrodome stadyumunda, bu kez Rita mağdurları için acil yardım merkezi kuruldu. 
Başkan George W. Bush, bu kez Rita kasırgasını izlemek için Colorado Springs'teki Kuzey Komuta Merkezi'ne gitti ve binlerce asker ve askeri aracın, yardıma hazır olmasını emretti. 

Houston'daki Türkler iyi 

MİLLİYET Ankara 
Dışişleri Bakanı ve Başbakan Yardımcısı Abdullah Gül, BM Genel Kurulu çalışmaları dolayısıyla bulunduğu New York'ta, Rita kasırgasından etkilenen Houston kentindeki Türk vatandaşlarının durumu hakkında bilgi aldı. Dışişleri Bakanlığı, Gül'ün bilgi aldığı Türkiye'nin Houston Başkonsolosu Atilla Uzer'in, vatandaşların ve personelin büyük bölümünün tahliye edildiğini, kalanlarla ilgili devamlı temas halinde olduğunu bildirdiğini açıkladı. 


</TEXT>
</DOC>
