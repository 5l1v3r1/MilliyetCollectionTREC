<DOC>
<DOCNO> 384099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/altan.html </URL>
<DATE> 2005/10/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eğlenceli ve içi kılçıklı bir başlangıç... 
</HEADLINE>
<TEXT>


Avrupa Birliği üyesi 25 ülkenin Lüksemburg'da toplanan Dışişleri bakanlarının, üyelik için Türkiye ile de -vaat edildiği gibi- 3 Ekim'de başlatılması gereken müzakerelerin, Çerçeve Belgesi'ni bir kez daha tartışmaya kalkmaları Ankara-Lüksemburg arasında, nasıl da heyecanla izlenen bir futbol maçı görüntüsü yarattı ekranlara mıhlanmış kim bilir kaç milyon kişi, sinirden yiyip durdu tırnaklarını... 

Yönetilen kitlelerin hiç değilse bir bölümü, ilk kez izleme olanağı buldular diplomatik pazarlıkların nasıl sürdürüldüğünü... 
Uluslararası sahada, ülkelerini temsil eden oyuncular ise, bin bir çalım ve ayak oyunuyla, akrobatik gösteriler yapıyor ve ortak ziyafet sofralarında da Em. Büyükelçi Yalım Eralp'in verdiği ayrıntılı bilgiye göre, Lüksemburg'un pek ünlü av etlerinden yiyorlardı. Her birinin resmi arabalı, uçaklı, saltanatlı yaşamı ötesinde ayda ceplerine giren paralar da, ağız sulandıracak düzeydeydi... 
Politik bir yönetici olmanın tadı, çok ötesindeydi çulsuz bir yönetilen olmanın... 

Nihayet AB üyeliği için, Türkiye ile de müzakerelerin başlaması kesinleşti. Yüzde 70 turist müşteriye sahip Kapalıçarşı esnafı hemen AB bayrağı çekti, Türk bayrağının yanına... 
Böyle bir başarı için didinip durmuş olan Başbakan Tayyip Bey'in makamına göz dikmiş, en az 500, belki de 1000 kişinin yüreğini şu sıralarda, kahredici kıskançlık akreplerinin zehirleri dağlamada... 
Yönetilen milyonlarca çulsuz ise, ellerini çırpmada 
- Nihayet başardık, diye... 

Asıl zebani karnavalı şimdi içeride başlayacak. Kürsüye çıkıp nutuk atmadığı ve politik bir makam sahibi olmadığı zaman, yere gölgesi düşmeyen eli bayraklı, yahut maşalı gümbürtü takımlarının değnekçileri, bağırıp duracaklar 
- Başımız öne eğik, teslim olduk Batı'ya... 
- ... 
- Vatan elden gidiyor, bu millet izin veremez buna... 
- ... 
- Kıbrıs'ı satanları, tarih asla affetmez... 

Devletleri, bu arada Türkiye'yi de, tek bir kişiymiş gibi gösterme koşullanmasının kimyasını bozmaya kalktığımızda yönetilen milyonların yaşam kaliteleri çıkıyor ortaya... 
Örneğin Türkiye'de 28 milyon insan, ayda 165 YTL'den daha az bir kazançla çalışıyor yaşamaya... 
Radikal'de Hilal Köylü ile konuşan Birleşmiş Milletler Kalkınma Programı Temsilcisi Jacob Simenson, Türkiye'nin 177 ülke arasında 94'üncü sırada olduğu "2005 Küresel İnsani Gelişim Raporu"nu değerlendirirken ne demişti 
- Yoksulluk ve demokrasiden uzaklık çatışma doğurur. 

Oturduğumuz yerden aynı anda Ankara ile Lüksemburg'u izleyebileceğimiz oranda küçülmüş ve saydamlaşmış bir dünyada artık sorulması gereken soru şu 
- Yoksulluk kimlerin umurunda değil ve kimlerin umurunda 

Silah alımlarına büyük ağırlık verip, birikmiş sorunları çözümlemeyi sürekli ertelemeye alışmışların yoksulluğa pek de aldırmadıkları çıkıyor ortaya... 
Oysa her yoksul, aynı zamanda vitrinlere, arabalara, tatil yaşamlarına içi gide gide bakan bir müşteri... 
Silah satıcılarına akan para, yatırımlara dönüşse ve yoksullar da azıcık refaha kavuşsa modern teknolojinin artan üretimleri, ne kadar da çok müşteri bulacak... 

İşçi sınıfı enerjisini kullanmanın ötesine geçmiş, global sermayenin bilimselleşmeye başlayan denklemi devletleri tek bir kişiymiş gibi gösterme ve "başımız dik-başımız eğik" tatavalarıyla kitleleri oyalama ucuzculuğunu, arıtıp aşma döneminde... 

Türkiye'nin de başındaki horozların, evrensel ekonominin ve onunla lehimli evrensel hukukun denklemlerine, ayak uydurması gerekiyor. 
Yeterince gelişmemiş ülke horozlarıyla paçozlarının, kolay değil eski tatavalarla özel saltanatlarından hemen vazgeçmeleri... 

Enseyi karartmayın... Birtakım beklenmedik çalkantılar yaşansa da, 2023'te Avrupa Birliği üyeliği kesinleşecek ve "biz-onlar" ayrımının köküne kibrit suyu dökülecek... Tüm dünya bilecek Türklerin de Avrupa vatandaşı olduğunu... 

Kara bahtlı İslam lemi ise, imrenerek özenle bakacak Müslüman Türklerin de, Budist Japonlar, bir avuçluk Yahudiler gibi nasıl çağdaşlaşmış olduğuna... 
Böylesi bir değişim rotasını, şimdiden en iyi görenler ise Londra'nın projektörlü beyinleri... 

Lüksemburg'da yerel saatle 3 Ekim günü noktalanırken, AB üyeliği için, Türkiye ile de müzakerelerin başlaması onaylandı. 
2023'e kadar kim bilir neler yaşanacak 

Enseyi karartmayın... Kurnazlık yerine, saydamlıkla akılcılığı hamaset yerine, kendi meslek ve uğraş alanında kalite titizliğini benimseyenler çok daha lezzetli ve evrensel yaşayacaklar eski kuşaklardan... 

Başbakan Tayyip Bey'le ekibine de, ramazanlarının mübarek olmasını dileyerek, bir selam gönderelim 
- Hadi bakalım, kutlu olsun... 



</TEXT>
</DOC>
