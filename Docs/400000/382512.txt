<DOC>
<DOCNO> 382512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun16.html </URL>
<DATE> 2005/09/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alternatif Nobel ödülü açıklandı... 
</HEADLINE>
<TEXT>

     Alternatif Nobel olarak da bilinen ''Doğru Yaşam Ödülleri'', bu yıl iki Kanadalı, bir Malezyalı ve bir Botsvanalı arasında paylaşıldı. 
     Kanadalı Maude Barlow ve Tony Clarke, ticari adalet ve içme suyunun temel insan hakları kapsamına alınması konularındaki uzun süreli örnek çalışmaları dolayısıyla ödüle layık görülürken, Malezya'dan İrene Fernandez kadınlara ve göçmen işçilere karşı şiddetin durdurulması çalışmasıyla ödüle hak kazandı. 
     Barlow, Clarke ve Fernandez, ödülü, atalarının topraklarından gönderilmesine direnmesiyle tanınan ''Kalahari'nin İlk İnsanları'' örgütüyle, örgütün kurucusu Row Sesena ile paylaştı. 
     Kendisini ve sanatını, doğduğu Oaxaca'nın kültürel miras ve çevresinin korunmasına adayan Meksikalı sanatçı Francisco Toledo da onur ödülüne layık görüldü. 
     İsveçli-Alman yazar Jakob von Uexkull tarafından 1980 yılında kurulan bir vakıf tarafından ''insanlığın karşı karşıya olduğu sorunlara diğer insanlara örnek olacak şekilde çözüm sunanları desteklemek'' amacıyla verilen 2 milyon kronluk yaklaşık 345 bin YTL ödül, İsveç parlamentosunda 9 Aralık'ta düzenlenecek törenle sahiplerine sunulacak. 
     
     NOBEL ÖDÜLLERİ ERKEKLERİN TEKELİNDE 

     Nobel ödüllerinin, verilmeye başladığı geçen yüzyılın başından beri, erkeklerin tekelinde kaldığına dikkat çekiliyor. 
     Önde gelen fizikçi ve kimyacılara 1901'den bu yana 320 ödül verilirken, bir yüzyıldan fazla zamandır yalnızca 5 kadının bu ödülü aldığı belirtiliyor. 
     Radyoaktivite çalışmalarının öncülerinden Marie Cruie 1903'te, kocası Pierre ile birlikte Nobel fizik ödülünü aldı. Cruie, 1911'de de tek başına kimya ödülünü kazandı. 
     Çiftin kızları İrene 1935 yılında, kocası Frederic Joliot ile birlikte kimya ödülüne layık bulundu. 
     Maria Göppert-Mayer, iki bilimadamıyla birlikte 1963 yılının fizik ödülüne sahip oldu. 1964'te ise Dorothy Crowfoot Hodgkin, tek başına kimya ödülünü aldı. 
     O tarihten bu yana da Nobel ödüllerindeki erkek egemenliği iyice pekişti. 
     Kadınların Nobel kazanamamasının nedenlerinden birinin, adayları belirleyen bilim camiasının en yüksek tepelerine, pek az kadının çıkabilmesi olduğu belirtiliyor. 
     Bilimde Kadın Derneği'nin başkanı Elizabeth Ivey, "Bu bir erkek kültürü ve bir kadını aday göstermeyi düşünmüyorlar. Bu, sadece Nobel için değil, diğer büyük ödüller için de geçerli" dedi. 
     Ivy, kadınların meslek yaşamlarında karşılaştıkları ayrımcılığın tümünün bilim camiası için de geçerli olduğunu belirtti. 
     Diğer Nobel ödüllerinde kadınlar birazcık daha fazla ödül aldılarsa da, bu alanlarda da erkek egemenliği bariz şekilde sürüyor. Şimdiye kadar verilen toplam 770 Nobel ödülünün 34'ünü kadınların aldığına, bunların da daha çok edebiyat ve barış alanlarında olduğuna dikkat çekildi. 
     
</TEXT>
</DOC>
