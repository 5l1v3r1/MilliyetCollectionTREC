<DOC>
<DOCNO> 350499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/dunya/adun.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'i devirecekler 
</HEADLINE>
<TEXT>


Almanya'da iktidardaki SPD'nin yönetimi, partiyi zayıflattığı gerekçesiyle Almanya Başbakanı'nı devirmeye hazırlanıyor. Parti, Schröder'in yerine, Franz Müntefering'i getirmenin planlarını yapıyor 

DIŞ HABERLER SERVİSİ 


Fransa ve Hollanda'daki referandumlarda AB Anayasası'nın reddedilmesiyle başlayan "siyasi tsunami"nin Fransa'nın ardından, şimdi de Almanya'da "lider zayiatı"na yol açacağı belirtildi. 
Fransa'da 29 Mayıs'taki referandumun ardından Cumhurbaşkanı Jacques Chirac'ın yenilginin faturasını Başbakan Jean Pierre Raffarin'e çıkarmasına benzer bir gelişmenin yakında Almanya'da da gündeme geleceği ileri sürüldü. 
Almanya'da iktidardaki Sosyal Demokrat Parti SPD yöneticilerinin sonbaharda yapılacağı söylenen erken genel seçimleri beklemeden Başbakan Gerhard Schröder'i bir saray darbesiyle devirip yerine SPD lideri Franz Müntefering'i başbakan yapmayı planladıkları belirtildi. 

Gözden çıkarıldı 
İngiliz "Daily Telegraph" gazetesinin haberine göre, SPD yönetimi, kamuoyu yoklamalarının seçimde Hıristiyan Demokrat Birlik CDU Partisi'nin başbakan adayı Angela Merkel karşısında hiç şansının olmadığını ortaya koyduğu Schröder'den kurtulmak için harekete geçmeye karar verdi. SPD'nin önde gelen isimlerinden biri adını vermeden gazeteye yaptığı açıklamada, AB'nin en büyük ülkesinde 7 yıldan beri işbaşında olan Schröder'in özellikle ekonomide gösterdiği kötü performans nedeniyle gözden çıkarıldığını söyledi. 
Kaynağın verdiği bilgiye göre, parti içi komplo senaryosunun ilk adımında, Schröder başbakanlıktan düşürülecek. Ardından Schröder'in yerine geleneksel anlamda daha solda bir politikacı olarak görülen Müntefering, şansölye olacak. Erken genel seçimin ise bu sonbaharda değil, gelecek yıl yapılması için karar alınacak. Böylelikle Müntefering'e kendini göstermesi için zaman verilecek. 

Ya da yeni liderlik 
Bir B planı da hazırlayan SPD kurmaylarının, seçimlerin ertelenmemesi ve sonbaharda yapılması halinde ve olası hezimetin sonrasında, SPD yönetiminde kan değişikliğine gideceği, hem Schröder'i, hem de Müntefering'i devre dışı bırakarak yeni isimlerden bir liderlik oluşturacağı belirtildi. 


</TEXT>
</DOC>
