<DOC>
<DOCNO> 355869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko33.html </URL>
<DATE> 2005/06/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
TMSF El konulan şirketlerden işçi çıkarılması söz konusu değil 
</HEADLINE>
<TEXT>

     Tasarruf Mevduatı Sigorta Fonu TMSF 1. Tahsilat Dairesi Başkanı Fethi Çalık, Isparta'da el konulan şirketlerdeki üretimin devam ettiğini, herhangi bir şekilde işçi çıkarılmasının söz konusu olmadığını bildirdi. 
     Egebank'la ilişkili 9 şirketin TMSF devir işlemleriyle ilgili, TMSF 1. Tahsilat Dairesi Başkanı Fethi Çalık, Orma Orman Mahsulleri Entegre San. ve Tic. A.Ş. bahçesinde düzenlediği basın toplantısında, Fon Kurulu'nun 23 Haziran 2005 tarihli kararı gereğince, Egebank'tan dolayı hakim ortakların 3 milyar dolara yakın borçları bulunduğunu, bu nedenle Şevket Demirel'e ait 9 şirkete dün el konularak, şirketlerin tüm yönetim ve denetim kurulu üyelerinin değiştirildiğini bildirdi. 
     Çalık, şu anda şirketlerdeki üretimin devam ettiğini belirterek, şöyle konuştu 
     ''Herhangi bir şekilde işçi çıkarılması söz konusu değildir. Bizim tek amacımız, oluşan amme alacaklarının tahsilidir. Dün gerçekleştirdiğimiz operasyon Isparta, Ankara ve İstanbul'da eşzamanlı olarak yapılmıştır. Operasyona 50 Fon görevlisiyle 100'e yakın polis ekibi katılmıştır. Operasyonla şirketlerin yönetim ve denetimi Fon'a geçmiştir. Operasyon sırasında Egebank'a ilişkin 12 klasör, Orma AŞ'de bulunmuştur. Bunlarla ilgili değerlendirme çalışmaları hale devam etmektedir. Fon, hakim ortaklarla anlaşma zeminine açıktır.'' Isparta'da Fon'a devredilen fabrikaların önünde polis ve jandarma kontrolünün sürdüğü, fabrikalarda olumsuz bir durum yaşanmadığı bildirildi. 
     Bankalar Kanunu'nun ilgili maddeleri uyarınca Egebank'la ilişkili 9 şirketin yönetim ve denetiminin TMSF'ye devrine karar verilmiş, kararın ardından, TMSF 1. Tahsilat Dairesi Başkanı Fethi Çalık başkanlığındaki ekip, Isparta'da faaliyet gösteren Göltaş Çimento'nun da aralarında bulunduğu söz konusu 9 şirkette devir işlemlerine başlamıştı. 
     TMSF'den yapılan yazılı açıklamada, Egebank A.Ş. ile ilişkili Göltaş Göller Bölgesi Çimento Sanayi ve Ticaret A.Ş, Puccinelli- Elmataş Göller Bölgesi Meyve Sebze Değerlendirme San. ve Tic. A.Ş, Elma-Su Elma ve Diğer Meyveler Özü ve Suları San. ve Tic. A.Ş, Orma Orman Mahsulleri Entegre San. ve Tic. A.Ş, Göl Yatırım Holding A.Ş, Göltaş Hazır Beton ve Yapı Elemanları San. ve Tic. A.Ş, Göltaş Enerji Elektrik Üretim San. ve Tic. A.Ş, Orkav Orman ve Tarım Sanayi Hammadde Üretim A.Ş. ve OZF Fidancılık San. ve Tic. A.Ş'nin yönetim ve denetiminin TMSF'ye geçtiği bildirilmişti. 
     
</TEXT>
</DOC>
