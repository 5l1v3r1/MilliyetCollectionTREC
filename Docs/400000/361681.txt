<DOC>
<DOCNO> 361681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo08.html </URL>
<DATE> 2005/07/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tuborg Pilsener'de çifte düğün... 
</HEADLINE>
<TEXT>

     Türkiye Basketbol Ligi takımlarından Tuborg Pilsener'de çifte düğün heyecanı yaşanıyor. 
     İzmir temsilcisinin genç basketbolcularından Ömer Ünver ve Erkan Veyseloğlu, gelecek hafta içinde dünyaevine giriyor. 
     Takımın geçen yıl Tofaş'tan kadrosuna dahil ettiği Ömer Ünver, 21 Temmuz Perşembe günü Bursa'da yapılacak düğünle hayatını Yasemin Sular ile birleştirecek. 
     Bu sezon Efes Pilsen'den transfer edilen Erkan Veyseloğlu ise 27 Temmuz Çarşamba günü İstanbul'da Pelin Tünbek ile dünyaevine girecek. 
     Tuborg Pilsener Basketbol Şube Başkanı Önder Bingöl, yaptığı yazılı açıklamada, Tuborg Pilsener camiası olarak iki oyuncuya da ömür boyu mutluluklar dilediklerini belirterek, şu görüşleri bildirdi 
     ''Önce yeni sezon sözleşmelerini imzaladılar, şimdi de hayatlarının en önemli imzalarını atacaklar. Düzenli bir aile yaşantısı olan sporcuların hedefledikleri noktalara daha çabuk ulaştıklarını biliyoruz. Erkan Veyseloğlu ve Ömer Ünver'den bu sezon çok şey bekliyoruz.'' Bu arada Tuborg Pilsener, yabancı oyuncu transferi için çalışmalarına hız verirken, alınacak 3 oyuncunun da ağustos ayı başında netleşeceği belirtildi. 
     
</TEXT>
</DOC>
