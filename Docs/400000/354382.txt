<DOC>
<DOCNO> 354382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko29.html </URL>
<DATE> 2005/06/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Avea 1 yaşında... Genel Müdür Paksoy Yüzde 50'den fazla büyüdük 
</HEADLINE>
<TEXT>

     Avea Genel Müdürü Cahit Paksoy, bir yıl içinde yüzde 50'den fazla büyüdüklerini bildirdi. 
     Paksoy, sektörde birinci yılını dolduran Avea'yla ilgili değerlendirmelerde bulunduğu basın toplantısında, şirkette çalışanların bu süre içinde bir mucize yarattığını söyledi. 
     Bir yıl içinde hem teknik birleşme yaptıklarını, aynı anda yüzde 50'den daha fazla büyüdüklerini bildiren Paksoy, şunları kaydetti 
     ''Biz marketin rengini değiştirdik. Eskiden markette 1-2 renk vardı, şimdi bütün renkler var. Avea'yla birlikte pazarın gidiş yönü değişti. Pazarın gittiği yön tamamen müşteri odaklı bir yön ve bu hizmeti vermekten çok mutluyuz.'' Markette büyüyerek ilerlediklerini belirten Paksoy, Avea'nın bilinirliliğinin de 1 yıl içerisinde yüzde 100'e ulaştığını kaydetti. 
     Paksoy, ''Orta vadede ki bu en az 4-5 yıllık bir süreci ifade ediyor, Türkiye'deki pazarın yüzde 30'unu kontrol etmek, market payının yüzde 30'unu ele geçirmek istiyoruz. Bu yönde ilerliyoruz'' dedi. 
     Avea'nın şu an 6 milyona yakın abone sayısı olduğuna işaret eden Paksoy, iletişimin bir lüks değil, ihtiyaç olduğu görüşünü vurgulayarak, vatandaşın vergi ve numara taşınabilirliliği konusunda bağırması gerektiğini söyledi. 
     
     TÜRK TELEKOM'UN ÖZELLEŞTİRİLMESİ 

     Cahit Paksoy, Türk Telekom'un özelleştirilmesine ilişkin bir soru üzerine de, özelleşmenin Avea'nın çalışmasıyla direkt alakası olmadığını belirterek, şirketin ortaklık yapısının değişmesinin şirket performansını etkilemeyeceğini ifade etti. 
     Türk Telekom'un özelleşmesinin ülke açısından gerekli olduğuna dikkat çeken Paksoy, şöyle konuştu 
     ''Devlet tarafından bu hizmetlerin başlatılması, o günün ihtiyacı için doğrudur. Ancak günümüze gelindiğinde, artık serbest ekonomilerin geçerli olduğu bir dünyada bu işin özelleştirilmesi lazım. Bu hem Türk ekonomisinin, hem servislerin ve sektörün önünün açılması için gerekli. Ama bu söylediğimin şirketimizin çalışmasıyla uzaktan yakından alakası yok. Biz özelleşmiş bir Türk Telekom'u görmekten çok mutlu olacağız.'' 
     
     MİLLİ EĞİTİM BAKANLIĞI'YLA İŞBİRLİĞİ 

     Avea Genel Müdürü Cahit Paksoy, bir hafta önce Milli Eğitim Bakanlığı'ya MEB dev bir anlaşma yaptıklarını belirterek, böyle projelerin daha önce de yapılabileceğini, bu tür çalışmaların kendilerinin Türkiye'ye nasıl baktıklarını gösterdiğini kaydetti. 
     ''Mobil Bilgi'' projesiyle, MEB'de çalışan bir kişinin sicil notu, sınav yerleri ve sonuçları gibi bilgilere vatandaşların çok kısa sürede ulaşabileceğine dikkat çeken Paksoy, vatandaşın maliyetinin de azalacağını söyledi. 
     Paksoy, MEB'le geliştirdikleri ortak bir database sayesinde, velilerin çocuklarının devamsızlıklarını, aldığı notları cep telefonu aracılığıyla öğrenebileceklerini kaydederek, sistemin Temmuz ayı itibariyle devreye gireceğini bildirdi. 
     
     "BLACKBERRY'E İŞTAH İYİ" 

     Avea Genel Müdürü Cahit Paksoy, Türkiye'de BlackBerry hizmetine ilişkin iştahın çok iyi olduğunu, bu hizmetin kurumlardan aşağı doğru bir yağmur şeklinde yayılacağını düşündüğünü söyledi. 
     Avea'nın, Research In Motion RIM ile pazara sunduğu, özellikle Kuzey Amerika ve Avrupa'da yaygın olarak kullanılan mobil e-posta ve iletişim platformu BlackBerry hizmetinin tanıtımı nedeniyle düzenlenen toplantıda konuşan Paksoy, bu hizmete ilişkin olarak 50 şirkette test çalışmaları yapıldığını kaydetti. 
     Paksoy, "Piyasadaki yaklaşım çok pozitif. Bu konuda iştah çok iyi. Bu hizmetin kurumlardan aşağı doğru bir yağmur şeklinde yayılacağını düşünüyorum" dedi. 
     Paksoy, BlackBerry hizmetiyle ilgili siparişlerin iki haftaya kadar Türkiye'ye geleceğini ancak fiyatının Telekomünikasyon Kurumu'na bildirim yapıldıktan sonra açıklanabileceğini söyledi. 
     Bir soru üzerine Paksoy, hizmetin tüm dünyada olduğu gibi Türkiye'de de özellikle devlet kurumları, bankalar gibi ticari şirketler ve güvenlik sektörlerindeki kurumlar tarafından kullanılacağını ifade etti. 
     
     FBI VE BEYAZ SARAY DA BLACKBERRY KULLANIYOR 

     Sistemin geliştiricisi RIM'in Baş Operasyon Sorumlusu Chief Operating Officer Don Morrison da, BlackBerry'nin bir yazılım olduğunu belirterek, operatörler aracılığıyla bu servisi tüm dünyaya sunduklarını anlattı. 
     İki ay öncesine kadar bu ürünü kullananların 3 milyon civarında olduğunu kaydeden Morrison, bu sayının hızlı bir şekilde arttığını ifade etti. 
     Morrison, yıl sonuna kadar 100 yeni ülkede daha ürün tanıtımı yapacaklarını bildirdi. 
     En üst düzeyde güvenlik taşıyan bu ürünün ağırlıklı olarak kurumlar, güvenlik teşkilatı ve ticari kuruluşlar tarafından kullanıldığını anlatan Morrison, "BlackBerry, FBI, Beyaz Saray, Pentagon ve Senato ve Temsilciler Meclisi'nde kullanılıyor. Artık sesin dışındaki katma değerli ürünler çok gelişecek. Personel haberleşme cihazları hayatımızın, ofisimizin vazgeçilmesi haline gelecek. Bunu en iyi yapan da BlackBerry" diye konuştu. 
     Morrison, pazarın önemine işaret ederek, büyümenin farklı ülkelerde çalıştıkları operatörlerle yaptıkları işbirliğiyle gerçekleşeceği görüşünü dile getirdi. 
     
</TEXT>
</DOC>
