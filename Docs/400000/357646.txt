<DOC>
<DOCNO> 357646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy08.html </URL>
<DATE> 2005/07/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Cumhurbaşkanlığı'ndan Milli Savunma Bakanı'na tekzip 
</HEADLINE>
<TEXT>

     Cumhurbaşkanlığı, "Başbakan Recep Tayyip Erdoğan ve Genelkurmay Başkanı Orgeneral Hilmi Özkök’ün yeterli hazırlıkları yapamadıkları için görüşmenin ertelenmesini birlikte istemeleri üzerine" Milli Güvenlik Siyaset Belgesi’nin MGSB görüşülmesinin ertelendiğini bildirdi. 
     Milli Savunma Bakanı Vecdi Gönül ise MGSB’nin görüşülmesinin Cumhurbaşkanı Sezer’in isteği üzerine ertelendiğini söylemişti. 
     Milli Savunma Bakanı Gönül’ün, MGK’nın gündemini Genel Sekreter’in Başbakan’a danışarak hazırladığı ve Cumhurbaşkanı tarafından belirlendiğini anlattıktan sonra, "Gündeme alınanlardan neyin görüşeleceğine de Reisicumhur karar verir. 
     O gün Reisicumhur görüşülmemesine karar verdi" şeklindeki sözleri bugün basına yansıdı. Bunun üzerine Cumhurbaşkanlığı Basın Merkezi’nden adeta Gönül’ü tekzip eden bir açıklama yapıldı. Cumhurbaşkanlığı’nın konuyla ilgili açıklaması şöyle 
     "21 Haziran 2005 günü yapılan Milli Güvenlik Kurulu toplantısında, toplantıdan önce Başbakan Sayın Recep Tayyip Erdoğan ile Genelkurmay Başkanı Sayın Orgeneral Hilmi Özkök’ün, gündemde bulunan Milli Güvenlik Siyaset Belgesi MGSB hakkında yeterli hazırlığı yapamadıkları için görüşmenin ertelenmesini birlikte istemeleri üzerine, durum Milli Güvenlik Kurulu üyelerinin de bilgisine sunularak, görüşme ertelenmiştir. 
     Bu konuda basında yer alan farklı beyan ve yorumlara açıklık getirmek üzere kamuoyunun bilgisine sunulur." 
     
</TEXT>
</DOC>
