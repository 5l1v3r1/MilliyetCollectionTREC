<DOC>
<DOCNO> 397474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/dunya/dun01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkel Türkiye ile stratejik bağlar önemli 
</HEADLINE>
<TEXT>


DIŞ HABERLER SERVİSİ 


Almanya'nın yeni başbakanı olarak görevdeki ilk gününde Avrupa Birliği AB gündemli mini bir Avrupa turuna çıkan Angela Merkel, ilk durağı Fransa'nın başkenti Paris'te Cumhurbaşkanı Jacques Chirac'la görüştükten sonra yaptığı açıklamada, "Türkiye ile yakın stratejik bağların Avrupa için önemli olduğunu" söyledi. 
Merkel, "Fransa ve Almanya arasındaki yoğun işbirliğine verilen önemin de göstergesi" olarak değerlendirilen ziyaretinde Chirac ile çalışma yemeğinde bir araya geldi. Görüşmenin ardından basın toplantısında konuşan Merkel, Türkiye'nin AB üyeliğiyle ilgili tam üyelik müzakerelerinin uzun bir süreç olacağını belirtti. Merkel, "Bunu ülkelerimizin ve AB'nin çıkarına uygun olarak yapacağımızı Türkiye Dışişleri Bakanı'na da söyledim" dedi. 
Chirac da yaptığı açıklamada, "Avrupa'nın iyi çalışması için güçlü bir Fransız-Alman ittifakına ihtiyacı olduğunu" belirtti. Chirac, "Tecrübeler, birlikte hareket etmediğimiz zaman, sistemin bloke olduğunu gösteriyor" diye konuştu. 
Paris'ten Brüksel'e geçen Merkel, burada NATO ve AB temsilcileriyle görüştü. NATO'nun siyasi bir gereklilik olduğunu söyleyen Merkel, Birlik'e üye ülkelerin, AB Anayasası'ndan vazgeçmemesi çağrısında bulundu. Merkel, bugün de İngiltere Başbakanı Tony Blair ile görüşmek üzere Londra'ya geçecek. AB bütçesi ve anayasası ile ortak tarım politikası, Merkel'i uğraştıracak sorunların başında gösteriliyor. 


</TEXT>
</DOC>
