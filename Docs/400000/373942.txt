<DOC>
<DOCNO> 373942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas06.html </URL>
<DATE> 2005/08/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ağrı Dağı'nın zirvesinde sürpriz evlilik teklifi 
</HEADLINE>
<TEXT>

     Erdinç KARAKAŞ DHA 

BURSALI 36 yaşındaki Turgut Doğan, uzun süredir birlikte olduğu sevgilisine, evlilik teklifini 5 bin 137 metrelik Ağrı Dağı'nın zirvesinde, Benimle evlenir misin ’ yazılı pankartı açarak yaptı. Bu teklifi, Bursa'ya dönen sevgilisinin kendisine sunduğu slayt gösterisinde öğrenen 27 yaşındaki Mine Koç, şaşkınlığını üzerinden attıktan sonra teklife Evet’ yanıtını verdi. 
     Bursa'daki TONGA Tracking Grubu üyesi, mobilya ve iç dekorasyon firması sahibi Turgut Doğan, Ağustos ayının başında, aynı grubun üyesi arkadaşları Mehmet Alpsoley, Atakan Çelebi ve Volkan Demirel ile Ağrı Dağı'na tırmanya başladı. Ekip, 9 Ağustos sabahı Ağrı Dağı'nın 5 bin 137 metrelik zirvesine ulaştığında, Turgut Doğan, yanında getirdiği üzerinde Benimle evlenir misin ’ yazılı pankartı açtı ve arkadaşlarına fotoğrafını çektirdi. Daha sonra sorunsuz olarak dağdan inen Turgut Doğan'ın da aralarında bulunduğu ekip, Bursa'ya döndü. Turgut Doğan, hazırladığı sürpriz evlilik teklifi için titiz bir plan yaptı. Doğan, bir tekstil firmasında çalışan tekstil mühendisi sevgilisi Mina Koç ve çok sayıda arkadaşına, zirve tırmanışını birlikte gerçekleştirdiği arkadaşları Mehmet Alpsoley, Atakan Çelebi ve Volkan Demirel'le birlikte Ağrı Dağı serüvenini içeren bir slayt gösterisi sundu. Gösteriyi izleyenler Ağrı Dağı'nın etkileyici görüntüsüne kendini kaptırmışken, gösterinin sonunda herkesi şaşkına çeviren fotoğraf ekrana yansıdı. Bir anda karşısında sevgilisinin Ağrı Dağı'nın zirvesinden yaptığı Benimle evlenir misin ’ teklifini gören Mine Koç, şoke oldu. Şaşkınlığı üzerinden atan Koç, Evet kabul ediyorum'' diyerek Doğan'a sarıldı. 
     Hayatının en anlamlı teklifini alan Mine Koç'un bu yanıtı, yaptığı sıradışı evlilik teklifiyle muradına eren Turgut Doğan'ı sevince boğdu. Turgut Doğan, Ağrı'dan aldığı özel tasarımlı tek taş yüzüğü Mine Koç'un sağ elinin yüzük parmağına takarak, evliliğe ilk adımı attı. 
     
</TEXT>
</DOC>
