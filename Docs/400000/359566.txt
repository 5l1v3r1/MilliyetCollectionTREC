<DOC>
<DOCNO> 359566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yasam/axyas01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler' ödül getirdi 
</HEADLINE>
<TEXT>


Prof. Dr. Nurhan Atasoy ile 250 bin kişinin izlediği Türkler sergisinin küratörleri Filiz Çağman ve Nazan Ölçer'e, 'Dışişleri Bakanlığı Üstün Hizmet Ödülü' verilecek 


Dışişleri Bakanı ve Başbakan Yardımcısı Abdullah Gül, Türkiye'nin kültürel değerlerine ve tanıtımına katkılarından dolayı Prof. Dr. Nurhan Atasoy, Dr. Filiz Çağman ve Dr. Nazan Ölçer'e 'Dışişleri Bakanlığı Üstün Hizmet Ödülü' verileceğini açıkladı. 
Gül, açıklamasında, Prof. Atasoy'un yurtiçi ve dışında Osmanlı sanat tarihini araştırıp tanıttığını, pek çok özgün serginin düzenlenmesine öncülük yaptığını anımsattı. 

Örnek işler 
Dr. Çağman'ın uzun yıllardır görev yaptığı Topkapı Sanat Müzesi'ne çağdaş standartlar kazandırdığını anlatan Gül, Dr. Ölçer'in de Türk ve İslam Eserleri Müzesi Müdürlüğü yaptığı dönemde müzeyi örnek bir müze haline getirdiğini vurguladı. 
Gül, Çağman ve Ölçer'in son olarak büyük ilgi gören Brüksel Güzel Sanatlar Sarayı'ndaki "Analar, Tanrıçalar ve Hanım Sultanlar" ve Londra Kraliyet Sanatlar Akademisi'ndeki "Türkler" sergilerinin küratörlüğünü yaptıklarına da dikkat çekti. 



</TEXT>
</DOC>
