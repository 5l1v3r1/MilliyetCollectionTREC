<DOC>
<DOCNO> 388716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/axsiy01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Emniyet basanlar serbest, rektör tutuklu 
</HEADLINE>
<TEXT>


Van'da incelemelerde bulunan ve Rektör Aşkın'ı ziyaret eden CHP heyetinden Ateş, "Van'da emniyeti basıp adam kaçıranlar tutuksuz yargılanırken, rektör Aşkın'ın tutuklu yargılanması utanç verici" dedi 

FAHRETTİN GÖK, MURAT ÇAĞLAR Van DHA 


CHP Ankara Milletvekili Yılmaz Ateş, Van'da emniyeti basıp oğlunu kaçıran eski Milletvekili Mustafa Bayram'ın kefaletle serbest bırakılmasını hatırlatarak, tutukluluğuna yapılan itiraz reddedilen Yüzüncü Yıl Üniversitesi Rektörü Prof. Dr. Yücel Aşkın'ın cezaevinde bulunmasının utanç verici olduğunu söyledi. 
Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasıyla ilgili incelemelerde bulunan Ateş başkanlığındaki CHP heyeti, Van Başsavcısı Kemal Kaçan'la görüştü. Ardından Van M Tipi Kapalı Cezaevi'ne giden heyet, Aşkın'ı ziyaret etti. Yaklaşık bir saat sonra cezaevinden çıkan Ateş, eski Van Milletvekili Mustafa Bayram'ın oğlu Hamit Bayram'ın polis merkezinden kaçırılmasını gündeme getirdi. Aşkın'ın hak edilmeyen bir durumla karşı karşıya bulunduğunu kaydeden Ateş, şöyle konuştu 
"Kaçakçılıktan, eroinden yakalananlar, suçüstü olanlar, emniyet basıp adam kaçıranlar tutuksuz yargılanırken, bir rektörün içeride tutularak yargılanma aşamasının sürdürülmesi Türkiye'ye onur kazandırmayacak. Türkiye açısından utanç verici bir durumla karşı karşıyayız. Anayasanın 129'uncu maddesi, YÖK'ün ilgili yasası çok açık. Bir rektörün suçüstü yargılanabilmesinin iki koşulu var Biri vatana ihanet suçlaması, ikincisi eğitim ve öğretimi engelleyici suçunun sabit görülmesi." 
Aşkın'ın "çetecilikle" suçlandığını, ancak çetenin diğer elemanlarının ortada olmadığını söyleyen Ateş, şöyle konuştu "Kaldı ki rektörün kaçma olasılığı olsa dava başladığı zaman yurtdışındaydı, dönmezdi. Yargıyı gözümüz gibi koruruz. Maalesef yargı mensuplarının bireysel hataları ve eksiklerinden ötürü bu olay yaşanmıştır. Amacımız YÖK, yargı ve iktidarı karşı karşıya getirmek değil." 


</TEXT>
</DOC>
