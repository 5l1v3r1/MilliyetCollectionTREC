<DOC>
<DOCNO> 366809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur38.html </URL>
<DATE> 2005/08/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Trafikte ağır ceza mahkeme başkanıyla tartıştı ve... 
</HEADLINE>
<TEXT>

     Türkiye Gençler Bisiklet Şampiyonu Melike Çorlu, trafikte geçiş önceliği konusunda tartıştığı Sivas 1. 
     Ağır Ceza Mahkemesi Başkanı Atilla Rahman’a hakaret ettiği iddiasıyla gözaltına alındı. 
     "Sağdan gelen araca geçiş hakkı vermemek’ suçundan 45 YTL trafik cezası kesilen Çorlu, ifadesi alındıktan sonra serbest bırakıldı. 
     AA muhabirinin aldığı bilgiye göre, Melike Çorlu 18 , Mevlana Caddesi’nde bisikletiyle gezerken, otomobiliyle giden Sivas 1. Ağır Ceza Mahkemesi Başkanı Atilla Rahman ile trafikte geçiş önceliği konusunda tartışmaya başladı. 
     Tartışmanın ardından Çorlu, Mahkeme Başkanı Rahman’a hakaret ettiği iddiasıyla, olay yerine çağırılan polis ekiplerince gözaltına alındı. 
     Mahkeme Başkanı Rahman’a geçiş önceliği vermediği iddia edilen Melike Çorlu’ya, Karayolları Trafik Kanunu’nun "Kontrolsüz kavşaklarda motorsuz araç kullanırken motorlu araçlara, motorlu araçlar kullanıldığı sırada sol tarafta iken, sağdan gelen araca geçiş hakkını vermemek" suçunu öngören ilgili maddesi uyarınca 45 YTL trafik cezası uygulandı. 
     Çorlu, buradaki işlemlerinin ardından Rahman’a hakaret ettiği iddiasıyla Sivas Cumhuriyet Başsavcılığı’na sevk edildi. 
     Bu arada, Çorlu’nun antrenörü Hakan Kıpık ve takım arkadaşları, genç sporcuya destek vermek için bisikletleriyle Sivas Adliyesi önünü geldi. 
     Savcı tarafından ifadesi alınan ve Başkan Rahman’dan özür dilediği öğrenilen Çorlu’nun daha sonra serbest bırakıldığı kaydedildi. 
     
     "ÇARPMAMAK İÇİN ANİ FREN YAPTIM" 
     AA muhabirinin görüştüğü Mahkeme Başkanı Atilla Rahman, Çorlu’nun trafikte U dönüşü yasak olan bir yerde bisikletiyle döndüğünü öne sürdü. Rahman, "Ben arabayla giderken bisikletiyle karşı yola geçmeye çalıştı. Çarpmamak için ani fren yaptım. Kızım ne yapıyorsun sen, bu bisikleti kullanabilmen için A1 ehliyetin olması gerekiyor dedim. O da bana hakaret etti. Ben de polisi arayarak şikayetçi oldum" diye konuştu. 
     Çorlu ise Almanya’da düzenlenecek Uluslararası Bisiklet Yol Yarışları’na katılacak olan kendisi gibi kategorisinde Türkiye Şampiyonu arkadaşı Tuğba Özdemir’in pasaport işlemleri için bisikletleriyle emniyete giderken olayın yaşandığını söyledi. 
     Genç sporcu, Mahkeme Başkanı Rahman ile görüştüklerini ve konunun kapandığını ifade etti. 
     
</TEXT>
</DOC>
