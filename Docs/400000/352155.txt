<DOC>
<DOCNO> 352155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun45.html </URL>
<DATE> 2005/06/15/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Alman meclisine sunulan Türkiye önergesi reddedildi... 
</HEADLINE>
<TEXT>

     Alman Birlik partileri CDU CSU tarafından federal meclise sunulan "Türkiye ile mevcut sorunlar dışlanmamalı" başlıklı önerge reddedildi. 
     Oylamada, Sosyal Demokrat Parti SPD ile Birlik 90 Yeşiller Partisi "ret" oyu verirken, Hür Demokrat Parti FDP çekimser kaldı. 
     SPD Milletvekili Lale Akgün, mecliste bu konuda yapılan tartışmada, 1 Ocak 2000 tarihinden sonra Türk vatandaşlığına geçtikleri için doğrudan Alman vatandaşlığını kaybeden Türklerin yasadışı bir işlem yaptıkları şeklindeki iddiaların yalan olduğunu belirterek, her Alman vatandaşının istediği vatandaşlığa geçme hakkı bulunduğuna dikkati çekti. 
     Birlik partilerinin önergesiyle Türkiye’nin genel olarak karalanmaya çalışıldığını ifade eden Akgün, Birlik partilerinin AB zirvesi öncesinde Türkiye’nin AB’ye uygun olmadığını göstermeye çalıştığını kaydetti. 
     Akgün, Birlik partilerinin Türkiye’yi Avrupa’nın güvenliği için istediklerini, AB’nin karar mekanizmalarına dahil edilmesineyse karşı çıktıklarını belirterek, "Eğer AB’nin ortak değerler üzerine kurulmasını istiyorsak ve sadece bir ekonomik topluluk olarak kalmasını istemiyorsak federal hükümetin Avrupa politikası doğrudur" dedi. 
     Türkiye’nin ülkedeki reformları sürdürmesi ve şartları yerine getirmesi halinde, AB’ye tam üye olarak alınması gerektiğini ifade eden Akgün, Birlik partilerine yönelik olarak da, "Seçim taktiğinden dolayı insanların endişelerinden istifade etmeye çalışıyorsunuz. Bir kez de doğruları söyleyecek cesareti gösterin" diye konuştu. 
     Birlik partileri grubundan Hartmut Koschyk ise Türkiye ile AB üyelik müzakerelerine başlanması yönünde karar alınmasını Avrupa için büyük bir hata olarak nitelendirerek, eski Almanya Başbakanı Helmut Schmidt, Avrupa Konvansiyonu Başkanı Giscard d’Estaing ve kiliselerin bu konudaki uyarılarının dikkate alınmadığını savundu. 
     Koschyk ayrıca, askerliğini yapmadığı ya da suç işlediği gerekçesiyle kişileri vatandaşlıktan çıkartan Türkiye’nin tutumunu da eleştirdi. 
     Çifte vatandaşlığa da karşı olduklarını ifade eden Koschyk, vatandaşlığın bir ülkeye içten bağlanılması anlamına geldiğini, bu nedenle Alman vatandaşlığına geçen tüm yabancıların da anayasa üzerine yemin etmelerini istediklerini tekrarladı. 
     Birlik 90 Yeşiller Partisi Milletvekili Josef Philip Winkler ise Koschyk’in, konuşmasıyla ayrımcılık yaptığını savunarak, çifte vatandaşlıktan yana olduklarını, ancak bunun yasal çerçeveler içinde gerçekleşmesi gerektiğini belirtti. 
     FDP milletvekili Max Stadler, önergenin Türkiye’nin AB üyeliği konusunu ele almamasını bir eksiklik olarak gördüklerini ifade ederek, Türkiye ile AB üyelik müzakerelerine "ucu açık" olarak başlanmasından yana olduklarını, sonucu konusunda da şimdiden tahminlerde bulunulmasının yanlış olacağını söyledi. 
     Birlik partileri grubundan Ralf Göbel ve Carl-Eduard von Bismarck da, Alman vatandaşlığından çıkartılan kişilerin bildirilmesi konusunda Türk hükümetinden daha fazla işbirliği beklediklerini, sorunların görmezlikten gelinerek çözülemeyeceğini kaydettiler. 
     Bismarck, Avrupa kapısını Türkiye’nin yüzüne kapatmak istemediklerini, ancak tam üyeliğin sorunlarına dikkati çekmek istediklerini belirterek, Türkiye’nin şu an için AB üyeliğine hazır olmadığını söyledi. 
     İçişleri Bakanlığı Müsteşarı Fritz Rudolf Körper de, çifte vatandaşlık sorunlarının Türkiye’nin AB üyeliği konusuyla bağdaştırılmaması gerektiğini belirterek, Türkiye’nin AB üyeliğinin İslamcı akımları güçlendireceği şeklindeki iddiaların doğru olmadığını, aksine laik bir Müslüman ülkenin AB’ye girmesinin bu akımların durdurulmasına katkı sağlayacağını ifade etti. 
     Türk hükümetiyle de çok iyi bir işbirliği içinde olduklarını kaydeden Körper, iki ülke içişleri bakanları Otto Schily ve Abdülkadir Aksu arasında yapılan görüşmelerde bugüne kadar Alman vatandaşlığından çıkan kişilerin isimlerinin alınması konusunda henüz anlaşmaya varılamadığını, ancak görüşmelerin sürdüğünü söyledi. 
     Körper ayrıca, Schily’nin böyle durumlarda isimlerin karşılıklı olarak bildirilmesi konusunda bir anlaşma metni hazırlattığını ve bunu kısa bir süre sonra Aksu’ya sunacağını kaydetti. 
     
</TEXT>
</DOC>
