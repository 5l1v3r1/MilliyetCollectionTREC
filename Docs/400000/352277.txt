<DOC>
<DOCNO> 352277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo13.html </URL>
<DATE> 2005/06/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Valencia, Nihat Kahveci’nin peşini bırakmıyor... 
</HEADLINE>
<TEXT>

     
     Mehmet ÇİFTÇİ İSPANYA, DHA 



     İSPANYOL Valencia kulübü, CSKA Moskova’nın Nihat Kahveci için önerdiği 10 milyon Euro’yu Real Sociedad’a ödemeye hazır olduğunu açıkladı. Kulüp, Nihat için de yıllık 1.5 milyon Euro’yu gözden çıkardı. 
     Valencia’ya yakınlığı ile bilinen Levante gazetesinin haberine göre, Valencia son bir atak yaparak, Real Sociedad’a, CSKA Moskova’nın Nihat için önerdiği rakamı ödemeye hazır olduğunu bildirdi. Gazete ayrıca, Valencia Başkanı’nın da Real Sociedad’lı yöneticilerle önceki gün biraraya gelerek el sıkıştığını kaydetti. 
     
     ’NİHAT VALENCIA’YA DAHA YAKIN’ 

     Real Sociedad’ın gelecek pazartesiye kadar en az 5 milyon Euro bulmak zorunda olduğunu vurgulayan Levante, Bask kulübünün bu parayı bulamaması halinde kulübe haciz geleceğini ve Valencia’nin bu parayı acil olarak ödemeye hazır olduğunu belirtti. CSKA’nın, Real Sociedad’a basında yazıldığı gibi hiçbir ödeme yapmadığına da dikkat çeken gazete, "Nihat bugün itibariyle Valencia’ya CSKA’dan çok daha yakın. Nihat’ın da gönlü İspanya’da futbol hayatına devam etmek. Valencia bunu bildiğinden Nihat’ta ısrarcı davranıyor" diye yazdı. 
     Valencia, geçen yıl İspanya Ligi’nde şampiyon olduktan sonra bu yıl kötü bir sezon geçirerek ligi 7’nci tamamlamıştı. İspanya’nın güçlü ekibi gelen eleştiriler üzerine Hollandalı yıldız Kluivert’ı transfer etti. Ancak lige iyi bir başlangıç yapmayı planlayan Valencia, Nihat’ı da kadrosuna katmak istiyor. 

     
</TEXT>
</DOC>
