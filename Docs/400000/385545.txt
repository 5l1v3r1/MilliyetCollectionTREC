<DOC>
<DOCNO> 385545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo21.html </URL>
<DATE> 2005/10/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fatih Tekke, tedavisi için İtalya'ya gitti... 
</HEADLINE>
<TEXT>

     Trabzonspor, Samsunspor ile yapacağı maçın hazırlıklarını sürdürüyor. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan antrenmana milli oyuncular Jun, Hüseyin, Adem Koçak ile sakatlıkları bulunan Fatih ve Szmykowiak katılmazken, Fabiano Eller ise takımdan ayrı olarak bir süre koşu yaptı. 
     Bordo-mavili futbolcular, antrenmanda kondisyona yönelik hareketlerin ardından dar alanda pas ve çift kale maç yaptılar. 
     
     LEE YOUNG İLE İLGİLENDİ 
     Orta alanda Gökdeniz ve Szmykowiak gibi 2 futbolcunun yokluğunda sakatlığı düzelen Lee Young'un görev alması bekleniyor. 
     Teknik direktör Halilhodziç, iki takım halinde yapılan dar alanda pas çalışması sırasında Lee Young'u joker olarak oynattı. Çalışma sonrasında da Halilhodziç, Lee Young ile tercümanı aracılığıyla konuştu. 
     Halilhodziç, çalışma sırasında futbolculara, ''Birbirinizle konuşun. Yardım edin ve birbirinize destek verin'' diyerek uyarılarda bulundu. 
     
     HALİLHODZİÇ, YERE DÜŞÜNCE 
     Trabzonspor'un yeni teknik direktörü Halil Hodziç, bugünkü çalışmada futbolculara antrenmanda yapmaları gereken hareketleri gösterirken 2 kez düştü. 
     Halilhodziç'in düşmesi bazı futbolcuların gülüşmelerine neden olurken Boşnak teknik direktör de gülerek futbolculara katıldı. 
     
     FATİH, İTALYA'YA GİTTİ 
     Trabzonspor'un Takım Kaptanı Fatih Tekke ise tedavi olmak amacıyla bu sabah İtalya'ya gitti. 
     Fatih, kasıklarından ve belinden sakatlığınının bulunduğunu ve bir an önce iyileşip rahat bir biçimde maçlara çıkmak istediğini belirterek, ''Milli takımda ve Trabzonspor'daki arkadaşlarımı yalnız bıraktığım için üzülüyorum, ancak tedavimi hızlandırıp bir an önce sahalara dönmek için İtalya'ya gidiyorum'' dedi. 
     Ligde son haftalarda kötü sonuçlar aldıklarını ifade eden Fatih Tekke, ''Takım olarak durumumuz 3 haftadır iyi değil. Bugün kaos varmış gibi gözüküyor. Takımın kötü gittiği gerçek, iyi oynayamıyoruz ama karamsar değilim. 3 yıl önce çok daha kötü bir durumdaydık, çok iyi yerlere geldik. Geçmiş dönemde de bu takımla iyi sonuçlar aldık. Art arda alacağımız 2 galibiyet ile düzeleceğimize inanıyorum'' diye konuştu. 
     
     SAKATLIKLARIN DURUMU 
     Kulübün Sağlık İşleri Kurulu Başkanı Ahmet Çubukçu, Fatih'in bugün İtalya'da muayene olacağını ifade ederek, ''Oradan alacağımız bilgiye göre hareket edeceğiz. Fatih'in Paris Saint Germain doktoruna da gitmesi gündemde'' diye konuştu. 
     Çubukçu, Szmykowiak'in sakatlığının da hızla düzeldiğini ifade ederek, ''Ayağındaki alçılar alındı ve bizim beklediğimizden daha iyi bir biçimde gelişme gösteriyor. Sanıyorum 10 gün sonra koşulara başlar. Ligin 15. haftasındaki Fenerbahçe maçında oynayacağını düşünüyoruz'' dedi. 
     
</TEXT>
</DOC>
