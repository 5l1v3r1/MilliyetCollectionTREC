<DOC>
<DOCNO> 386523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/axgun01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehitlere ağlatan veda 
</HEADLINE>
<TEXT>


Önceki gün Tunceli'de şehit olan 5 asker toprağa verildi. Binlerce vatandaş şehitleri gözyaşlarıyla uğurlarken, PKK'ya lanet yağdırdı 

DOĞAN HABER AJANSI 

Tunceli'de önceki gün PKK'lı teröristlerle girdikleri çatışmada şehit düşen piyade erler Halit Toparlı, Şener Karadede, Oğuz Balıkçı, Melih Tuncer ve Erhan Öz memleketlerinde gözyaşları arasında toprağa verildi. Mardin'de şehit Toparlı'nın cenazesini zılgıtlarla karşılayan kalabalık PKK ve Abdullah Öcalan'a lanetler yağdırdı. 

Zılgıtla karşıladılar 
Mardin'de Yenişehir Devlet Hastanesi'nden kalabalık bir grup tarafından alınan komando er Toparlı'nın Türk bayrağına sarılı tabutu Teker Mahallesi'ndeki baba evinde zılgıtlarla karşılandı. Cenaze daha sonra omuzlarda Teker Camii'ne götürüldü. Bu sırada toplanan yaklaşık 5 bin kişi Öcalan aleyhine slogan atarak, PKK'ya lanet yağdırdı. Vali, Belediye Başkanı ve üst düzey askeri yetkililerin de katıldığı törende Kıbrıs gazisi baba Veysi Toparlı ile anne Müzeyyen fenalık geçirdi. Namazın ardından asri mezarlığa götürülen Toparlı'nın tabutu, Toparlı çiftinin ısrarı üzerine açıldı. Acılı anne, oğlunun yüzünü görüp kokladıktan sonra şehit erin naaşı toprağa verildi. 

Polis de, asker de ağladı 
Sivaslı şehit komando onbaşı Balıkçı için de Şarkışla'da tören düzenlendi. Törene yaklaşık 5 bin kişi katıldı. Vali Hasan Canpolat, şehidin arkasından ağlayarak veda etmeyeceklerini belirterek, "Çünkü bu, vatan düşmanlarını ve hainleri sevindirir" dedi. Binlerce kişinin gözyaşlarına boğulduğu törende baba Alim Balıkçı dua ederken, amca Veyis ve kardeşi Abdullah Balıkçı tabuta sarılarak ağladı. Bir erin bayıldığı törende, "Ordumuz burada, Meclis nerede", "Kahrolsun PKK, işbirlikçi AKP" diye slogan atan ülkücülerle bir vatandaş arasında tartışma çıktı. Polis olaya müdahale etti. 

Oğlum beni de götür 
Jandarma komando er Karadede de Ordu'nun Çatalpınar ilçesinde toprağa verildi. İlçe meydanında yaklaşık 1500 kişinin katıldığı törende anne Nermin ve baba Cemil Karadede sinir krizi geçirdi. Oğlunun tabutuna sarılan Nermin Karadede, "Seni nasıl unutacağım Beni de götür. Daha yeni telefonda konuşmuştuk" diye ağıt yakarak gözyaşı döktü. Törende konuşan Jandarma Binbaşı Yüksel Gürcan, "Vatanı bölmeye kalkanlar şehitlerin kanlarında boğulacaklardır. Bu topraklarda Türkiye Cumhuriyeti sonsuza kadar var olacak ve bayrağımız ilelebet dalgalanacaktır" dedi. 

Bir karış toprağımızı vermeyiz 
Jandarma komando er Tuncer'in cenazesi de Bursa'nın Osmaniye köyünde toprağa verildi. Tuncer'in Türk bayrağına sarılı tabutu arkadaşlarının omuzlarında ilçe merkezindeki İshakpaşa Camii'ne getirildi. Buradaki törende İnegöl Garnizon Komutanı Yarbay Tosun, "Uğrunda şehit olduğun vatanımızda şanlı bayrağımız her zaman şahlanacaktır. Şu hiçbir zaman unutulmasın ki, bir karış toprağımızı vermeyeceğiz, sana söz veriyoruz" dedi. Tuncer'in cenazesi, öğle namazının ardından Osmaniye köyünde toprağa verildi. 

Bayraklarla uğurladılar 
Şehit komando er Öz de memleketi Denizli'nin Acıpayam ilçesinin Apa Köyü'nde toprağa verildi. Şehit erin naaşı 11. Piyade Tugay Komutanlığı askerlerince öğle namazından önce ilçe merkezine getirildi. Ağabey Mehmet Öz 30 , tören sırasında sarıldığı bir askerle birlikte gözyaşı döktü. Yaklaşık 3 bin kişinin katıldığı törenin ardından çok sayıda Acıpayamlı, ev ve işyerlerine bayrak asarak Öz'ü uğurladı. 


</TEXT>
</DOC>
