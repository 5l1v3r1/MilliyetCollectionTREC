<DOC>
<DOCNO> 384747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun32.html </URL>
<DATE> 2005/10/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Baradei'ye tebrik yağıyor 
</HEADLINE>
<TEXT>

     2005 Nobel Barış Ödülü'nü Uluslararası Atom Enerjisi Kurumu UAEK ile kurum başkanı Muhammed El Baradei'nin kazanması üzerine, liderler kutlama mesajları yayımladı. 
     Fransa Cumhurbaşkanı Jacques Chirac ile İngiltere Başbakanı Tony Blair, ödül nedeniyle UAEK'yı ve Baradei'yi kutladılar. 
     BM Genel Sekreteri Kofi Annan da, kutlama mesajında, UAEK'nın 1957'den beri nükleer silahların yayılmasının önlenmesi ve nükleer teknolojinin güvenli ve barışçı kullanımı için hiç durmadan çalıştığını hatırlattı. 
     Ödül haberini sevinçle karşılayan Baradei'nin karısı Ayda Baradei de, CNN'e yaptığı açıklamada, kocasıyla gurur duyduğunu ve tüm insanlığın karşı karşıya olduğu en tehlikeli konulardan birinin ön plana çıkarılmasını gerçekten olumlu bulduğunu söyledi. 
     Bu yılki ödülün adaylarından eski Finlandiya Devlet Başkanı Martti Ahtisaari, 2005 Nobel Barış Ödülü'nün UAEK ile Baradei'ye gitmesini ''mükemmel bir seçim'' olarak nitelendirdi. 
     Barış ödülünün diğer adayı İsrail Başbakan Yardımcısı Şimon Peres ise, ''mükemmel bir tercih olmamasına'' rağmen, El Baradei'nin ödülü hak ettiğini söyledi. 
     Peres, İsrail radyosuna yaptığı açıklamada, İran durumunda olduğu gibi nükleer silahların yayılmasının önlenmesinde bazı sorunlar olmasına karşın, kurumun silahların tehlikeli ellere düşmesini engelleme ve silahlanma yarışını durdurma konularında katkıları olduğunu belirtti. 
     Eski BM silah denetçileri başkanı Hans Blix, bir meslektaşı ve arkadaşı olarak Baradei'yi kutlarken, UAEK'nın İran ve Kuzey Kore'deki gibi nükleer konuları çözmede en iyi yer olduğunu söyledi. Kurumun sorunlara soğukkanlı yaklaştığını ve diplomatik çözümler bulmaya çalıştığını belirten Blix, bu ödülün UAEK'nın uluslararası topluluk içindeki rolünü artıracağını kaydetti. 
     Blix, bu ödülün Irak müdahalesi öncesinde ABD'nin UAEK'yı daha fazla dinlemesi gerektiği şeklinde bir mesaj olup olmadığı konusundaysa yorum yapmadı. 
     Norveç Nobel Komitesi, 199 aday arasından ödülü, nükleer enerjinin askeri amaçlı kullanımının engellenmesi ve barışçı kullanımı için harcanan çabalar nedeniyle UAEK ve UAEK'nın Mısırlı avukat başkanı El Baradei'ye verdi. 
     Alfred Nobel adına verilen 1,3 milyon dolarlık ödül, 10 Aralık'ta Oslo'da düzenlenecek törenle sahibine teslim edilecek. 
     
</TEXT>
</DOC>
