<DOC>
<DOCNO> 368479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/dunya/axdun01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, denizcileri gözden çıkarmış 
</HEADLINE>
<TEXT>


Rus donanmasının, bölgedeki sualtı anten sistemine zarar vermemek için denizaltıda mahsur kalan denizcileri kurtarmak istemediği ortaya çıktı 

CENK BAŞLAMIŞ Moskova 


Rus komutanların, sualtı anten sistemine zarar vermemek için okyanus dibine oturan denizaltıdaki 7 kişiyi kurtarmak istemediği, ancak kazanın kamuoyuna yansıması üzerine harekete geçmek zorunda kaldığı ortaya çıktı. 
Kommersant gazetesi, perşembe günü meydana gelen kaza ardından bölgedeki kurtarma ekiplerine antenin hasar görmesini engelleme talimatı verildiğini yazdı. 600 metre eninde, 16 metre yüksekliğinde bir çeşit kafesten oluşan anten sistemi bölgedeki yabancı gemilerin telsizlerini dinlemede kullanılıyor. 
Gazeteye göre, kurtulan denizciler Savunma Bakanı Sergey İvanov'la görüşmelerinde, "Bölgedeki ekiplere denizaltıyı tutan kabloları kesmelerini önerdik. Ancak onlar bize Moskova'dan antene zarar vermeme talimatı aldıklarını söyledi" deyince odada soğuk bir hava esti. Aceleyle araya giren bir komutan, "Yanlış anlamışsınız" diyerek konuyu kapatmaya çalıştı. Bir diğer komutan kurtarma çalışması yapıldığını kanıtlamak için denizaltıyı halatlar yardımıyla 60 metre yüzeye yaklaştırdıklarını söyleyince mürettebat, "Hayır, kesinlikle böyle bir şey olmadı" diye tepki gösterdi. 7 denizcinin Savunma Bakanı'na "Bizi kurtaracağınızı biliyorduk" demesine karşın antene zarar vermeme kararını öğrenince yakınlarına, "Bizi artık göremeyeceksiniz. Hiç umut kalmadı" yazılı notlar bıraktığı ortaya çıkmıştı. 
Ordunun tutumu Rus basınında sert eleştirilere yol açtı. Hükümetin resmi organı Rossiskaya, "Askerler saklanabilecek ne varsa gazetecilerden sakladı" diye yazdı. 
Bu arada Rusya Savunma Bakanlığı, operasyonu gerçekleştiren İngiliz robot denizaltı Scorpio'dan 2 adet satın alacağını açıkladı. 




</TEXT>
</DOC>
