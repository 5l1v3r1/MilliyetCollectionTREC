<DOC>
<DOCNO> 394573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo09.html </URL>
<DATE> 2005/11/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Halilhodziç Takım için gerekli olan iki şey var, sabır ve elbirliği 
</HEADLINE>
<TEXT>

     Trabzonspor Teknik Direktörü Vahid Halilhodziç, takımın içinde bulunduğu durumun iyi olmadığını, ancak bu durumun böyle devam etmeyeceğini belirtti. 
     Halilhodziç, yaptığı açıklamada, daha önceden tanımadığı bir takıma geldiğini ifade ederek, burada başarılı olmak istediğini vurguladı. 
     Takımın şu anda içinde bulunduğu durumun maalesef iyi olmadığını belirten Halilhodziç, şöyle devam etti 
     ''Fakat bu demek değildir ki bu durum böyle devam edecek. Kadromuzdaki önemli oyuncuların sakatlığı ve cezalı oluşunun yanı sıra üst üste alınan yenilgilerin getirdiği özgüven kaybı oyuncularımızı daha büyük baskı altına almıştır. Bunun üstesinden gelebilmek için gayret gösteriyoruz. Takımımızın bir an önce toparlanıp üst sıralara tırmanması için elimden gelenin en iyisini yapmaya çalışıyorum.'' Başarı için herkesin sabırlı olması gerektiğini belirten Halilhodziç, şunları kaydetti 
     ''Bunun için tüm camianın el birliğiyle bize destek vermesi gerekmektedir. Bizler de yönetim, teknik kadro, futbolcular ve personel olarak takımı bu durumdan en kısa zamanda çıkarmak için çok büyük bir çalışma içindeyiz. Sakat oyuncularımızın iyileşmeleri için yoğun çalışmalar da sürüyor. Onların katılımıyla toparlanma süreci hızlanacaktır. Gerekli olan iki şey var sabır ve elbirliği. Trabzonspor büyük bir kulüptür ve ayağa kısa sürede kalkacaktır.'' 
     
</TEXT>
</DOC>
