<DOC>
<DOCNO> 387648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko35.html </URL>
<DATE> 2005/10/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Unakıtan bütçe detaylarını açıkladı En büyük artış yatırımlarda 
</HEADLINE>
<TEXT>

     Maliye Bakanı Kemal Unakıtan, 2002 yılında yüzde 14.6 olan bütçe açığının GSMH'ye oranının, 2006'da yüzde 2.5'e düşeceğini bildirdi. 
     Bağırsak enfeksiyonuna bağlı su kaybı nedeniyle iki gündür Hacettepe Hastanesi'nde tedavi gören Unakıtan, bugün taburcu oldu. Unakıtan, hastaneden ayrılırken basın mensuplarına 2006 yılı bütçesine ilişkin açıklamalarda da bulundu. 
     2006 yılı bütçesinin ayrı bir şekilde hazırlandığını kaydeden Unakıtan, yeni sistemde genel ve özel bütçeler ile düzenleyici ve denetleyici kurum bütçelerine yer verildiğini kaydetti. 
     Maliye Bakanı, bütçe tasarısında, genel bütçe ödeneklerinin 170 milyar 148 milyon YTL, özel bütçe ödeneklerinin 11 milyar 302 milyon YTL, düzenleyici ve denetleyici kurum bütçelerinin ise 541 milyon YTL olarak belirlendiğini söyledi. 
     Unakıtan, bu şekilde 174 milyar 340 milyon YTL'lik bir bütçe gideri ortaya çıktığını ifade etti. 
     
     FDF'DE DEĞİŞİKLİK YOK 
     2006 yılında faiz dışı fazla FDF hedefinde herhangi bir değişiklik olmadığını da kaydeden Unakıtan, ''Yine yüzde 6.5 faiz dışı fazla elde edeceğiz. Bunun yüzde 5'i genel bütçeden, yüzde 1.5'i de KİT ve diğer kamu kuruluşlarından gelecek'' dedi. 
     İktidara geldiklerinde bütçe harcamalarının GSMH'ye oranının giderek azaltacaklarını söylediklerine dikkat çeken Maliye Bakanı, bu politikanın devam ettiğini ve bu şekilde 2002 yılında yüzde 40.2 olan bütçe giderlerinin GSMH'ye oranının 2006 bütçesinde yüzde 29.1'e düştüğünü bildirdi. 
     Bütçe gelirlerinin GSMH'ya oranının ise 2002 yılında yüzde 25.6, 2006 bütçesinde ise yüzde 26.7 olduğunu vurgulayan Unakıtan, şöyle devam etti 
     ''Bütçe açığının GSMH'ya oranı ise 2002 yılında yüzde 14.6 idi. Bu oran 2006'da yüzde 2.5'e düştü. Buradaki farka dikkat çekiyorum. Maastricht kriterlerine göre bu oran yüzde 3. Hesaplama tarzı değişik ama onların hesaplama yöntemi ile bu oran daha da düşük oluyor. 
     Faiz giderlerinin bütçe içindeki payı da 2002 yılında yüzde 46.8 düzeyinde iken 2006'da yüzde 29.4'e iniyor. Faiz giderlerinin GSMH'ya oranı da yüzde 18.9'dan yüzde 8.6'ya düşüyor. Bu inşallah daha da düşmesini beklediğimiz bir kalem. Türkiye'nin topladığı bütçe gelirlerinin faize yetmediğini hatırlarsanız, bunun ne kadar önemli olduğunu anlarsınız.'' 
     
     EN BÜYÜK PAY EĞİTİME 
     Maliye Bakanı Unakıtan daha sonra bütçe giderlerinin dağılımı hakkında bilgi verdi. 
     Buna göre, 2006 bütçesinde personele 36 milyar YTL ayrılırken, sosyal güvenlik kurumlarına devlet primi olarak 4.9 milyar YTL, mal ve hizmet alımları için 17 milyar YTL, faiz giderleri için 46 milyar YTL, cari transferler için 49 milyar YTL, sermaye giderleri için 12 milyar YTL, sermaye transferleri için 1.8 milyar YTL, borç verme için de 4.2 milyar YTL ödenek tahsis edildi. 
     Bütçeye yedek ödenek olarak da 1.2 milyar YTL konuldu. 
     Maliye Bakanı Unakıtan, hükümete geldiklerinden bu yana bütçeden en yüksek payı Milli Eğitim Bakanlığı'na verdiklerini, bu politikalarının 2006 bütçesinde de devam ettiğini söyledi. 
     Bütçede, MEB'den daha fazla ödeneğe sahip gözüken Hazine Müsteşarlığı ve Maliye Bakanlığı bütçelerinde transferlerin yer aldığına işaret eden Unakıtan, normal bütçelere göre ödenek açısından Milli Eğitim Bakanlığı'nı Sosyal Güvenlik Kurumu Başkanlığı ve Sağlık Bakanlığı ile Tarım ve Köyişleri Bakanlığı'nın takip ettiğini vurguladı. 
     Maliye Bakanı, bu yılın bütçesinde 10 milyar YTL olarak belirlenen yatırım ödeneklerinin ise 2006 bütçesinde 15.1 milyar YTL olarak düzenlendiğini, böylece en yüksek ödenek artışının yatırım bütçesinde meydana geldiğini sözlerine ekledi. 
     
</TEXT>
</DOC>
