<DOC>
<DOCNO> 390616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/spor/axspo01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yanıt Kartal'dan 
</HEADLINE>
<TEXT>


Fenerbahçe, cevaplanması için Galatasaray'a mesaj gönderdi, ses Beşiktaş'tan geldi. Aziz Yıldırım'ı eleştiren Yıldırım Demirören, sarı - lacivertlilerin patronunun tahrik ettiğini savundu 


Galatasaray Başkanı Özhan Canaydın ile başlayan, Fenerbahçe'nin patronu Aziz Yıldırım ile devam eden basın açıklamalarına, Beşiktaş'ın Başkanı Yıldırım Demirören de katıldı. 
"Sayın Yıldırım, her zamanki gibi yine dayanamayarak, konuşmasının bir bölümünde Beşiktaş'ı, tasvip etmediğimiz söz düellosu ortamına sokmak istemiştir" diyerek söze başlayan Demirören, Yıldırım'ın, Canaydın'ı ima ederek, "Beşiktaş-Fenerbahçe maçı öncesi Beşiktaş'ın sahası kapatılmıştı. Tahkim Kurulu saha kapatma cezasını iptal etti. Bu olaylar olurken bu üst yönetici, acaba kurullardan birini aradı mı Beşiktaş'ın sahasının kapatılmaması yönünde bir ricası oldu mu " sözlerine şu yanıtı verdi 
"Eğer Sayın Özhan Canaydın bir haksızlığın önüne geçmeyi düşündüyse bile olgun bir spor adamı gibi davranmıştır. Bu bakımdan kendisine teşekkür ederiz. Aynı koşullarda benim de bütün kulüpler için aynı şekilde davranacağımı özellikle belirtmek isterim." 
Açıklamasının son bölümünde iyice sertleşen Demirören, "Sayın Aziz Yıldırım, çeşitli vesilelerle ve şüpheci bir üslupla Şu kişi şurada şunu yapmış mıdır, bu kişi burada şunu söylemiş midir gibi ifadeler kullanarak sorular sormaktadır. Ben de şimdi net bir şekilde soruyorum. Geçen sezon Fenerbahçe'nin Beşiktaş'a 4-3 yenildiği maçtan bir gece önce, gecenin bir yarısı Futbol Federasyonu Yönetim Kurulu'nun hangi üst düzey yöneticisiyle, nerede birlikteydi " ifadesini kullandı. 

Yıldırım gibi karşılık 

Fenerbahçe Başkanı Aziz Yıldırım, Beşiktaş Başkanı Yıldırım Demirören'e yanıt vermekte gecikmedi. 
Yıldırım, Demirören'in, "Beşiktaş'ın, Fenerbahçe'yi 4-3 yendiği maç öncesi federasyonun hangi üst düzey yöneticisiyle birlikte olduğunu" kuşkucu bir ifadeyle sorduğunu kaydederek, "Bahsedilen gece Paper Moon'da, gazeteci Can Tanrıyar, Abdullah Kiğılı, federasyon Başkanvekili Şekip Mosturoğlu, Ergun Gürsoy'un oğlu Ali Gürsoy ve Hakan Ural, Av.Onat Yıldırım, işadamı Necdet Şentürk, Celal Doğan ve İrfan Karakaş gibi yaklaşık 10 kişilik bir arkadaş grubuyla birlikteydim. Hemen bitişiğimizde sayın Yıldırım Demirören ve Kenan Öner yemek yemekteydi. Sayın Demirören, masamızdaki konuşmalara da kulak misafiri olmuş, hatta zaman zaman katılmıştır" dedi 
Demirören'in, Özhan Canaydın ile ilgili açıklamasıyla, kendi söylediklerini teyit ettiğini belirten Yıldırım, "Bu ifade, aralarında sportif rekabet olması gereken bu iki kulübümüzün, Fenerbahçe'ye karşı nasıl bir birlik içinde olduğunu teyit ettiği gibi, federasyondaki kurullara kimlerin müdahale ettiğini açıkça kabul etmektedir" yorumunu yaptı. 

Sevilla niyetine 

Ligde Konyaspor'u deviren Beşiktaş, istikrar yakalayıp Ankaragücü karşısında da galip gelmek istiyor. Sahasında yarın Başkent'in dişli ekibini ağırlayacak olan siyah - beyazlılarda Ailton, Sergen, Tümer ve Youla'nın oynayacak olması Kartal'ın hücum gücünü artırdı. Beşiktaş, Ankaragücü maçının hazırlıklarını dün sürdürürken sakatlıkları bulunan İbrahim Toraman ve Gökhan Zan, düz koşu yaptı. 
Kartal'ın UEFA'daki rakibi Sevilla'nın deplasmanda Valencia karşısında aldığı 2-0 galibiyet siyah-beyazlılar'ın gözünü korkuttu. Karşılaşmayı izleyen antrenör Zeki Önatlı, "Pas yüzdeleri yüksek, savunmada iyi kapanıyorlar, hücum da da bir hayli etkililer" dedi. 

Paris'te sıkı pazarlık 

Beşiktaş, Tigana ile flört ederken, Fransa'da Paul Le Guen ile de masaya oturdu. Başkan Yıldırım Demirören ünlü hocayı ikna edebilmek için yoğun uğraş veriyor 

BİLAL MEŞE 

Rıza Çalımbay'ın gönderilmesinin ardından teknik direktör arayışlarını sürdüren Beşiktaş Paris'te Fransız Paul Le Guen ile pazarlık masasına oturdu. 
Yaklaşık 10 gündür Fransa'da temaslarını sürdüren Başkan Yıldırım Demirören ve Genel Sekreter Kenan Öner gece geç saatlerde Paris'te bir otelde Fransız hoca ile biraraya geldi. Demirören, Le Guen'e kendisini Beşiktaş'ın başında görmek istediklerini söyledi ve tekliflerini iletti. Saatler süren görüşmede Yıldırım Demirören ile Kenan Öner ikilisinin Fransız çalıştırıcıyı ikna etmek için yoğun çaba sarf ettiği bildirildi. 

Tigana iddiası 
Bu arada İtalya'da calciometaco.com isimli internet sitesi Tigana'nın Beşiktaş ile anlaştığını duyurdu. Haberde Fulham ve AS Monaco gibi takımlarda görev yapan Fransız teknik adamın, siyah-beyazlı takımla 7 aylık sözleşme yaptığı iddia edildi. 
Tigana'nın pazartesi günü Beşiktaşlı yöneticilerle görüşmek üzere İstanbul'a gelceği de ileri sürüldü. 


</TEXT>
</DOC>
