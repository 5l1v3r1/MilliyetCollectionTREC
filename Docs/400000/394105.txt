<DOC>
<DOCNO> 394105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko59.html </URL>
<DATE> 2005/11/11/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Petrol Ofisi, Çubuklu deposunun faaliyetini durdurdu 
</HEADLINE>
<TEXT>

     Petrol Ofisi, Çubuklu deposunun faaliyetinin durdurulmasına karar verdi. 
     Petrol Ofisi'nden Borsa'ya gönderilen açıklamada, şirketin kuruluşundan bu yana İstanbul Beykoz'da bulunan ve uzun zamandır kapatılması gündemde olan Çubuklu deposunun faaliyetinin durdurulmasına karar verildiği belirtildi. 
     Aynı şekilde şirketin Mudanya'daki deposunun da faaliyetini sürdürebilmesi için gerekli kanuni izinler alınana kadar faaliyetinin durdurulacağı ifade edilen açıklamada, şunlar kaydedildi 
     ''Şirketimizin Çubuklu ve Mudanya'daki depolama faaliyetleri EPDK'nın 565 109 sayılı kararı ile uyum içindedir. Söz konusu depolardan Çubuklu'nun depolama kapasitesi 12.400 metreküp, Mudanya deposu 20.150 metreküp olmak üzere toplam 32.550 metreküptür. Bu depolama kapasitesi şirketimizin 804.550 metreküp olan toplam depolama kapasitesinin yüzde 4.05'ine karşılık gelmektedir. Şirketimiz, 2006 yılında tamamlanacak olan toplam 160 bin metreküplük ek depolama kapasitesi yatırımına başlamıştır. Şirketimiz Çubuklu ve Mudanya depolarından yapılmakta olan akaryakıt satışlarının kademeli olarak 1 Aralık 2005 tarihinden itibaren Derince ve Haramidere tesisatlarından yapılabilmesi için gerekli tüm planlama ve programlamayı tamamlamıştır.'' 
     
     OYAK 
     Ordu Yardımlaşma Kurumu'ndan İMKB'ye yapılan açıklamada, iştiraklerinden Adana Çimento Sanayi T.A.Ş'ye ait yüzde 22.21'lik Oysa Çimento Sanayi ve Ticaret A.Ş hisselerinin yüzde 3.21'lik bölümünün kurum tarafından satın alınmasına yönelik Adana Çimento Sanayi T.A.Ş ile görüşmelere başlandığı bildirildi. 
     
     TEB 
     Türk Ekonomi Bankası A.Ş'den Borsa'ya yapılan açıklamada, Dr. Nilsen Altıntaş'ın 11 Kasım 2005 tarihinden geçerli olmak üzere İnsan Kaynakları Grubu'ndan sorumlu Genel Müdür Yardımcısı görevine atanmasına karar verildiği belirtildi. 
     
</TEXT>
</DOC>
