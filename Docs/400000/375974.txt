<DOC>
<DOCNO> 375974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/yas05.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD denizaltısıyla Türk gemisi çarpıştı 
</HEADLINE>
<TEXT>


Nükleer ABD denizaltısı ile 'Aysen' adlı Türk kuru yük gemisi, Basra Körfezi'nde çarpıştı tarafların hasarı hafif 

DIŞ HABERLER SERVİSİ 

Türk bandıralı 'Aysen' adlı yük gemisiyle, Bahreyn'e doğru giden nükleer ABD denizaltısı Basra Körfezi'nde çarpıştı. Kazada ölen ya da yaralanan olmadı. 
Körfez'de konuşlu Amerikan donanması 5. filosunun sözcüsü Binbaşı Jeffrey Breslau, Bahreyn'in kuzeydoğusunun 50 kilometre açığında, sabaha karşı 02.00'de meydana gelen kazada hafif hasar gören USS Philadelphia denizaltısının yoluna devam ettiğini açıkladı. 

Yola koyuldular 
Yük gemisinin omurgasında da hafif hasar meydana geldi. Breslau, ilk incelemelere göre Türk bandıralı geminin yola çıkabilecek durumda olduğunu kaydetti ve kazanın sebebinin halen soruşturulduğunu sözlerine ekledi. 

'Radar görmedi' 
Çakıltaşı yüklemek için Bahreyn'den Birleşik Arap Emirlikleri'ne giden 'Aysen' adlı geminin sahibi, Ya-Sa Denizcilik Sanayi ve Ticaret AŞ Genel Müdürü Mehmet Kayhan, şunları söyledi 
"Gemimiz Körfez'de seyir halindeyken radarlarca tespit edilemeyen bir cisimle çarpışmış. Herhangi bir çevre kirliliği de söz konusu değil. Kaptanıyla toplam 20 kişi olan mürettebattan yaralanan yok. Gemimiz olaydan sonra tekrar Bahreyn'de havuza alındı." 




</TEXT>
</DOC>
