<DOC>
<DOCNO> 389015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko09.html </URL>
<DATE> 2005/10/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Kuş gribinde esas problem tavukçuluk üretimine yapılan darbe" 
</HEADLINE>
<TEXT>

     Ankara Üniversitesi Öğretim Üyesi Veteriner Fakültesi Mikrobiyoloji Anabilim Dalı Öğretim Üyesi Prof. Dr. Mehmet Akan, Türkiye'de tek kuş gribi vakası olan hindinin kümesinde itlaf edildiğini belirterek, ''Ülkemizde virüs tavuk etine dahi geçmemişken, eti pişirme dereceleri bile tartışılmaya başlandı'' dedi. 
     Ankara Bölgesi Veteriner Hekimleri Odası, Veteriner Tavukçuluk Derneği ve Veteriner Hekimler Derneği'nce Hilton Oteli'nde ortaklaşa düzenlenen basın toplantısında konuşan Prof. Dr. Mehmet Akan, kuş gribinde esas problemin tavukçuluk üretimine vurulan darbe olduğunu söyledi. 
     Tavuk ve hindilerde görülen griple insanlarda görülen gribin farklı gruplarda olduğunu belirten Prof. Dr. Akan, bu virüsün insan sağlığına etkisinin çok az olduğunu kaydetti. 
     Kamuoyunun doğru bilgilendirilmesi gerektiğini ifade eden Prof. Dr. Akan, ''Hasta hayvanlarla direkt temas etmeyen insanların korkmasına gerek yok. Kuş gribi kuşları ilgilendirir. Türkiye'de rastlanan tek vaka olan hindi, kümesinde itlaf edildi. Ülkemizde virüs tavuk etine dahi geçmemişken, eti pişirme dereceleri bile tartışılmaya başlandı'' diye konuştu. 
     Veteriner Tavukçuluk Derneği Başkanı Prof. Dr. Ahmet Ergün ise kuş gribinin, Türkiye'nin göç yolları üzerinde olması nedeniyle beklenen bir hastalık olduğunu söyledi. 
     Prof. Dr. Ergün, kuş gribi tespitinin çok seri yapıldığını, önlemlerin zamanında alındığını ifade ederek, Bakanlar Kurulu kararıyla imha edilen hayvanlar için tazminat ödenmesinin de yerinde bir davranış olduğunu belirtti. 
     Tavukçuluk sektörünün, kuş gribinden kötü etkilendiğini dile getiren Prof. Dr. Ergün, ''Her gün Türkiye'de 2 milyon piliç kesilmektedir. Kuş gribiyle birlikte bunların maliyetinin altına satılması, buzluklara gönderilmesiyle sektörün kaybı günlük 1.5 milyon YTL'ye ulaşmıştır'' dedi. 
     Ankara Bölgesi Veteriner Hekimler Odası Başkanı Prof. Dr. Ayhan Filazi ise Türkiye'de hayvancılıkta yaşanan darboğazın, dünyaya yeterince hayvansal ürün satılamamasından, bunun da yeterli sağlık şartlarının yerine getirilememesinden kaynaklandığını ifade etti. Prof. Dr. Filazi, Verimli, karlı üretim yapalım, sonra sağlık şartlarını yerine getirelim gibi bir anlayışın doğru olmadığını belirtti. 
     Kuş gribinin insana geçme olasılığının çok düşük olduğunu buna karşın Türkiye'de hayvandan insana bulaşan birçok hastalık olduğunu dile getiren Prof. Dr. Filazi, sözlerine şöyle sürdürdü 
     ''Bingöl ve Sivas'ta 100'e yakın hayvan şarbon nedeniyle itlaf edildi, 40'a yakın insan etkilendi. Türkiye'de her yıl 15-16 bin insan bruselladan etkilenmektedir, bu rakam Avrupa Birliği ülkelerinde yılda 100 kadardır. Keneler vasıtasıyla geçen Kırım Kongo Kanamalı Ateşi hastalığından 400 kişi etkilendi, 7 kişi öldü. Trişinoz hastalığından 342 kişi etkilendi. Bunun dışında Türkiye'de insanlara hayvanlardan geçen kuduz, tüberküloz, tifo ve çiçek gibi pek çok hastalık var.'' 
     
     ÇÖZÜM ÖNERİLERİ 
     Veteriner Hekimler Derneği Genel Başkanı Prof. Dr. Şakir Doğan Tuncer de yapılan açıklamalarla, toplumun gereksiz yere paniğe sevk edildiğini, bunun sonucu tavuk ve yumurta tüketiminin düştüğünü ifade ederek, Türkiye'nin lokal bir yerinde çıkan kuş gribinin, Tarım Bakanlığı'nın olaya zamanından müdahalesiyle hapsedildiğini söyledi. 
     Prof. Dr. Tuncer, hayvan hastalıklarıyla ilgili genel olarak çözüm önerileri sunduklarını belirterek, bunları şöyle sıraladı 
     ''-Hayvan hastalıklarıyla etkin bir şekilde mücadele edilmesi ve sağlıklı gıda üretimi için veteriner teşkilatının AB ülkelerinde olduğu gibi il ve ilçe bazında yeniden yapılandırılması zorunludur. 
     -Tarım ve Köyişleri Bakanlığı'nda gerek veteriner hekim gerekse uzman veteriner hekim sayısı artırılmalıdır. 
     -Hayvan hastalıkları teşhis laboratuvarları, araç, gereç ve personel yönünden güçlendirilmelidir. 
     -Küçük ve büyükbaş hayvancılıkta gerçek üretici birlikleri ve kooperatifleri kurulmalı ve desteklenmelidir. 
     -Yurtdışından kaçak hayvan gelişi ve kontrolsüz hayvan hareketleri önlenmelidir. 
     -Her türlü hayvansal ürün Çiftlikten Sofraya Gıda Güvenliği çerçevesi kapsamında tek elden denetlenmelidir. 
     -İnsanlardan hayvanlara bulaşan hastalıkların önlenmesi amacıyla Sağlık Bakanlığı bünyesinde Veteriner Halk Sağlığı Dairesi kurulmalıdır. 
     -Yaban hayatının korunması ve rehabilitasyon için Çevre ve Orman Bakanlığı'nda etkin bir veteriner organizasyonu oluşturulmalıdır.'' 
     
</TEXT>
</DOC>
