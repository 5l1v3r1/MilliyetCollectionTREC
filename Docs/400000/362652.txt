<DOC>
<DOCNO> 362652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yazar/guclu.html </URL>
<DATE> 2005/07/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kazanmak bu yıl çok daha zor 
</HEADLINE>
<TEXT>


Veli ve öğrenciler için en zor günler başladı. Birkaç gün içerisinde çok önemli kararlar almak zorundalar. Çünkü bugün alacakları kararların, geleceği belirleyeceğini çok iyi biliyorlar. 
Hayatta başarılı olmanın yolu, iyi bir üniversite ve iyi bir meslekten, onun yolu da iyi bir liseden geçiyor. Doğru liseyi seçemediğiniz zaman, hem meslek seçimini hem de üniversiteyi riske atmış olursunuz. Örneğin fen ağırlıklı eğitim yapan bir liseye giren öğrencinin, ileriki yıllarda sosyal bilimlere yönelmesi olanaksız. Yine aynı şekilde girdiği lisede istediği alan bulunmayan bir öğrencinin de ileriye yönelik beklentilerini karşılaması mümkün değil. Örneğin üniversitede yabancı dile yoğunlaşmak isteyen bir öğrenci, eğer gittiği lisede dil bölümü yoksa, kendisini adeta kapana kısılmış gibi hissedecektir. 
Şimdi velilerin de, öğrencilerin de önünde yığınla seçenek var. Hele hele iyi öğrencilerin işi çok daha zor. Anadolu liseleri mi Fen liseleri mi Kolejler mi Yoksa anadolu meslek liseleri mi Ayrıca askeri okullar ve polis koleji ile sağlık meslek liseleri de var. 
Her lise kendi alanında önemli avantajlar sağlıyor. Kimi üniversiteye girişte çok başarılı. Kimi de erken hayata atılmak isteyenlere, farklı alternatifler sunuyor. 
İşte bu yüzden tercih listeleri hazırlanırken çok dikkatli olmak gerekiyor. 
Öncelik yabancı dil öğrenmek mi, üniversiteye girmek mi yoksa mesleki birikim kazanmak mı Öncelikle buna karar vermek gerekiyor. 
Bu yıl sınava giren öğrenciler, gerçekten çok şansız. Çünkü her şey karmakarışık. Örneğin tüm süper liseler anadolu lisesi haline getirildi. Eskiden diploma notuna göre öğrenci alınıyordu. Şimdi ise OKS ile öğrenci alacaklar. Bu nedenle, puan hanelerinin karşısı boş gözüküyor. Şimdi, tercih sıralamasında, bu okullar hangi sıraya konacak Önlere mi Yoksa arkalara mı 
Anadolu liselerinde ise yabancı dille eğitime son verildi. Bu durumda diğer okullardan ne farkı kaldı 
Meslek liselerinin hali ise ortada. Üniversiteye girişleri neredeyse olanaksız hale getirildi. Bu yüzden, ileride üniversiteyi düşünen öğrencilerin, anadolu teknik liselerini seçerken bile çok dikkatli olmaları gerekiyor. 
Son yıllarda meslek liseleri içerisinde en popüler olanı anadolu öğretmen liseleriydi. Ancak YÖK'ün son darbesi ile onlar da tüm cazibelerini yitirdiler. Bu okulları düşünen öğrencilerin de ileriye yönelik kararlarını yeniden gözden geçirmelerinde yarar var. 

Hangi liseler daha başarılı 
Lise seçerken en belirleyici kıstas, üniversiteye girişteki başarı sıraları. Bu durum, son yıllarda, çok daha önem kazandı. Popüler liselere öğrenci akışının azalması biraz da bu yüzden. Eskiden ikinci, üçüncü yedeğe sıra gelmeyen okullarda, şimdi 300, 400'üncü yedeğe, şans doğmasının nedeni bu. 
OKS'de ilk üçe, ilk 10'a, ilk 100'e giren öğrencileri alan anadolu liseleri ya da kolejlerin, ÖSS'de ilk 100'e tek öğrenci bile sokamamaları, velilerin bu okullara olan bakış açısını önemli ölçüde değiştirdi. Şampiyon öğrencilerin, adı sanı duyulmamış farklı okullara kaçışı da bu yüzden. 
Tercihlerinize daha bir netlik kazandırması açısından, 2004 ÖSS yerleştirme sonuçlarına göre, liselerin başarı durumlarını göz önünde bulundurmakta yarar var. Aşağıdaki tabloda tüm lise gruplarının üniversiteye girişteki başarı durumları açık bir şekilde gözüküyor. 
Rakamlar yalan söylemez. Bu yüzden tercih ve önceliklerinizi duyumlara göre değil, ÖSYM'nin somut verilerine göre yapmanızda sonsuz yarar var. 
Örneğin özel liselerin çok başarılı oldukları söyleniyor. Ama tablo ortada. Türkçe eğitim yapanların 4 yıllık fakültelere öğrenci yerleştirmedeki başarıları yüzde 22.9, yabancı dille eğitim yapanların, yani kolejlerinki ise yüzde 39.9. 
Yine aynı şekilde en başarılı okullar kategorisinde yer alan fen liselerinde de fire oranı bir hayli yüksek. Her ne kadar Türkiye'nin en başarılı liseleri gibi haklı bir üne sahip olsalar da, mezunlarından yüzde 27'si istediği bir yere giremiyor. 
Meslek liselerini düşünenlerin de, ileride büyük hayal kırıklıkları yaşamamaları için aşağıdaki başarı durumlarını çok iyi irdelemeleri gerekiyor. 

Anadolu liseleri kaç yıl 
OKS Tercih Kılavuzu'na göre, İstanbul Lisesi, Galatasaray Lisesi ve Kadıköy Anadolu Lisesi için hazırlık artı 4 yıllık bir eğitim öngörülüyor. Diğer tüm anadolu liselerinde ise 4 yıllık eğitim yapılacağı vurgulanıyor. Oysa anadolu liselerinin çoğu ile velilerin çok önemli bir bölümünün ne bu durumdan ne de anadolu liselerinde yabancı dille eğiteme veda edildiğinden haberleri var. 
Milli Eğitim Bakanı Çelik, altyapısı uygun olan okulların Galatasaray, İstanbul ve Kadıköy Anadolu Lisesi gibi hazırlık artı yabancı dil ağırlıklı eğitime devam edebileceklerini söyledi. Ama bu okullar hangileri belli değil. Bazı anadolu liseleri puanları düşmesin diye velileri yanlış bilgilendiriyor. Bakanlık, tercihler bitmeden, hangi anadolu liselerinin mevcut konumlarını koruyacağını bir an önce açıklamalıdır. 
Bu arada tercih kılavuzunda Vatan Anadolu Lisesi'ni bulamayanlar sakın şaşırmasın. İsmi değişmiş. Samiha Ayverdi olmuş .. 

Puan ve yüzdelik sıralar 
OKS kılavuzunda dönüştürülmüş puanlar verilmiş. Ancak, söz konusu puanlar, yedek listeler de dikkate alınarak kaydolan en son öğrencilere ait. Bu çok yanıltıcı. Bu yüzden bizim tablomuzda yer alan puanlar, ilk yerleştirmeye yönelik. Kılavuzda yer alan yüzdelik dilimler de süper liseler dikkate alınmadan hazırlandığı için aynı şekilde yanıltıcı olabilir... 
Bu durumda neler yapılması gerektiğini ve puanların hangi oranda artacağını yarın ele alacağız. Bu yöndeki tüm sorularınızı aguclu milliyet.com.tr adresine ya da 0212.505 63 43 nolu faksa iletebilirsiniz... 

2004 ÖSYS Çizelge 3 Okul türlerine göre başvuran ve yerleşen aday sayıları 



</TEXT>
</DOC>
