<DOC>
<DOCNO> 394032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun28.html </URL>
<DATE> 2005/11/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat Kıbrıs yüzünden Türkiye-AB müzakareleri askıya alınabilir 
</HEADLINE>
<TEXT>

     KKTC Cumhurbaşkanı Mehmet Ali Talat, ''Türkiye-Avrupa Birliği AB ilişkilerinin Kıbrıs sorununun çözümünü zorlayacağını'' belirterek, 2006 yılında Türkiye'ye limanlarını Güney Kıbrıs'a açması konusunda baskıların yoğunlaşacağını, ancak Türkiye'nin Kıbrıslı Türkler üzerinde uygulanan izolasyonlar hafifletilmeden kesinlikle limanlarını açmayacağını söyledi. 
     Bunun sonucunda krizler yaşanacağı öngörüsünde bulunan Talat, bu krizlerin Kıbrıs konusunda hareketlilik yaşanmasına, sorunun çözümünü zorunlu kılmasına neden olacağını belirtti. Talat, ''krizlerin doğru kullanılması'' halinde Kıbrıs sorununun çözümlenebileceğini kaydetti Cumhurbaşkanı Talat, Bayrak Televizyonu'nda yayımlanan Akis programında yaptığı açıklamada, ''Türkiye Cumhuriyeti'nin Güney Kıbrıs'a limanlarını açmak zorunda oluşu, Kıbrıs sorununun da çözümünü zorunlu kılacak'' dedi. 
     Talat, 2006'da Türkiye'nin limanlarını Rumlara açması gündeme geldiğinde, Kıbrıs konusunda hareketlilik yaşanacağını ve bunun da izolasyonların kaldırılmasını sağlayabilecek bir süreci tetikleyeceğini belirtti. 
     Türkiye'nin 2006'da limanlarını Rumlara açması konusunda çok ciddi tıkanıklık ve kriz çıkabileceğine dikkati çeken Talat, krizin Kıbrıs sorununun çözümü için Birleşmiş Milletler'i ve diğer güçleri harekete geçmek durumunda bırakacağını kaydetti. Cumhurbaşkanı Talat, ''Türkiye limanlarını açacak, ama limanlarını açarken, Kıbrıslı Türklerin izolasyonunda da ciddi bir azalma ve rahatlama olması gerekir. İzolasyonlar konusunda rahatlama olmadan Türkiye limanlarını açamaz, açmayacak'' dedi. 
     
     'TÜRKİYE BASKI ALTINA ALINACAK' 
     Türkiye'ye baskı yaparak bir yere varılmasının söz konusu olmadığını vurgulayan Talat, şunları söyledi 
     ''Türkiye Cumhuriyeti baskı altına alınacak, çok yoğun tehditler yapılacak. Belki de geçici dahi olsa müzakerelerin askıya alınması gündeme getirilecek. Bunlar Kıbrıs sorununun çözümünü zorunlu kılacak. Ancak şu da bilinmelidir 1963'ten 1974'e kadar adada Türk ordusu mu vardı Türkiye Cumhuriyeti'nin böylesine bir gücü mü vardı Ama Kıbrıs Türkleri direndi. Tabii ki Türkiye'nin de yardımı vardı. Sonuçta Kıbrıslı Türkler kendi kendilerini yönetmeyi bu ölçüde bile alışmış bir halktı. Bunun gerisine gidemez. Kendi kendini yöneten, kendi yöneticilerini seçen bir halk, bulunduğu konumun gerisine gidemez. Bunu herkesin kavraması lazım. O nedenle Türkiye bir şekilde Kıbrıs Türklerini terk etmeye zorlansa bile, ki ben Türkiye'nin böyle bir şey yapacağına kesinlikle ihtimal vermiyorum, ama sonuç verdiğini var sayalım, Kıbrıs Türkü yalnız kalsa da bulunduğu konumun gerisine gitmez. Rum Yönetimi lideri Tasos Papadopulos da, AB de, bunu anlamalı. ABD bunu görüyor. Bir toplum kendi kendini yönetmeye başladıktan sonra geri gidemez.'' Cumhurbaşkanı Talat, ''Çözüm hemen şimdi'' sloganının anlamını artık yitirdiğine dikkati çekerek, barış elinin Rumlara dönük uzatılmaya devam edeceğini, ancak içte bir yeniden yapılanma ve kurumlaşma seferberliğine gidilmesinin daha güçlü bir yapı için şart olduğunu söyledi. Talat, kurumlaşmaya açıklık getirirken, polisin İçişleri Bakanlığı'na bağlanacağı mesajını verdi. 
     Talat, Kıbrıs sorununun 5 yıl içinde bir çözüme kavuşmaması durumunda, bunun AB için çok ciddi tehlikeler doğuracağı endişesini dile getirdi. 
     
     ABD TEMASLARI 
     Cumhurbaşkanı Talat, Amerika'daki temaslarını değerlendirirken de, ABD Dışişleri Bakanı Condoleezza Rice ile yaptığı görüşmede, Kıbrıs konusu ve Kıbrıslı Türklere uygulanan izolasyonları ele aldıklarını söyledi. 
     Rice'tan, Kıbrıslı Türklerin birleşme politikasını desteklediği mesajını aldığını belirten Talat, kendisinin ise Rice'a, izolasyonların kaldırılmasının çözüme olumlu katkı sağlayacağını anlattığını ifade etti. 
     Talat, ortaya koyduğu görüşlere Amerikan Dışişleri Bakanı Rice'ın olumlu yaklaştığını, ABD'nin Kıbrıs Türklerinin Kıbrıs sorununun çözümüne dönük ortaya koyduğu politikayı beğendiğini, olumlu bulduğunu ve desteklediğini söyledi. 
     Cumhurbaşkanı Talat, Rice'ın Kıbrıslı Türklere uygulanan izolasyonların kaldırılması için ellerinden geleni yapacaklarını söylediğini de aktardı. 
     Talat, bu aşamada izolasyonların kaldırılmasının en önemli sembolü konumuna gelen doğrudan uçuşlarla ilgili olarak Amerika'nın adım atamayacağını da açıklayarak, doğrudan uçuş konusunda birçok kurumun onayını gerektiren bir prosedür bulunduğunu ifade etti. 
     
     AMERİKALI ASKERLER TATİLLERİNİ KKTC'DE GEÇİRSİN ÖNERİSİ 
     Cumhurbaşkanı Talat, bölgede bulunan Amerikan askerlerinin tatillerini Kuzey Kıbrıs Türk Cumhuriyeti'nde geçirmeleri konusunda Amerika'daki KKTC temsilciliği aracılığıyla girişimde bulunulduğunu açıkladı. 
     Siyasiler ve kamu görevlileri dahil, Amerikan yönetiminin, Amerikan vatandaşlarının KKTC'ye doğrudan gitmeleri konusunda herhangi bir yasal engel ve sorun olmadığı yaklaşımı sergilediğini kaydeden Talat, Amerika'nın Kıbrıs'ta üs istediği yolundaki iddiaların komplo teorisi olduğunu ve gerçek olmadığını ifade etti. 
     Talat, ABD'ye davet edilmesiyle ilgili olarak, ''bu davetin Kıbrıs'ta birleşmeden yana politika ortaya koyan Türk tarafının politikalarına onay niteliği taşıdığı mesajı içerdiğini'' söyledi. 
     
</TEXT>
</DOC>
