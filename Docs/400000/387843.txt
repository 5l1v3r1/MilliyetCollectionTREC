<DOC>
<DOCNO> 387843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo09.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat ateşi 
</HEADLINE>
<TEXT>


MİNE İSTANBULLU 


Torino 2006 Kış Olimpiyatları öncesinde düzenlenecek meşale koşusuna katılacak 10 Türk, dün yapılan basın toplantısıyla tanıtıldı. Ataköy'deki Olimpiyatevi'nde yapılan Samsung'un sponsorluğundaki tanıtıma, Samsung Electronics Türkiye Genel Müdür Yardımcısı Duke Park ile Türkiye Milli Olimpiyat Komitesi TMOK Başkanı Togay Bayatlı katıldı. 
Samsung tarafından belirlenen meşale taşıyıcıları, İtalya'daki sinema çalışmalarıyla tanınan aktör Mehmet Günsür, 2005 Avrupa Rüzg r Sörfü Şampiyonu ve spor spikeri Çağla Kubat, gazeteci Deniz Gökçe, Yurtsan Atakan ve Mehmet Demirkol olacak. Atina Olimpiyat Oyunları'nda gümüş madalya kazanan tekvandocu Bahri Tanrıkulu ve Paralimpik Oyunları'nda Türkiye'ye ilk altın madalyayı kazandıran Korhan Yamaç ise sporcu kimlikleriyle meşale taşıyacak. Firma adına da üç kişi etkinliklerde yer alacak. 
Torino 2006 Olimpik Meşale Koşusu'nda 10 bini aşkın meşale taşıyıcısı, 8 Aralık 2005'ten, Torino Kış Olimpiyatları'nın resmi açılış günü olan 10 Şubat 2006'ya kadar İtalya'da 11.300 kilometrelik mesafeyi koşacak. Türk ekip koşuya Palermo kentinde 23 Aralık'ta katılacak. 



</TEXT>
</DOC>
