<DOC>
<DOCNO> 391991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy13.html </URL>
<DATE> 2005/11/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Erdoğan ''2006 seçim yılı diye konuşuluyor. Böyle birşey yok'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''2006'nın seçim yılı olacağı'' şeklinde bazı şeylerin konuşulduğunu, asla böyle bir şeyin olmadığını belirterek, ''Seçilmiş olan kadrolarımız, 2007'nin sonbaharında yapılacak olan seçime hazırlanacak'' dedi. 
     Erdoğan, partisinin İstanbul İl Başkanlığı'nca, Türker İnanoğlu Maslak Showcenter'da düzenlenen bayramlaşma törenindeki konuşmasında, göreve geldiklerinde yüzde 91 civarında olan kamu borç stoğunun GSMH'ye oranını şu anda yüzde 63.4'e düşürdüklerini vurguladı. Erdoğan, ''Birileri, 'Efendim, kamu borç stoku büyüyor' diyor. Sen, Türkiye ekonomisinin nasıl büyüdüğünü, milli gelirin nereden nereye geldiğini takip ediyor musun '' diye sordu. 
     Bu kişilerin bunu değil, kamu borç stoğunu takip ettiklerini dile getiren Erdoğan, ''Eğer borç stoğunun ne kadar olduğuna bakarsan, o zaman ABD'nin de Japonya'nın da borç stoğuna bak, nerelerde'' dedi. 
     Milli geliri yüksek olan ülkelerde borcun ''yiğidin kamçısı'' olacağını ifade eden Erdoğan, özelleştirme, dış ticaret ve turizm gelirlerinin ortada olduğunu kaydetti. 
     Erdoğan, ihracatta 72 milyar dolar hedefini yakalayacaklarını belirterek, şöyle devam etti 
     ''Ekonomideki bu tarihi başarıları kalıcı kılmak, kazanımları korumak amacıyla yapısal reformları uygulamaya devam edeceğiz. Geçici politikalar yerine, gelecek nesilleri etkileyecek ekonomik yapının sağlam temellerini atıyoruz. Türkiye, 3 yılda ekonomideki köklü dönüşümü gerçekleştirdi. Ulusal olduğu kadar uluslararası arenada da itibarını yeniden elde etmiştir. Eğer bugün kredi şirketleri Türkiye'nin kredi notunu sürekli yükseltiyorsa, bunun tek sebebi bu başarılardır. 3 Ekim'den sonra Türkiye'ye yönelik yatırımlar konusunda yapılan adım birilerini rahatsız etti. Hemen 'İstanbul, Türkiye satılıyor', bunu söylemeye başladılar. Niye Başaramadıkları iş de onun için. Bu iktidar bunu başarıyor. Türkiye, 3 Ekim'den sonra uluslararası yatırımın ve üretimin cazibe merkezi haline gelmeye başladı. Niye bundan rahatsız oluyorsun Gelsinler, yatırım yapsınlar. Farklı yatırımlar istihdam alanları meydana getirecek. Bundan niye rahatsız oluyorlar Bunlar hayatlarında iki koyun gütmemişler. Olacak iş mi Böyle bir sorumluluğu üzerlerine almadıkları için yapamazlar.'' 
     
     İKİZ KULELER 

     Körfez sermayesi ve İstanbul Büyükşehir Belediyesi tarafından Levent'te yapılacak ikiz kuleler konusuna da değinen Erdoğan, ''Bunları eleştirmeye başladılar. Sana göre yanlış, bir başkasına göre doğru olabilir. Kurulmuş olan bu şirket illa senin dediğini yapmaya mecbur mu, mahkum mu Dünyanın neresinde böyle bir anlayış var'' dedi. 
     Televizyonda bir uzmanın da 'İstanbul'un ruhu var, marka yapmanın anlamı yok' dediğini hatırlatan Erdoğan, ''Sevsinler seni. Evet, biz İstanbul'u marka yapacağız. Zerre kadar anlayışı olmayan, benim ülkemde ülkemin insanının ruh dünyasını anlayamamış olanların kalkıp da bu tür değerlendirmeler yapmasına hiçbir zaman olumlu bakmayız. Bunu da böyle bilsinler'' diye konuştu. 
     Erdoğan, yatırımların Türkiye'yi çok farklı bir konuma taşıyacağını, milletin desteğiyle ülkenin buralara geldiğini anlatarak, bu ülkenin kaybedecek tek bir dakikası olmadığı bilinciyle hareket eden bir iktidarın olduğunu söyledi. 
     
     ''DURMAK YOK'' 

     Salondakileri ''AK Partililik bilinci'' içinde olmaya davet eden Erdoğan, şöyle devam etti 
     ''İktidar partisiyiz diye ayaklarınız yerden kesilmesin. İktidar partisi olmanın size yüklediği sorumluluklar var. Sizlerden daha fazla tevazu ve hassasiyet istiyorum. Bazı şeyler konuşuluyor 2006 seçim yılı' diye. Asla böyle bir şey yok. Üzerinde gene duruyorum. Şu anda belde seçimlerini başlatıyoruz. Ardından 2006'da ilçe, il seçimlerini. İnşallah 2006'nın sonbaharında da genel kongremizi yapacağız. Bununla birlikte de seçilmiş olan kadrolarımız, 2007'nin sonbaharında yapılacak olan seçime hazırlanacak. Dolayısıyla durmak yok. Çok çalışacağız. Buraya kendimizi adadıysak gereğini yerine getirmemiz lazım. Nasıl bu millet bu görevi bize verdiyse, aynı şekilde alır. Buraya gelmedik, getirildik. Getirenler, getirdikleri gibi alırlar.'' Başbakan Erdoğan, konuşmasının sonunda, bayramlaşma töreni ile açılan Türker İnanoğlu Maslak Showcenter'ın İstanbul için yeni bir kazanım olduğunu dile getirerek, Türker İnanoğlu'nu kutladı. 
     Bu arada, Erdoğan'ın, bayramlaşma sırasında elini öpen bazı çocuklara bayram harçlığı verdiği görüldü. 
     
</TEXT>
</DOC>
