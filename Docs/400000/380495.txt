<DOC>
<DOCNO> 380495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun02.html </URL>
<DATE> 2005/09/22/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Rita kasırgası 5. seviyeye ulaştı... 
</HEADLINE>
<TEXT>

     ABD’yi ve Meksika Körfezi’ni tehdit eden Rita kasırgası 5. kategoriye çıkarken, 1 milyon kişinin tahliyesi istendi. Ulusal Kasırga Merkezi, Rita’nın rüzgar hızının saatte 265 kilometreye çıktığını duyurdu. 
     Uzmanlar, Rita kasırgasının şimdiye kadar körfezde bulunan Teksas’ı vuran en şiddetli kasırga olabileceğini söylüyorlar. 
     Körfezdeki Galveston, Corpus Cristi, Houston’ın alçak kesimleri ve zaten büyük ölçüde boşalmış durumdaki New Orleans’ın zorunlu tahliye kapsamında olduğu belirtildi. 
     Galveston’da bakım evinde kalanlar otobüsler ve ambulanslarla kentten uzaklaştırıldı. Katrina kasırgası öncesinde tahliye edilmeyen hasta ve bakıma muhtaç çok sayıda kişi sel suları altında yaşamlarını yitirmişti. 
     58 bin nüfuslu kentte insanların yanlarına bazı eşyalarını alarak 
     otobüslere binmek üzere kuyruğa girdikleri belirtiliyor. 
     Rita’nın cumartesi günü Galveston ve Corpus Cristi arasındaki sahil şeridine ulaşabileceği tahmininde bulunuluyor. 
     Deniz seviyesinden 2.4 metre yükseklikte bulunan Galveston, ABD tarihindeki en ölümcül felaketlerden birine sahne olmuştu. 1900 yılındaki kasırga, 6 bin ila 12 bin kişinin ölümüne yol açmış, kenti haritadan silmişti. 
     Teksas’ı 1983’te vuran son büyük kasırga Alicia, 21 kişinin ölümüne yol açmıştı. 
     
</TEXT>
</DOC>
