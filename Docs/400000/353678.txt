<DOC>
<DOCNO> 353678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko29.html </URL>
<DATE> 2005/06/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TEKFEN, Hazar'da kullanılacak petrol platformunu tamamladı... 
</HEADLINE>
<TEXT>

     Mehmet Aksu AA 

Tekfen Holding Grup Başkanı Erhan Öner, Hazar'da Azerbaycan'a ait petrol yataklarında kullanılacak 'kompresör ve su enjeksiyon platformu''nun imalat ve montajının tamamlandığını bildirdi. 
     Öner, ''bizim için gurur verici, çünkü Türk müteahhitlerin ilk kez yaptığı bir iş' dedi. 
     Platformun tamamlanması nedeniyle Bakü yakınındaki inşaat alanında düzenlenen törene, Azerbaycan Cumhurbaşkanı İlham Aliyev de katıldı. Aliyev, platformu gezerek yetkililerden bilgi aldı. 
     Erhan Öner ise tören sırasında gazetecilere yaptığı açıklamada, Tekfen, Azfen ve İngiliz şirketi AMEG'in oluşturduğu ATA konsorsiyumu tarafından inşa edilen platformun, Haziran ayı sonlarında denize indirilerek yerleştirileceğini, konsorsiyum olarak yakın zamanda ikinci platformun inşasına başlayacaklarını kaydetti. 
     Platformun 15 bin ton, kendi üstlendikleri çalışmanın maliyetinin ise 160-170 milyon dolar civarında olduğunu anlatan Öner, 'tüm parçalar Türkiye'de yapılıyor. Tabii makine teçhizat olarak dışardan gelen de var ama çelik konstrüksiyon, ağırlıklı olarak Ceyhan'daki fabrikamızda yapılıyor, tırlarla taşınıyor. Hem Türkiye hem de Azerbaycan için güzel bir işbirliği'' dedi. 
     Öner, platformun bazı hafif bölümlerinin de Azerbaycan'da üretildiğini belirtti. 
     
     NATIG ALİYEV 
     Azerbaycan devlet petrol şirketi SOCAR Başkanı Natıg Aliyev de, platformun toplam 700 milyon dolara mal olduğunu, inşaat işinde çoğu Azerbaycan vatandaşı 2 bin civarında işçinin görev aldığını söyledi. 
     Natıg Aliyev, platformun, toplam maliyeti 3.5 milyar dolar olan AÇG yataklarının işletilmesini öngören Faza-1 projesi çerçevesinde inşa edildiğini kaydetti. 
     Platformun üst modüllerinin 28 Haziran'da denize indirilmesi, Temmuz ayında da yerine yerleştirilmesi planlanıyor. 
     Azeri yatağından düzenli üretim için gerekli su ve gazın zemine verilmesinde kullanılacak platform, Doğu ve Batı Azeri yataklarındaki diğer platformlara elektrik iletilmesinde de kullanılacak. 
     Üretim ve yararlılık açısından dünyada tek olduğu ifade edilen platformda, iki elektrik jeneratörü, 4 kompresör ve 4 su enjeksiyon pompası yer alıyor. 
     Platform, Bakü'nün güneydoğusunda, yaklaşık 90 kilometre uzaklıkta yerleştirilecek. Platformda ilk su enjeksiyon işleminin Şubat 2006'da başlaması öngörülüyor. 
     
</TEXT>
</DOC>
