<DOC>
<DOCNO> 365596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/axspo01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ön'den buyrun 
</HEADLINE>
<TEXT>


Beşiktaş, UEFA Kupası 2. ön eleme turunda, Liechtenstein'de lig olmadığı için İsviçre 2. Ligi'nde yer alan Vaduz ile eşleşti. Trabzon da, Rum rakibinden sıyrılırsa, dişine göre rakiple oynayacak 


Şampiyonlar Ligi ve UEFA Kupası 2. ön eleme turu kuraları dün çekildi. Trabzonspor 3 Ağustos'ta, ilk maçta 3-1 yenildiği Anorthosis takımını evinde elemesi halinde, Şampiyonlar Ligi'ne çıkabilmek için İskoçya şampiyonu Glasgow Rangers ile karşılaşacak. Bordo - Mavili takımın maçları evinde 9-10, deplasmanda ise 23-24 Ağustos'ta oynanacak. 
Beşiktaş, UEFA Kupası 2. ön eleme turunda Liechtenstein'in Vaduz ekibiyle karşılaşacak. Siyah - Beyazlı ekip ilk maçı 11 Ağustos'ta deplasmanda, rövanşı ise 25 Ağustos'ta evinde yapacak. 

Önce ilk maç 
Trabzon yöneticisi Önder Bülbüloğlu, Rum ekibiyle yapacakları maçı düşündüklerini belirtti, "Glasgow hakkında yorum yapmamız yanlış olur" dedi. Beşiktaş Futbol Şube Sorumlusu Kıvanç Oktay ise "Bizim için iyi bir kura oldu. Yine de rakibi hafife almak hata olur" diye konuştu. 

Glasgow Rangers İskoçya 
Bize şansı tutmuyor 

İskoç futbolunun Celtic ile birlikte en popüler iki kulübünden biri olan Glasgow Rangers geçen sezon şampiyonluğu ezeli rakibinin elinden son maçta kaptı. Teknik direktörlüğünü Alex McLeish'in yaptığı Mavi - Beyazlılar, bu zafere karşın kadroda büyük revizyon yapıp aralarında eski Trabzonlu Şota'nın da bulunduğu 9 oyuncuya yol verdi. En etkili yıldızları savunmada Alman Ricksen, orta alanda İspanyol Novo ve forvette Prso. Gerets'in transfer listesinde bulunan Buffel de takımın önemli isimlerinden. Rangers'ın şansı daha önce Türk takımlarına karşı tutmadı. İskoç temsilcisi 2000-2001 sezonunda Şampiyonlar Ligi'nde Galatasaray'a 3-2 yenilip, 0-0 berabere kalırken, 2001-2002'de de Devler Ligi ön elemesinde Fenerbahçe'ye 0-0 ve 1-0'lık skorlarla elenmişti. 

İdeal 11'i 4-2-3-1 
Novo İspanya 
A.Rae İskoçya 
Prso Hırvatistan 
Ferguson İskoçya 
Buffel Belçika 
Hemdani Fransa 
Andrews Trinidad 
Ball İngiltere 
Fanfan Fransa 
Ricksen Almanya 
Waterraus Hollanda 

ŞAMPİYONLUKLARI 
İskoçya Ligi 51 
İskoçya Kupası 31 
İskoçya Lig Kupası 24 
Avrupa Kupa Galipleri 1972 

KİMLİK KARTI 
Ülkesi İskoçya 
Kuruluşu 1872 
Renkleri Mavi - Beyaz 
Başkan David E.Murray 
Teknik Direktör Alex McLeish 
Stat Ibrox 
Kapasite 50 bin 

Vaduz Liechtenstein 
Kendi ligi bile yok 

Avrupa futbolunda yeri bulunmayan Liechtenstein'ın uluslararası alandaki tek temsilcisi olan Vaduz, İsviçre 2. Ligi'nde mücadele ediyor. Kırmızı - Beyazlılar, geçen sezon 1. Lig'e yükselme Play - Off maçlarında Schauffsen'e 1-1 ve 0-1'lik skorlarla elenip, tarihi bir fırsatı son anda kaçırdı. 73 yıllık maziye sahip olan Vaduz'un kadrosunda neredeyse Liechtenstein'lı oyuncu yok denecek kadar az. Vaduz'da 5'i İsviçreli, 3'ü Şilili olmak üzere toplam 15 yabancı var. En önemli oyuncuları savunmada Fransız Gohouri, orta alanda Burki ve forvette Brezilyalı Gaspar olan Vaduz 1. ön elemede ise Moldova'nın Dacia takımını safdışı bıraktı. 

İdeal 11'i 4-4-2 
Pohja Finlandiya 
Zarn İsviçre 
Perez İspanya 
Gaspar Brezilya 
Gerster Lie. 
Hasler Lie 
Burki İsviçre 
Ma.Stocklasa Lie. 
Gohouri Fransa 
Bell Kamerun 
Silva Portekiz 

NASIL GELDİ 
UEFA Kupası 1. ön eleme 
Vaduz - Dacia 2-0 Gohouri, Gaspar 
Dacia - Vaduz 1-0 Japalau 

KİMLİK KARTI 
Ülkesi Liechtenstein 
Kuruluşu 1932 
Renkleri Kırmızı - Beyaz 
Başkan Hanspeter Negele 
Teknik Direktör Mats Gren 
Stat Rheinpark 
Kapasite 3548 


</TEXT>
</DOC>
