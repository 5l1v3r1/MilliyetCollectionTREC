<DOC>
<DOCNO> 382015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur16.html </URL>
<DATE> 2005/09/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tartışma çıktı helikopter hastayı alamadı 
</HEADLINE>
<TEXT>

     Süheyla GÖZDERELİLER DHA 

      YALOVA’da beyin kanaması geçiren 70 yaşındaki Sabiha Karaman'ı İstanbul'a götürmek isteyen kızı ve damadı, ambulans hizmeti veren bir firmadan helikopter istedi. İstanbul'dan iki sağlık görevlisiyle gelen helikoptere, hasta Karaman alınamadı. Yakınları, hastalarının yatar durumda helikoptere alınamadığını iddia ederken, firma yetkilileri ise hasta yakınlarının vazgeçtiğini öne sürdü. Hastaya taktıkları sağlık destek ünitelerini geri isteyen görevlilerle hasta yakınları arasında tartışma çıktı. Helikopter boş olarak dönerken, Karaman ambulansla devlet hastanesine götürüldü. 
     Esenköy Beldesi’nde oturan tansiyon hastası 5 çocuk 6 torun sahibi Sabiha Karaman, dün öğle saatlerinde fenalaştı. Tatil için annelerinin yanında olan 45 yaşındaki damat sigortacı Erol Karaman ve 42 yaşındaki eşi Pervin Karaman, annelerini Yalova Devlet Hastanesi’ne götürdü. Burada yapılan ilk müdahalede Karaman’ın beyin kanaması geçirdiği anlaşıldı. 
     Bunun üzerine Erol ve Neriman Karaman, annelerine daha iyi tedavi imkanı sağlamak amacıyla İstanbul’a götürmek istedi. Karaman çifti, merkezi İstanbul'da bulunan S.O.S. adlı helikopterle ambulans hizmeti veren firmayı arayarak Yalova’ya bir helikopter talebinde bulundu. Kısa süre sonra İstanbul’dan hareket eden, içerisinde pilot ve iki sağlık görevlisi olan, pilot dahil beş kişi kapasiteli Bell 206 B Jet Ranger’ tipi helikopter Yalova sahilinde bulunan helikopter pistine indi. 
     Hasta Sabiha Karaman da bu sırada ambulansla piste getirildi. Helikopterden inen S.O.S. görevlileri, hemen hastaya müdahale ederek yanlarında getirdikleri yaşam destek ünitelerini bağladı. Karaman, şişme sedyeyle helikoptere konulmak istendi. Ancak sağlık görevlileri yaklaşık 80 kilo ağırlığında, 1.70 boyundaki yaşlı hastayı yatar durumda helikoptere sığdıramadı. 
     
     HASTA ORTADA KALDI 

     Helikoptere sığmayan Sabiha Karaman, ortada kaldı. Hastayı alamayacaklarını belirten görevliler, yaşlı kadına takılan yaşam destek ünitelerini almak istedi. Bu sırada Karaman’ın kızı ve damadı ile helikopterdeki sağlık görevlileri arasında tartışma çıktı. Tartışma sonrası Karaman çifti, annelerini firmaya ait yaşam destek üniteleriyle birlikte, bekleyen ambulansa koyarak Yalova Devlet Hastanesi’ne götürdü. Helikopter ise hastasını almadan havalanıp, İstanbul’a döndü. 
     
     ZAMAN KAYBETTİK 

     Annesini Yalova Devlet Hastanesi Yoğun Bakım Servisi’ne yatıran Erol Karaman, haklarını yasal yollardan arayacaklarını söyledi. Firmanın iki saat kendilerini oyaladığını savunan Erol Karaman şunları söyledi 
     Sağlık şirketini aradığımızda bizden bin 600 euro istediler. Biz de kabul ettik. Kendileriyle, helikopterin İstanbul’da ineceği yer konusunda tartıştık. Bu iki saat sürdü. Helikopteri önce Çırağan Sarayı’na indireceklerini söylediler. Sonunda Numune Hastanesi’ne indirilmesi için ikna ettik. Helikopter geldikten sonra annemizi yatak yorgan gibi helikopterin içine sokmaya çalıştılar. Annem sığmayınca bize vazgeçtiklerini söylediler. Geri dönerken hastanın altındaki sedyeyi dahi istediler. İki saat zaman kaybettik. Karayoluyla İstanbul’a gitsek daha iyi olurdu.'' 
     
     FİRMA HASTA YAKINLARI VAZGEÇTİ 

     S.O.S. Firmasının Basın ve Halkla İlişkiler Sorumlusu Haluk Getiş bu olayda kendilerinin mağdur olduğunu öne sürerek, Hasta yakınları bizi aradı. Aramızda fiyat konusunda anlaştık. Teminat verildi. Ambulans belirtilen yere geldiğinde meraklı vatandaşların da oluşturduğu kalabalık meydana geldi. Daha sonra yakınları hastayı helikopterle göndermekten vazgeçtiler. Üstelik bazı malzemelerimize de el koydular. Helikopterin bir bedeli var. Alınan malzemelerin de. Bu durumda mağdur olan biziz'' dedi. 
     
</TEXT>
</DOC>
