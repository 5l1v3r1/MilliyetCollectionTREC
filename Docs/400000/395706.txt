<DOC>
<DOCNO> 395706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun15.html </URL>
<DATE> 2005/11/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pakistan, Keşmir sınırını sivillere açtı 
</HEADLINE>
<TEXT>

     Pakistan, Keşmir sınırındaki Çakothi-Uri geçiş noktasını sivillere açtı. 
     Bölgede 8 Ekim'de meydana gelen depremden kurtulan, ancak haftalardır güç durumda bulunan 24 kişinin, Çokathi-Uri noktasında Pakistan'dan Hindistan'a bugün geçtiği kaydedildi. 
     Çakothi-Uri geçiş noktasındaki yıkık köprünün altındaki kurumuş nehir yatağından yürüyerek Keşmir'in Hindistan'ın denetimindeki kesimine geçen bu kişilerin, iki ülke arasındaki barış çabaları çerçevesinde bu yılın başında başlatılan otobüs hizmetiyle 8 ekimdeki depremden önce Pakistan'a geçtikleri belirtildi. 
     Otobüs hizmetlerine, depremin yollara ve köprülere zarar vermesi nedeniyle ara verilmişti. 
     Bu arada, Hindistan tarafından Keşmir'in Pakistan'ın denetimindeki kesimine hiçbir sivilin geçmediği bildirildi. 
     İki ülke, Keşmir'in her iki tarafında yaşayanlara yardım ulaştırılması ve ailelerin birleşmesi için sınırdaki 5 geçiş noktasının açılmasına geçen ay karar vermişti. Ancak bugüne kadar iki taraf, bu geçiş noktalarında sadece malzeme yardımı değiş tokuşu yapılmasına izin vermişti. 
     
</TEXT>
</DOC>
