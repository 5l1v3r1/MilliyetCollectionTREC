<DOC>
<DOCNO> 368321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko12.html </URL>
<DATE> 2005/08/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ayakkabılara etiket zorunluluğu getiriliyor... 
</HEADLINE>
<TEXT>

     Ayakkabılarda, tüketiciyi yanıltıcı özellikte olmayan ve ayakkabının yapıldığı malzemenin ve diğer özelliklerinin bulunduğu, görülebilir ve güvenli şekilde iliştirilmiş etiket bulundurma zorunluluğu getirildi. 
     Sanayi ve Ticaret Bakanlığı'nın ''Tüketicinin Satın Alacağı Ayakkabıların Temel Unsurlarının Yapımında Kullanılan Malzemelerin Etiketlenmesine Dair Yönetmelik'' Resmi Gazete'nin bugünkü sayısında yayımlanarak yürürlüğe girdi. 
     Yönetmeliğe göre etiket, ayakkabı çiftinin birine veya her ikisine, baskı, yapıştırma, kabartma veya iliştirme suretiyle konulacak. 
     Etiket, ayakkabının üst yüzünün ve iç astar ve tabanının en az yüzde 80'ini oluşturan malzeme ve dış taban hacminin en az yüzde 80'ini oluşturan malzemeye dair bilgileri içerecek. Ayakkabı yapımında kullanılan malzemelerden hiçbiri yüzde 80 oranına ulaşmıyorsa, bu durumda, ayakkabıyı meydana getiren iki temel malzemeye ilişkin bilgi, etikette yer alacak. 
     Ayakkabı yapımında kullanılan malzemelere ilişkin bilgiler ayakkabının üzerinde toplanacak. 
     Etiketin görülebilir, güvenli şekilde iliştirilmiş, erişilebilir olması ve üzerindeki şekillerin boyutlarının, içeriğindeki bilgilerin anlaşılmasını sağlayacak kadar büyük olması gerekecek. Etiketin, tüketiciyi yanıltıcı özellikte olmaması gerekecek. 
     
     YAPTIRIMLAR 
     Yönetmeliğe göre, üretici veya yetkili temsilci, etiket uygulamasını sağlamaktan ve etikette yer alan bilgilerin doğru olmasından, bu kişilere ulaşılamaması halinde, ayakkabıyı piyasaya ilk olarak sunan satıcı perakendeci, tüketiciye karşı sorumlu olacak. 
     Ayakkabıda etiket bulundurma zorunluluğuna aykırı hareket edenler hakkında, Tüketicinin Korunması Hakkında Kanun ve Ürünlere İlişkin Teknik Mevzuatın Hazırlanması ve Uygulanmasına Dair Kanun'un idari para cezası ile ilgili hükümleri uygulanacak. Yönetmelik hükümlerine uygunluk denetimlerini, Sanayi ve Ticaret Bakanlığı yapacak. 
     
</TEXT>
</DOC>
