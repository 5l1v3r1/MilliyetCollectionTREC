<DOC>
<DOCNO> 350566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal gibi uçacak 
</HEADLINE>
<TEXT>


Beşiktaş'ın Rumen yıldızı Pancu yeni sezona futboluyla damga vuracağını söyledi, "Kendimi Ümraniye Tesisleri'ne kelepçeleyip, başarısız geçen iki yılın acısını çıkaracağım. Eleştirilere kulağımı tıkayarak, işimi yapacağım" dedi 

BÜNYAMİN OSMAN 


Teknik Direktör Rıza Çalımbay'ın raporuyla takımda kalmasına karar verilen Daniel Pancu, Romanya'dan Siyah - Beyazlı taraftarlara iddialı mesajlar gönderdi. Mircea Lucescu'nun Beşiktaş'tan ayrılmasından sonra düşüşe geçen Rumen futbolcu, yeni sezonda futboluyla konuşulacağını dile getirdi. 
Romanya'nın, 2006 Dünya Kupası finallerine katılma şansını kaçırmasına farklı bir açıdan bakan tecrübeli futbolcu, "Almanya'ya gitmek kariyerim için iyi olurdu ancak şimdi Beşiktaş'a daha fazla motive olacağım. Bir espri yapmak gerekirse kendimi Ümraniye Tesisleri'ne kelepçeleyip, kendi adıma da kötü geçen son iki sezonun acısını sahada çıkaracağım. Artık olgunlaştım. Dedikodu ve eleştirilere kulağımı tıkayarak takıma faydalı olmaya çalışacağım" diye konuştu. 

'En iyi kulüpteyim' 
Gelecek sezon Avrupa'da başka bir takıma gitmek gibi bir düşüncesi olmadığını vurgulayan Pancu, Türkiye'nin en iyi kulübünde futbol oynadığını kaydetti. Rumen yıldız, "Türkiye'de şartları en üst seviyede olan takımdayım. Başka bir yere gitsem Beşiktaş'ı arayacağımdan eminim" dedi. Eşi Mihaela'nın 5.5 aylık hamile olduğunu da ifade eden Siyah - Beyazlı futbolcu, "Dilerim oğlum hem bana, hem de Beşiktaş'a şans getirir" diye konuştu. Pancu, Lucescu'nun bir süre önce Rumen basınında çıkan kendisine yönelik eleştirileri için ise "Bu sözleri beni hırslandırmak için söylediğini düşünüyorum. Beni yetiştiren kişi olan Lucescu'ya karşı olan saygım her zaman devam edecek" ifadesini kullandı. 

Youla 1 milyon 250 bin euro 

Beşiktaş Yönetimi, Gineli golcü Youla'nın transferi için Gençlerbirliği Kulübü'ne 1 milyon 250 bin euro yaklaşık 2 trilyon lira bonservis bedeli ödeyeceğini açıkladı. Beşiktaş Futbol Yatırımları Sanayi ve Ticaret A.Ş., İstanbul Menkul Kıymetler Borsası'na gönderdiği yazıda, Youla için Başkent ekibiyle 1 milyon 250 bin euro karşılığında anlaşma sağlandığını bildirdi. 

Ronaldo'ya son teklif 

Siyah - Beyazlı yönetim ile yabancı oyuncu kontenjanının boşaltılması için gönderilmesi kesinleşen Ronaldo arasındaki anlaşmazlık sürüyor. İdareciler, takımdan ayrılması karşılığında 1 yıllık alacağının yanı sıra bonservisini de isteyen Brezilyalı savunmacıya, menajeri aracılığıyla son teklifi yaptı. 
Yönetim geçen sezondan kalan alacakları ile bonservisini bedelsiz vermeyi önererek Ronaldo'dan yanıt beklemeye başladı. Sambacı ise Rıza Çalımbay'ı arayarak alacakları konusunda kendisine yardımcı olmasını istedi. Tecrübeli oyuncunun, "Altı aydır para alamıyorum. Gönderecekseniz para ve bonservisim konusunda yardımcı olmanızı istiyorum" dediği öğrenildi. 

Çalımbay'dan kızına diploma 

Onursal Başkan Süleyman Seba, Teknik Direktör Rıza Çalımbay ve Beşiktaş Belediye Başkanı İsmail Ünal, Beşiktaş Koleji'nin önceki akşam Mustafa Kemal Kültür Merkezi'nde düzenlenen mezuniyet töreninde bir araya geldi. Süleyman Seba, kolejin kurulmasında birçok Beşiktaşlı'nın emeği olduğunu belirterek, "Sizleri görünce bu onuru bir kez daha yaşıyorum" dedi. Gecede okuldan mezun olan Tuğçe Çalımbay, diplomasını babası Rıza Çalımbay'ın elinden aldı. 

Carew isyanı 

Beşiktaş'ın golcüsü John Carew, Norveç'te krize neden oldu. Ülke basını, Norveç'in 2006 Dünya Kupası eleme grubunda İsveç'i tam 54 yıl aradan sonra deplasmanda 3-2'lik skorla yendiği maçta Carew'in yerine Liverpoollu Riise'ye kaptanlık bandını veren Teknik Direktör Age Hareide'yi topa tuttu. Gazeteler, ilk 11'de forma giyip, 67 dakika görev yapan Carew'in kaptan olarak sahaya çıkması gerektiğini vurgulayıp, teknik patron Hareide'yi sert bir dille eleştirdi. 

Nuri'ye güvenoyu 

Genç Milli Takım Teknik Direktörü Abdullah Avcı, Beşiktaş'ın listesine aldığı Nuri Şahin için "2 sene sonra dünya çapında bir yıldız olur" dedi 

LEVENT KALKAN 

Beşiktaş Teknik Direktörü Rıza Çalımbay'ın yeni sezonda kadrosunda görmek istediği Nuri Şahin'e, Genç Milli Takım'daki hocası Abdullah Avcı övgüler yağdırdı. Avrupa Şampiyonu 17 Yaş Altı Milli Takım'ın orta sahasında görev yapan solak yıldızın, İtalya'daki organizasyonda, "Turnuvanın En İyi Futbolcusu" seçildiğini hatırlatan Avcı, "Yetenekleri mükemmel olan özel bir oyuncu. Futbola çok doğru bakıyor. Stil olarak Sergen Yalçın'a benziyor ancak bana göre ondan bile yetenekli. Şu an 17 yaşında. İki yıl sonra patlama yaparak dünya çapında bir yıldız olur. Süper Lig'de bir takım çalıştırsaydım Nuri'yi gözüm kapalı alırdım" dedi. Abdullah Avcı, Borussia Dortmund'un genç takımında top koşturan Nuri'nin, İngiliz ekipleri Chelsea ve Newcastle United başta olmak üzere Avrupa'nın birçok ünlü kulübünün transfer listesinde yer aldığını sözlerine ekledi. 

Başkan sözü 

ORHAN YILDIRIM 

Siyah - Beyazlı kulübün Başkanı Yıldırım Demirören, Teknik Direktör Rıza Çalımbay'ın ısrarla istediği yabancı yıldız transferini mutlaka yapacaklarını açıkladı. Tribünleri ayağa kaldıracak çapta bir oyuncu alacaklarını vurgulayan Demirören, "Çalışmalar devam ediyor. Önümüzdeki hafta sonuna kadar bu oyuncu ile anlaşmak istiyoruz. Aday futbolcuların sayısını 5-6'ya düşürdük. Şartları uygun olan ismi kısa süre içinde kadromuza dahil edeceğiz. Transferde ne yaptığımızı çok iyi biliyoruz" ifadesini kullandı. 


</TEXT>
</DOC>
