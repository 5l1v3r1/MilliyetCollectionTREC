<DOC>
<DOCNO> 398328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/spo04.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da neşter 
</HEADLINE>
<TEXT>


Teknik Direktör Halilhodziç, Çaykur Rizespor karşılaşmasında forma giyememelerine tepki gösteren Emrah Eren, Özgür Bayer ve kaleci Hasan Sönmez'i kadro dışı bıraktı 


Bordo-mavililer'de Rizespor maçı sonrası küskünler operasyonuna gidildi. Teknik Direktör Halilhodziç Emrah, Özgür ve kaleci Hasan Sönmez'i kafasından sildi. 
Boşnak hoca, ilk önce Rize maçının kadrosunda olmadığını öğrenince, devre arasında ayrılmak istediğini söyleyen Özgür'ü kadro dışı bıraktı. Halilhodziç'in, "Devre arasını bekleme, şimdi ayrıl" dediği öğrenildi. Hafta boyunca hazırladığı Hasan'ı takıma almayan Halilhodziç, genç kaleciye de, kadroda olmadığını öğrenince yaptığı davranışlar nedeniyle yol verdi. Hasan'ın takım panosunu gördükten küfür ettiği ileri sürüldü. 

Emrah elini sıkmadı 
Trabzonspor'un hocası, son olarak Emrah'a patladı. Emrah'ın çalışma sırasında Halilodziç'in elini sıkmadığı, antrenman sonrası da bu oyuncuya aynı ceza kesildiği bildirildi. Emrah, hafta boyunca 11'de Ufukhan'ın denenmesi üzerine, son çalışmaya dizinde ağrı olduğu gerekçesiyle çıkmamıştı. 

Yönetim desteği 
Trabzonspor, zorlu Fenerbahçe maçının hazırlıklarına ara vermeden başladı. Başkan Atay Aktuğ ile yöneticiler de idmanı izledi. Rizespor maçında taraftarların protestosuyla karşılaşan Mehmet Yılmaz, moralinin bozuk olduğunu iletince salonda çalıştı. Çalışma sonrası bir grup taraftar Mehmet'e çiçek vererek moral aşıladı. 

'Takımı yeniden yaratıyoruz' 
Ligde 75 gün sonra çıktığı Çaykur Rizespor maçına attırdığı iki golle damga vuran Szmykowiak, taraftarlardan destek istedi. Polonyalı futbolcu, "Baskılardan sonra ağlayan oyuncular oldu. Bu takımın iyi zamanı da olabilir, kötü zamanı da. Yardıma ihtiyacımız var. Birçok talihsizlikler yaşadık. Şimdi bu takımı yeniden yaratıyoruz" dedi. Oyundan alınışı sırasında kimseye tepki göstermediğini ve kendi kendine kızdığını belirten yıldız futbolcu, Fenerbahçe önünde en iyi futbollarını ortaya koyup, galip gelmek istediklerini sözlerine ekledi. 


</TEXT>
</DOC>
