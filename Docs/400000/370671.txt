<DOC>
<DOCNO> 370671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur04.html </URL>
<DATE> 2005/08/17/ </DATE>
<TIME> 03.03 </TIME>
<AUTHOR>  </AUTHOR>
<HEADLINE>
İzmitliler, saat 03.02'de ayaktaydı... 
</HEADLINE>
<TEXT>

     Marmara depreminde yaşamını yitirenler, İzmit’te anıldı. 
     Merkez Bankası önünde toplanan yaklaşık 200 depremzede, ellerindeki meşaleler ve dövizlerle slogan atarak yaklaşık 2 kilometre yürüdükten sonra Anıtpark’taki deprem anıtı önüne geldi. 
     Saatler 03.02’yi gösterdiğinde, ellerindeki düdükleri çalmaya başlayan depremzedeler, depremde hayatını kaybedenlerin anısına saygı duruşunda bulundular. 
     "Evsizler yürüyor, dayanışma büyüyor", "17 Ağustos’u unutmadık unutturmayacağız", "Kader değil, ihmal öldürdü", "Duyarsız kalmak mümkün mü 945 tane evsiz var", "Yoksulu yok saydılar" dövizleri taşıyan depremzedeler, sık sık "İzmit uyuma, depremi unutturma" sloganları attılar. 
     17 Ağustos’ta yaşanan depremin izlerini anlatan 5 dakikalık slayt 
     gösterisi sırasında bazı depremzedeler duygulanarak gözyaşı döktüler. 
     Kocaeli Depremzedeler Derneği Başkanı Nurcan Taşpınar, depremin üzerinden 6 yıl geçmesine rağmen seslerini duyurmaya çalıştıklarını söyledi. 
     Depremde hayatlarını kaybedenler için çok üzgün olduklarını anlatan Taşpınar, "İnsanları deprem öldürmüyor. Çürük, noksan ve plansız, çarpık yapılan binalar öldürüyor. Bu nedenle kentin planlamasına 6 yıldır müdahil olmaya çalışıyoruz" dedi. 
     Eski CHP Kocaeli milletvekili Bekir Yurdagül de, 17 Ağustos felaketini unutmamak gerektiğini belirtti. Anma törenine yeterince katılım olmadığını anlatan Yurdagül, "Çok az insan duyarlı olup buraya gelmiş. Gönül isterdi ki binlerce insan burada olsun ve kayıplarını ansın. Dileğim, Kocaeli ve Türkiye bir daha böyle felaketler yaşamasın" diye konuştu. 
     Hülya Demir adındaki kalıcı konut hak sahibi depremzede ise 350 milyon lira maaşla geçinmeye çalıştıklarını, bu nedenle hak sahibi oldukları konutların taksitlerini ödemekte zorlandıklarını belirterek devletin zor durumdaki depremzedelere karşı daha anlayışlı davranması gerektiğini kaydetti. 
     Öte yandan, törene katılan 55 yaşındaki Elif Fırat adındaki dernek üyesi şeker hastası kadın, üzüntünden baygınlık geçirdi. Fırat, çağrılan 112 Acil servis aracıyla Kocaeli Devlet Hastanesi’ne kaldırıldı. 
     Gölcük’te ise meşalelerle yürüyen depremzedeler Körfez’e karanfil bıraktılar. 
     
     DÜZCE 

     Düzceliler, 17 Ağustos 1999 depreminde hayatını kaybeden 270 kişiyi gözyaşlarıyla andılar. 
     Düzce’de deprem feleketinde hayatını kaybeden 270 kişi, Düzce Depremzedeler Derneği DEPDER tarafından hazırlanan bir programla anıldı. 
     Düzce Anıtpark alanında depremin meydana geldiği saat olan 03.02’de biraraya gelen 100’e yakın DEPDER üyesi ve depremzede 
     vatandaşlar, meşale yakarak deprem felaketinde hayatını kaybedenleri andı. Depremde ölenlerin anısına bir dakikalık saygı duruşunda bulunan vatandaşlar, gözyaşlarına hakim olamadılar. 
     Düzce Depremzedeler Derneği Başkanı Ayşegül Şenol, kaçak yapı yaparak insanların ölümlerine sebebiyet verenlerin halen adalet önüne çıkarılmadıklarını ve malzemeden çalarak milyon dolarları kazandıklarını belirterek, şöyle konuştu 
     "Düzce’nin sesiz çığlığını tüm Türkiye’nin duyması istiyorum şu söze kulak verin, işte bu söz deprem feleketinde hayatını kaybeden kardeşlerimizin sesi. Dinle Türkiye, bu dışarıdan içeriye bir söz oldu. Ama içeriden dışarıya hiç ses duyulmadı. Oysa onlar hep, Sesimi duyan yok mu demişlerdi. Maalesef onların sesi hiç duyulmadı. Onlar, tonlarca yığınların altında yok olup gittiler. Şimdi bir nebze olsun o sesini duyuramayanların yaşadıklarına, duygularına, düşüncelerine de yer verelim. O andaki yaşamın dayanılmaz ağırlığı bir kuşun dayanılmaz hafifliği gibi uçup gitmesin istedik." Anma programı sonrasında bazı vatandaşlar, "Biz sadece 17 Ağutos’u yaşamadık. Düzce 12 Kasım depreminde yerle bir oldu ama sadece 17 Ağustos hatırlanıyor. Düzce bitti yerle bir oldu, birileri bunu görsün artık. Yeter acımız çok büyük ve halen deprem molozlarının içerisinde yaşıyoruz. Hangi yürek dayanır buna, kaldırın bu deprem yığınlarını. Artık yeter" sözleriyle görüşlerini dile getirdiler. 
     6 yıl önce, gece saat 03.02’yi gösterirken 45 saniye süren ve 
     merkez üssü Gölcük olan 7.4 şiddetindeki deprem, Düzce’de resmi rakamlara göre 270 kişinin ölümüne, 685 kişinin yaralanmasına neden olmuştu. 
     
     YALOVA 

     Marmara Depremi’nde hayatını kaybedenler, Yalova’daki Deprem Anıtı’nda okunan dualarla anıldı. 
     Marmara Depremi’nde ölenler için, Yalova sahilinde bulunan 17 Ağustos Parkı’nın içinde yer alan Deprem Anıtı’nda, Yalova Belediyesi ile Müftülük tarafından bir anma töreni düzenlendi. Törene binlerce Yalovalı katıldı. Gece boyunca Deprem Anıtı’nda bekleyen ve kaybettikleri yakınlarının adlarının yazılı olduğu anıtın mermer kaideleri üzerindeki deliklere çiçekler bırakan Yalovalılar, o günü tekrar yaşar gibiydiler. 
     Anma törenine Yalova Valisi Doç. Dr. Yusuf Erbay, AKP Yalova Milletvekili Şükrü Önder, CHP Yalova Milletvekili Muharrem İnce, Yalova Belediye Başkanı Barbaros Binicioğlu da katıldı. Anma törenine katılan vatandaşlara Yalova Belediyesi’nce helva ve içecek ikram edildi. 
     Gece 03.02’ye kadar gözyaşları içinde okunan dualara eşlik eden Yalovalılar, Büyük Önder Atatürk ve Deprem Şehitleri anısına bir dakikalık saygı duruşunda bulunduktan sonra evlerine dağıldılar. 
     
</TEXT>
</DOC>
