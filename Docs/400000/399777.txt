<DOC>
<DOCNO> 399777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonyas09.html </URL>
<DATE> 2005/12/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kirli ve soğuk havalarda burnunuzdan nefes alın 
</HEADLINE>
<TEXT>

     Kirli ve soğuk havalarda burundan alınan nefeste, havanın süzülerek ve ısınarak akciğerlere gittiği, bunun da bazı hastalıklara yakalanma riskini azalttığı belirtildi. 
     Erzurum Göğüs Hastalıkları Hastanesi Başhekimi Dr. Ayhan Yiğit, kış mevsiminin, soğuk havayla birlikte beraberinde hava kirliliği sorununu da getirdiğini söyledi. 
     Soğuk hava ve hava kirliliğinin ciddi hastalıklara yol açabildiğini vurgulayan Yiğit, bu riskin Doğu Anadolu Bölgesi’nde daha fazla olduğunu kaydetti. 
     Yiğit, özellikle Aralık, Ocak ve Şubat aylarında hastanelerinin doluluk oranının yüzde 100’e ulaştığını, yatan hastaların büyük bölümünün hava kirliliği ve soğuk havadan etkilendiğini anlattı. 
     
     "BURUNDAN NEFES ALINMALI" 
     Soğuk ve kirli havanın genellikle akciğer hastalıkları, solunum yolu enfeksiyonları, nefes darlığı, zatürre, grip ve nezle gibi hastalıklara yol açtığını belirten Yiğit, bu hastalıkların bazılarının erken teşhis edilmemesi halinde ciddi sonuçlara neden olabildiğine dikkat çekti. 
     Bu nedenle soğuk ve kirli havadan iyi korunulması gerektiğini anlatan Yiğit, "Bunun en pratik yollarından biri de soğuk ve kirli havalarda burundan nefes almaya özen göstermek" dedi. 
     Yiğit, nefesin burundan alınması halinde, burundaki kıvrımlar, kıl ve siller sayesinde, havanın süzülerek ve ısınarak akciğerlere gittiğini, bunun da havanın verebileceği zararı bir miktar azalttığını dile getirdi. 
     Bu nedenle burundan nefes almaya özen gösterenlerin, soğuk ve kirli havadan kaynaklanabilecek hastalıkları yakalanma riskinin daha az olduğuna dikkat çeken Yiğit, şunları söyledi 
     "Ağızdan alınan nefeste, hava olduğu sıcaklıkta ve kirlilikte akciğerlere gidiyor. Burundan alındığında ise bu unsurlar azalıyor. 
     Bunun yanında, ağız ve burunu atkı ile kapatmak da riski daha da azaltıyor" 
     
</TEXT>
</DOC>
