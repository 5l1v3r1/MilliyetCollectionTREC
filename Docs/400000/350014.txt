<DOC>
<DOCNO> 350014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy07.html </URL>
<DATE> 2005/06/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bağ-Kur'lular ve yakınları yurtdışında tedavi olabilecek... 
</HEADLINE>
<TEXT>

     61 sayılı "Esnaf ve Sanatkarlar ve 
     Diğer Bağımsız Çalışanlar Sosyal Sigortalar Kurumu Kanunu ile Tarımda Kendi Adına ve Hesabına Çalışanlar Sosyal Sigortalar Kanununda Değişiklik Yapılması Hakkında Kanun", Resmi Gazete’nin bugünkü sayısında yayımlandı. 
     Yasaya göre, Bağ-Kur’a bağlı çalışan, en az 10 ay sağlık sigortası primi ödeyen ve prim borcu bulunmayan sigortalı ve hak sahipleri, yurtdışında tedavi imkanından yararlanabilecek. 
     Bağ-Kur’lular, Sağlık Bakanlığı’nca yetkili kılınan hastanelerin sağlık kurullarınca düzenlenen raporlara göre, yurtiçinde tedavisinin mümkün olmadığı tespit edilen ve Sağlık Bakanlığı’nca da uygun görülen hastalıkların tedavisi için Kurum Yönetim Kurulu kararı alınarak, yine bu raporda belirtilen refakatçi ile 6 ay süreyle yurtdışına gönderilebilecek. 
     Bu süre, yurtdışında tedaviyi yapan sağlık kuruluşunun gerek görmesi ve bu gerekliliğin raporu veren hastane sağlık kurulunca uygun bulunması durumunda, 6 aylık dönemler halinde en çok 2 yıla kadar uzatılabilecek. Yurtdışında tedaviyi yapacak kuruluş, Sağlık Bakanlığı’nca yetkili kılınan hastaneler sağlık kurullarınca belirlenebileceği gibi Kurumca da belirlenebilecek. 
     Acil müdahaleyi gerektiren durumlar ile hastalığın komplikasyonuna bağlı olarak gelişen durumlar hariç, raporda belirtilmeyen hastalıklara ait tedavi giderleri ödenmeyecek. 
     Yasa bugün yürürlüğe girdi, ancak yasanın uygulanmasına ilişkin usul ve esaslar bir ay içinde hazırlanacak yönetmelikle düzenlenecek. 
     
     ASKERİ HAKİMLİK SINAVI 
     59 sayılı "Askeri Hakimler Kanununda Değişiklik Yapılmasına 
     Dair Kanun" da Resmi Gazete’nin bugünkü sayısında yayımlandı. 
     Yasaya göre, hukuk fakültesini bitiren ve henüz askerlik hizmetini yapmamış erkek vatandaşlar ile en az 4 yıllık fakülte veya yüksekokulu Türk Silahlı Kuvvetleri nam ve hesabına okuyarak muvazzaf subay nasbedilenlerden veya 926 sayılı Türk Silahlı Kuvvetleri Personel Kanunu hükümlerine göre dış kaynaktan muvazzaf subay nasbedilenlerden hukuk fakültesi mezunu muvazzaf subaylar, askeri hakimlik sınavına başvurabilecek. 
     Yasa, bugün yürürlüğe girdi. 
     
</TEXT>
</DOC>
