<DOC>
<DOCNO> 354375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko22.html </URL>
<DATE> 2005/06/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TÜSİAD Ek protokolün imzalanması ertelenemez 
</HEADLINE>
<TEXT>

     Türk Sanayicileri ve İşadamları Derneği TÜSİAD , Türkiye’nin öncelikli gündeminin, Ankara anlaşması Ek Protokolü’nü imzalamak olması gerektiğini belirterek, protokolün imzalanmamasının "üyelik müzakerelerinin açılmasını ertelemekle eş anlama" geldiğine dikkat çekti. 
     TÜSİAD’tan yapılan açıklamada, hükümetin, 17 Aralık 2004 tarihinde AB Hükümet ve Devlet Başkanları Brüksel Zirvesi’nde alınan kararla, AB ile tam üyelik müzakerelerinin resmen başlayacağı 3 Ekim 2005 tarihine kadar, 12 Eylül 1963 tarihli Ankara Anlaşması’nı, Birliğe yeni üye olan on devlete uyarlayacağına yönelik protokolü imzalamaya hazır olduğunu beyan ettiği hatırlatıldı. 
     Türkiye açısından öncelikli gündemin, Ankara Anlaşması’nı, AB’ye yeni üye olan 10 ülkeye genişleten protokolün imzalanması olması gerektiğina dikkat çekilen açıklamada, "Nitekim, bu yönde atılan ilk adım olarak, Türkiye, AB ile bir süredir müzakerelerini sürdürdüğü protokol metnine mutabakatını bildiren mektubu, Mart ayında AB Komisyonu’na iletmiş ve, bu protokol, 13 Haziran 2005 tarihinde yapılan Avrupa Bakanlar Konseyi toplantısında karar altına alınmış bulunmaktadır" denildi. 
     TÜSİAD açıklamasında, Türkiye’nin, mutabakatını bildirdiği bu protokolü imzalayarak, AB nezdinde alınmış 17 Aralık 2004 Zirve kararlarına göre "yükümlülüklerini yerine getirmiş" olacağı ifade edildi. "Atılan bu adım, Türkiye için hazırlanan ’Müzakere Çerçevesi’ çalışmalarına da olumlu etkide bulunacak" denilen açıklamada, şöyle denildi 
     "Türkiye böylelikle AB üyeliği konusundaki kararlılığını da ortaya koymuş olacaktır. Gümrük Birliği’nin AB’nin yeni üyelerine de teşmili, Türkiye’nin kabul ettiği, tam üyelik müzakerelerinin başlaması için yerine getirilmesi gereken bir husustur. Bu itibarla, bu protokolün ertelenmesini istemek veya bu protokolden vazgeçilmesini talep etmek, üyelik müzakerelerinin açılmasını ertelemekle eş anlamlıdır ve Türkiye’nin AB’ye üyelik perspektifiyle çelişmektedir." 
     
</TEXT>
</DOC>
