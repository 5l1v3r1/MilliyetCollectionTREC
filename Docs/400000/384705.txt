<DOC>
<DOCNO> 384705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yazar/civaoglu.html </URL>
<DATE> 2005/10/07/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Öteki 
</HEADLINE>
<TEXT>


Dışişleri Bakanı Abdullah Gül, Londra'daki öğrencilik yıllarında namaz kılacak yer bulamadığı için oturduğu semtin kilisesine gider, bir köşede sessiz sedasız ibadet edermiş. 
Bir gün yakalanmış. 
Kilisenin papazı, bu genç adamın ibadet ettiğini öğrenince, "Her zaman gelebilirsin" demiş. 
Gül'den dinlediğime göre... 
Kiliseye gittiğinde papaz ve diğer görevliler onu saygıyla karşılıyor, namaz kılması için yer gösteriyorlarmış. 
Hoşgörünün, laik zihniyetin, medeniyetler ve dinler uzlaşmasının bu güzel örneğini Türkiye'nin siyasetinde en üst düzeyde söz sahibi 3 kişiden biri olan Başbakan Yardımcısı ve Dışişleri Bakanı Gül'ün daha genç yaşta bu "olgunluk" deneyimini yaşaması önemlidir. 
Belki de Türkiye'nin zaman zaman parçalı bulutlu görünmeye başlayan laik hava sahasında bir koruma oluşturabilir. 
AB yolunda lastiğin patlamaması için bu özen gereklidir. 
.................. 
Gerçi Türkiye'nin Müslüman çoğunlukta halkıyla Hıristiyan Avrupa'dan farklı olduğu ve zamanla bir "sentezin" oluşacağı görünüyor ama abartmamak gerek. 
Sözgelişi... 
Dünkü Dışişleri Bakanı yemeği... 
Geçen yıl Günter Verheugen Avrupa Birliği Genişlemeden Sorumlu Komiserliği'ni Olli Rehn'e devrederken bir tavsiyede bulunmuş 
"Ne benim ne de başkalarının anlattıklarına kulak verme. Türkiye için yargılarını kendi gözlemlerinle oluştur." 
Olli Rehn, bu tavsiyeyi tutacağını söylemiş. 
Lüksemburg'da aldığım izlenimler, "Türkiye'nin dost bir bakış kazandığı" oldu. 
Rehn, bir kez daha Türkiye'de konuk. 
Onun onuruna Dışişleri Bakanı yemeği "iftar" formatında düzenlenmiş. 
Şarap kadehleriyle sonuçlanmayan bir "resmi" AB yemeği olağan değil. 
Bu ve benzeri sahnelerle Türkiye gerçeği mi algılanmış olacak 
AKP öncesi iktidarlarda böyle değildi. 
Diplomatik yemekler iftara dönüşmezdi. 
Olli Rehn belki bunu daha geniş görüşle yorumlayabilir, fakat AB'nin diğer kanaat önderleri aynı açıdan bakmazlar. 
"Biz Türkiye bakanlarını Noel yemeğine mi çağırıyoruz " çivisini sokabilirler. 
................. 
Bir gece önce Aya İrini'de caz konseri vardı. 
Dünya cazına yön veren 4 sanatçıdan biri Patricia Barber muhteşemdi. 
Sahneye çıplak ayakla geldi. Ve piyanosuyla orkestra arkadaşlarının harikulade performansıyla, sesiyle, yorumlarıyla dinleyenleri büyüledi. 
Dinleyicilerin yarısı yabancılardı. 
Ancak... Bir eksiklik vardı. 
Aya İrini'de verilen konserlerde büfe kurulur... 
Yerel damak zevkini yansıtan pilav verilir. Şarap servisi yapılır. 
Patricia Barber'ın konseri öncesinde ve "ara"da hiçbiri yoktu. 
İstanbul'da yaşayan yabancı diplomat, yabancı sermaye şirketlerinin yöneticileri, öğretim üyeleri yakınıyorlardı 
"Aç kaldık. Damağımız, boğazımız kurudu. Her zamanki gibi yiyecek ve içecek buluruz diye aç geldik. Zaten İstanbul trafiği nedeniyle konser öncesinde yemeğe gidecek zaman bulmak da mümkün değil." 
Gerçekten... Avrupa sanat etkinliklerinde büfeler kurulur, beyaz ve kırmızı şarap sunulur. 
Şampanya servisi vardır. 
Ve bunlar hiç de cep yakan fiyatlarda değildir. 
Türkiye laik ülkeyse... Konser mek nlarıyla cami avluları birbirine karıştırılmamalı. 
Ramazanın gerekleri, evlerde ve ibadet yerlerinde uygulanır. 
Lokantalarda, eğlence yerlerinde, sanat etkinliklerinde değil. 
Oralar, laik Türkiye'nin, laik ilkelerinin geçerli olduğu yerlerdir. 
Bu ülkede yaşayan ve ramazanda oruç tutmayan oruç tutmanın gereklerini yerine getirme zorunluluğu bulunmayan nüfus üzerinde bu tür uygulamalar "zorlama" niteliğindedir. 
İnsan hakları ve özgürlüklerinde "dolaylı" ihlaldir. 
Siyasi iktidardan çekinme nedeniyle böyle laiklikle örtüşmeyen "yanlış" uygulamalar çok kötü tepebilir. 
................. 
3 Ekim sonrası Avrupa gazetelerinde yayımlanan Türkçe, "AB... İnşallah", "Hoş geldin ama yavaş yavaş" gibi manşetler şimdi güzel görünüyor ama din farkı vurgulamaları sürerse, içki yasakları, iftar davetleri ile "öteki" oluruz. 



</TEXT>
</DOC>
