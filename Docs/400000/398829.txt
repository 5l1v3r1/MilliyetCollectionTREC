<DOC>
<DOCNO> 398829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/siyaset/asiy.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgürlük terörist sığınağı olamaz' 
</HEADLINE>
<TEXT>


Erdoğan, "Düşünce ve ifade özgürlüğü gerekçesiyle terör odaklarına ve propagandistlerine hoşgörülü davranmak, bu yolda yapacağımız en büyük yanlıştır. Teröre prim verilemez" dedi 

Önder Yılmaz - Barcelona 


Başbakan Recep Tayyip Erdoğan, "ifade ve basın özgürlüğünün terör örgütlerinin sığınağı olamayacağını" söyledi. 10. Avrupa-Akdeniz Zirvesi EUROMED , dün aile fotoğrafının çekilmesi ile açıldı. Zirvedeki konuşmasında, terörle mücadelede uluslararası işbirliğinin önemini vurgulayan Erdoğan, yıllardır tartışılan özgürlük-güvenlik dengesi açısından önemli çıkış yaptı. "Açık ve net olarak söylüyorum. Düşünce ve ifade özgürlüğü gerekçesiyle terör odaklarına ve propagandistlerine hoşgörülü davranmak, yapacağımız en büyük yanlıştır. Terör dehşet duygusu uyandırmak amacıyla acımasızlığını en ileri boyutta sergilemek durumundadır. Terör hoşgörülü davranmaz ve masum ayırımı yapmaz" dedi. 

'Yaşama hürriyeti' 
Danimarka Başbakanı Anders Fogg Rasmussen'in de bulunduğu zirvede, Roj TV krizine üstü örtülü olarak değinen Erdoğan, şunları söyledi "Terör propagandistlerinin ifade hürriyeti, katledilen insanların, beşiğinde kurşuna dizilen bebeklerin, günahsız öldürülen yaşlı insanların hayatından daha değerli, daha üstün olamaz. Bunun aksini savunmak teröre prim vermek anlamına gelir. Düşünce, ifade ve basın özgürlüğü, terör örgütlerinin sığınağı haline getirilemez. Terörün patronajındaki propaganda odaklarının ifade hürriyetini savunanlar, kurşuna dizilen insanların yaşama hürriyetine, hayat hakkına sırt çevirdiklerini unutmamalıdırlar." 
Bu sözlerinin, terörün gerçek yüzüyle henüz karşılaşmamış olanlarca abartılı bulunabileceğine dikkat çeken Erdoğan, şöyle devam etti "Ben burada teröre 40 binden fazla insanını kurban vermiş bir ülkenin Başbakanı olarak konuşuyorum. Biz terörün gerçek yüzünü gördük. Teröre gösterilecek en küçük müsamaha çok sayıda masum insanın hayatına mal olacak vahim bir hatadır." 
EUROMED'in 10 yılda ortaya koyduğu çoğu hedefe ulaşamadığına işaret eden Erdoğan, tıkanıklık nedeniyle siyasi değil, ekonomik ve kültürel boyutlara ağırlık verilmesini, Balkan ülkeleriyle sürekli sekreterya kurulmasını önerdi. 

'Rasmussen inceliyor' 
Erdoğan, Esenboğa Havalimanı'nda yaptığı basın toplantısında, Rasmussen'in Roj TV konusunda incelemeyi sürdürdüğünü ve bu konuda ABD'den belge aldığını söyledi. Erdoğan, Almanya Başbakanı Merkel'in de ilkbaharda Türkiye'ye geleceğini açıkladı. 

NOTLAR 
Danimarka'yla soğukluk 

Danimarka ile Türkiye arasında Roj TV nedeniyle yaşanan soğukluk, zirvedeki aile fotoğrafına da yansıdı. Aile fotoğrafında Avrupa Birliği Dış Politika ve Ortak Savunma Temsilcisi Javier Solana ve Hollanda Başbakanı Jan Peter Balkenende arasında yer alan, çevresindeki liderlerle tokalaşan Başbakan Erdoğan, Danimarkalı meslektaşı Rasmussen'le göz göze dahi gelmedi.Erdoğan'ın zirvede Filistin Devlet Başkanı Mahmud Abbas, İsrail Başbakan Yardımcısı Ehud Olmert ve Lübnan Başbakanı Fuat Sinyora ile görüşmeler yapması, "Ortadoğu sorunu konusunda arabuluculuğa mı soyunuyor " yorumlarına yol açtı. 

Tartışma çıktı 
Erdoğan'ın ikili temaslarını izleyen Türk gazetecilerin görüşmelerin yapıldığı koridordan uzaklaştırılmak istenmesi, EUROMED ve İspanyol diplomatları ile Başbakanlık Sözcüsü Akif Beki arasında tartışmaya neden oldu. Görevlilerin korumaları çağırması üzerine gerilen ortam, Türk diplomatların araya girmesi üzerine yumuşadı.Başbakan Erdoğan'ın terör konusundaki sert konuşması, zirvenin 11 maddelik sonuç bildirgesine, "Terörle kararlılıkla mücadele edilmeli" şeklinde yansıdı. 

Rasmussen Beni kızdırmaz 

İRFAN KURTULMUŞ Kopenhag 

Tempo dergisinin Danimarka Başbakanı Rasmussen ile Abdullah Öcalan'ı aynı yatakta gösteren karikatürü için Rasmussen, şunları söyledi "Bu tür şeyler beni kızdırmaz. Sadece gülümsememe yol açar. Ülke olarak bu çizimlere alışkınız." Danimarka'da hiçbir siyasetçi karikatürle ilgili görüş belirtmedi. Sadece Politiken gazetesi kısa bir haberle, "Türk dergisi Danimarka'nın ifade özgürlüğünü test ediyor" başlığıyla, karikatürü kamuoyuna duyurdu. 


</TEXT>
</DOC>
