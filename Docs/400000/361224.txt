<DOC>
<DOCNO> 361224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/asiy.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Trakya'da çağrı 
</HEADLINE>
<TEXT>


Gümülcine ve İskeçe'deki Türkleri ziyaret eden 8 milletvekili, "Türkiye'de Rum azınlığa tanıdığımız hakları Türklere tanıyın, başka bir şey istemiyoruz" dedi 

Önder Yılmaz - Ankara 


Batı Trakya'yı ziyaret eden 8 AKP ve CHP milletvekili, Türk azınlığın karşılaştığı güçlükleri yerinde tespit etti. TBMM Türkiye - AB Karma Parlamento Komisyonu üyeleri, Yunanlı muhataplarına, "Türkiye'de Rum azınlığa tanıdığımız hakları Batı Trakya'daki Türklere tanıyın, başka bir şey istemiyoruz" çağrısında bulundu. 
Komisyon Başkanı ve AKP Trabzon Milletvekili Aydın Dumanoğlu, 26 - 29 Haziran'da gerçekleşen gezinin bir ilk olduğunu belirterek bölgedeki tespitlerini "dram" olarak niteledi. Gümülcine ve İskeçe'de köy köy dolaştıklarını ifade eden Dumanoğlu, Batı Trakya'da "Türk" kelimesini kullanmanın yasak olduğunu, Türklerin seçtiği müftünün Yunan hükümetince kabul edilmediğini, 60 bin kişinin vatandaşlıktan çıkarıldığını vurguladı. 

Avrupa'nın çelişkisi 
CHP'li Onur Öymen de, "Vatandaşlarımız eziklik içinde. Türkiye'den bekledikleri desteği bulamamanın üzüntüsünü yaşıyorlar. Orada bunlar yapılırken, Türkiye'ye azınlık haklarında şunu yapın, bunu yapın demeleri tam bir çelişki" ifadelerini kullandı. 
AKP'li Arif Demirkıran da, "Bir AB ülkesinde gördüğümüz manzaralar hiç de AB ile uyum sağlamıyordu" diye konuştu. 
Batı Trakya'da 40 yıl önce Türkiye'den gönderilen kitapların okutulduğunu ifade eden milletvekilleri, "Oradaki vatandaşlarımız sadece kitaplara bağlı kalsalar, insanoğlunun Ay'a ayak bastığından haberdar olmayacaklardı" dedi. Dumanoğlu ile Öymen, Türkler ve Türkiye'de yaşayan Rumların durumlarını başlık başlık tespit etti 

Türk kelimesi yasak 
TÜRK DEĞİL MÜSLÜMAN AZINLIK Batı Trakyalılar'ın kendilerini Türk olarak tanımlamasına izin verilmiyor. İskeçe Türk Gençler Birliği, Gümülcine Türk Yüksek Tahsilliler Birliği adlarında Türk kelimesi olduğu için kapatıldı. Yunan hükümeti, Türkleri "Müslüman azınlık" olarak tanımlıyor. Buna karşılık Türkiye'deki Rumlar, kiliselerde, okul ve hastanelerinde Rum kelimesini kullanabiliyor. 
VAKIF YÖNETİMİ Türk ve Müslümanlar'a ait vakıflara Türk yöneticiler getirilmiyor. Yunan kökenli isimler kayyum olarak atanıyor. Türkiye'de Rumlar dahil azınlık vakıfları kendi yönetimlerini belirleyebiliyor. Ayrıca yasalarla hakları genişletiliyor. DİNİ LİDER TANINMIYOR Türkler'in seçtiği dini liderler Yunan hükümetince tanınmıyor. Yunanistan, kendi belirlediği isimleri atıyor. AİHM'nin din ve vicdan özgürlüğünü ihlal ettiği kararına rağmen hükümet bu konuda geri adım atmıyor. Türkiye'de Ortadoks Rum Patriği, cemaatlerince benimsenen isimler arasından seçiliyor. 

Etnik yapı değiştiriliyor 
NÜFUS YAPISI Batı Trakya'ya sözde Pontuslu göçmenler yerleştiriliyor. Nüfus ve etnik yapı değiştiriliyor. EKONOMİK SORUNLAR Tütün üreticiliği yapan Türkler, kota nedeniyle ürünlerini pazarlayamıyor ve göç etmek zorunda kalıyor. Böylece nüfus dengesi değişiyor. 

Vatandaşlıktan çıkarma 

TÜRK ÖĞRETMEN OLMAZ Yunanistan, 120 Türk okuluna Türkiye'den öğretmen gitmesine karşı çıkarken, 35 öğretmen kontenjanını da 16'ya indirdi. Yunan hükümeti, yetersiz Yunanlıları Türkçe öğretmeni olarak atıyor. Zorunlu temel eğitim süresi 9 yıl ama azınlıklara 6 yıl uygulanıyor. Türkiye'den gönderilen ders kitapları kabul edilmiyor. Türkiye'deki Rum okullarında Rum öğretmenler kontenjan çerçevesinde eğitim veriyor. Kitaplarda da objektif kriterler dışında sınırlama yok. SEÇME VE SEÇİLME HAKKI Yüzde 3'lük ülke barajı bağımsız adaylara da uygulandığı için Türkler seçilemiyor. VATANDAŞLIKTAN ÇIKARMA 60 bin Türk vatandaşlıktan çıkarıldı. Yeniden Yunan vatandaşlığına girmeleri engellendi. Türkiye'de Rumlar istemedikleri sürece Türk vatandaşlığından çıkarılamıyor. 

Mülk alımında izin şartı 

Batı Trakya'da mülk alıp satmak isteyenler, özel komisyondan izin almak zorunda. Türkiye'deki Rumlar ise istedikleri yerden mülk satın alabiliyor. Bölgedeki Osmanlı ve Türk eserleri bakım ya da restorasyondan geçirilmiyor. Yıkılmak üzere olanlar ise ortadan kaldırılıyor. Atina, ortak kurulan restorasyon uzmanlar toplantısını çeşitli bahanelerle engelliyor. 


</TEXT>
</DOC>
