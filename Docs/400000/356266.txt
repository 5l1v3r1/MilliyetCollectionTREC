<DOC>
<DOCNO> 356266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy21.html </URL>
<DATE> 2005/06/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Başbakan Erdoğan yarın Bakü'ye gidecek... 
</HEADLINE>
<TEXT>

     Başbakan Recep Tayyip Erdoğan, 2 günlük resmi ziyaret için yarın Azerbaycan’ın başkenti Bakü’ye gidecek. 
     30 Haziran Perşembe günü Haydar Aliyev Parkı’nda Aliyev’in 
     heykeline çiçek bırakacak olan Erdoğan, Türk ve Azerbaycan şehitlikleri ile Fahri Hıyabanı da ziyaret edecek. Başbakan Erdoğan, burada Haydar Aliyev’in mezarına çiçek koyacak. Daha sonra Başbakan Erdoğan için resmi karşılama töreni düzenlenecek. Başbakan Erdoğan, ziyaret kapsamında Azerbaycan Cumhurbaşkanı İlham Aliyev ile baş başa görüşecek. Heyetler arası görüşmelerin ardından, iki ülke arasındaki anlaşmaların imza töreni yapılacak. İki liderin düzenleyecekleri ortak basın toplantısının ardından, Türk işadamlarıyla öğle yemeğine geçilecek. Başbakan Erdoğan, daha sonra Azerbaycan Milli Meclis Başkanı ile bir araya gelecek ve Meclis Genel Kurulu’na hitap edecek. Başbakan Erdoğan, Azerbaycan Başbakanı Artur Raşizade ile de akşam saatlerinde ikamet edeceği Hyatt Oteli’nde görüşecek. Türkiye’nin Bakü Büyükelçiliği’nin temel atma törenine katılacak olan Erdoğan, Haydar Aliyev Vakfı’nı da ziyaret edecek. Başbakan Erdoğan, Gülistan Sarayı’nda onuruna verilecek akşam yemeğinin ardından yurda dönecek. 
     
</TEXT>
</DOC>
