<DOC>
<DOCNO> 374730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko25.html </URL>
<DATE> 2005/09/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
TİM Başkanı Satıcı İyi başlayan yılın son aylarında düşüş göze çarpıyor 
</HEADLINE>
<TEXT>

     Ali Bayaslan AA 

Türkiye İhracatçılar Meclisi TİM Başkanı Oğuz Satıcı, ''İyi başlayan 2005 yılının son aylarında, ihracatın ivmesinde maalesef aşağı yönlü bir hareket göze çarpmaktadır'' dedi. 
     TİM, Ağustos ayı ihracat rakamlarını, Düzce'nin Akçakoca ilçesinde düzenlenen basın toplantısıyla açıkladı. Satıcı, toplantıda yaptığı konuşmada, Akçakoca'nın ihracatta önemini ve ağırlığını gittikçe arttıran fındık üretimi ve ihracatı için oldukça önemli bir konumda olduğunu belirtti. 
     Dünyada en çok tercih edilen Türk fındığı üretiminin toplam dünya üretiminin yüzde 75'i civarında olduğunu kaydeden Satıcı, 2004 yılında 1 milyar 224 milyon dolar olarak gerçekleşen fındık ve mamulleri ihracatının, 64 milyar dolarlık toplam ihracat içerisindeki payının yüzde 1.9'a, 7.6 milyar dolarlık tarım sektörü ihracatı içerisindeki payının ise yüzde 16.1'e çıktığını bildirdi. 
     Fındık ihracatının yüzde 80'den fazlasının Avrupa Birliği AB ülkelerine gerçekleştirildiğine değinen Satıcı, 2004 yılında fındık sektörünün yüzde 85 ile ihracatını en fazla arttıran sektör olduğunu söyledi. 
     Oğuz Satıcı, 2005-2006 sezonunda, Avrupalı çikolata sanayicisinin stoklarındaki ciddi azalmanın yanında İtalya, İspanya ve ABD'deki rekolte kayıplarının sonucu olarak tahmini 540 bin ton kabuklu fındık üretiminin 440 bin tonunun ihraç edilmesi ve en az geçtiğimiz sezon seviyesinde gelir elde edilmesinin beklendiğini belirtti. 
     Fındık Tanıtım Grubu'nun 1996 yılından beri fındığın insan sağlığına olan olumlu etkileri ve yeni lezzetlerin yaratılması ve yeni müşteri bulma noktalarında etkin olmasının, her geçen yılla birlikte tüketim miktarında artışı da beraberinde getirdiğini ifade eden Satıcı, grubun başta ABD ve Uzakdoğu olmak üzere yeni tüketim sahaları, yeni piyasalar yarattığının görüldüğünü söyledi. 
     
     ''İHRACATIMIZ KAN KAYBETMEKTEDİR'' 
     Satıcı, 2005 ihracat hedefini 2003 ve 2004 yılı performanslarını da göz önüne alarak 72 milyar dolar olarak tahmin ettiklerini anımsatırken, ''aylık ortalama 6 milyar dolarlık bir ihracat anlamına gelen bu rakam maalesef psikolojik bir sınır olarak karşımıza çıkmıştır. İyi başlayan 2005 yılının son aylarında ihracatın ivmesinde maalesef aşağı yönlü bir hareket göze çarpmaktadır'' dedi. 
     İhracat trendinin aşağı gittiğini belirten Satıcı, şunları kaydetti 
     ''Fındık sektöründe yakalanan bölgesel başarı bir yana ihracatımız kan kaybetmektedir. Türkiye'nin uygulamış olduğu para ve maliye politikası bugün için Türk parasının değerlenmesine, dövizin de değerinin düşmesine sebep olmaktadır. Çünkü para ve maliye politikasının temeli Türkiye'nin taşıdığı borç stokunu çevirmeye yöneliktir. Dolayısıyla faiz, kur politikası üzerinde bir baskı yaratmakta, yüksek reel faiz ve bu piyasanın vaat ettiği kardan dolayı, ulusal ve uluslararası sermaye, büyük ve küçük tüm yatırımcılar Türkiye'ye sürekli kaynak ve sermaye aktarmaktadır. Bu durum da TL'nin aşırı değerlenmesine ve yüksek faize neden olmakta ve üretici ihracatçılarımızın hammaddelerini gittikçe artan oranlarda ithal etmelerine netice vermektedir.'' 
     
     ''SORUMLULUK MUHALEFETE DE AİTTİR'' 
     Bu yılın ilk 6 aylık verilerine göre hammadde ve ara malları ithalatının toplam ithalatın 71.6'sı olduğunu kaydeden Satıcı, yaptıkları ilk 500 ihracatçı firma araştırmasında firmaların ihracat toplamının 43.8 milyar dolar olurken, ithalat toplamının 59.1 milyar dolar olarak gerçekleştiğinin görüldüğünü söyledi. 
     Satıcı, ''Bu rakamların apaçık ortaya koyduğu gibi, Türkiye gittikçe ithal hammaddeye bağımlı hale gelmektedir. Hükümetimizin üretimin, ihracatın daha fazla kan kaybetmemesi için para ve maliye politikalarını tekrar gözden geçirmesi gerekmektedir. Üretimin desteklenmesine yönelik politikaların geliştirilmesi ve hayata geçirilmesine şiddetle ihtiyaç vardır'' diye konuştu. 
     ''Bu noktada sorumluluk, kaliteli iktidarın bir ön koşulu olan muhalefete de aittir'' diyen Satıcı, Türkiye'de siyaseten olması gereken muhalefetin, Türkiye'deki üreticinin ve ihracatçının sorunlarının çözümünden yana tavır takınması gerektiğini kaydetti. 
     
     ''MÜZAKERELERİN BAŞLAMASI İÇİN ENGEL KALMADI'' 
     Oğuz Satıcı, Türkiye'nin AB ile müzakerelere başlaması için hiç bir engelin kalmadığını vurgularken, Türkiye'nin Güney Kıbrıs Rum Kesimi'ni tanımasının tamamen ayrı bir konu olduğunu, bunun müzakerelerin başlaması için bir ön koşul olmadığını söyledi. 
     Türkiye'nin, 17 Aralık 2004 zirvesi sırasında ve bu tarihi izleyen süreç boyunca, EK protokolü imzalamaya hazır olduğunu, ancak bunun Güney Kıbrıs Rum Kesimi'ni tanıyacağı anlamına gelmeyeceğini pek çok kez beyan ve teyit ettiğini ifade eden Satıcı, şunları söyledi 
     ''Dolayısıyla deklarasyon hiç kimse için sürpriz olmamıştır, olmamalıdır. Ek Protokol, Gümrük Birliği kapsamındaki sanayi ürünlerinin serbest dolaşımını içermektedir ki, zaten iki taraf arasında doğrudan ticaret sorunsuz bir şekilde yapılmaktadır. 
     Limanlar ve havaalanları ise hizmetler sektörü ve kişilerin serbest dolaşımı başlıklarında değerlendirilmesi gereken konulardır. Müzakerelerin açılması sırasında değil, müzakere sürecinde ele alınacak başlıklar altında değerlendirilecektir. Biz bu konuların müzakere sürecinde gündeme geleceğinin zaten farkındayız.'' Satıcı, başta Fransa olmak üzere bu deklarasyona tepki veren ülkelerin açıklamalarını kendi kamuoylarına verilmiş bir mesaj olarak algılama taraftarı olduklarını belirtirken, 3 Ekim 2005 tarihinde Türkiye ve Avrupa Birliği arasında üyelik müzakerelerinin başlayacağını söyledi. 
     Üyelik müzakerelerinin kolay bir süreç olmadığını vurgulayan Satıcı, özellikle önümüzdeki dönemde ciddi bir yapısal değişimden geçecek ortak tarım politikasına uyum için hazırlıklara bugünden başlanması gerektiğini söyledi. 
     
     İHRACAT RAKAMLARINI DEĞERLENDİRDİ 
     İhracat rakamlarını da değerlendiren Satıcı, Ağustos ayı ihracat artışının 2004 Ağustos ayında gerçekleşen yüzde 22.1'lik artışa göre düşük kaldığını da ifade ederek, ''ayrıca bu ivme kaybı 2005 Ocak-Ağustos ihracat artışı olan yüzde 17.1 oranı ile 2004 yılı aynı dönemde gerçekleşen yüzde 33.6 olan ihracat artışı ile karşılaştırdığımızda da oldukça net bir şekilde görülebilmektedir'' dedi. 
     Satıcı, Rusya Federasyonu ile yaşanan sorunların çözüme kavuşturulmuş olmasından dolayı yaş meyve sebze sektöründe yüzde 24.9'luk artış kaydedildiğini ifade etti. 
     TİM Başkanı Satıcı, bir soru üzerine para ve maliye politikalarında üretici lehine revizyon yapılması gerektiğini söyledi. 
     Satıcı, bir başka soru üzerine, muhalefetin iktidarla birlikte bir şeyler yaratabileceğini, üretici ve ihracatçının nasıl birbirlerini terbiye ederek yükseğe çıkıyorlarsa, iktidar-muhalefet ilişkilerinde de böyle olduğunu bildirdi. 
     Satıcı, ''siz muhalefetin ekonomi ile ilgili üretici, ihracatçıyla ilgili bir söylemini duyuyor musunuz '' dedi. 
     
     ''TL, YÜZDE 35-40 CİVARINDA AŞIRI DEĞERLİ'' 
     Satıcı, bir gazetecinin ''Türk Lirası'nın ne kadar değerli olduğuna'' ilişkin sorusu üzerine, ''Türk lirası yüzde 35-40 civarında maalesef aşırı değerlidir'' yanıtını verdi. 
     Oğuz Satıcı, ihracatta yıllık hedefin yakalanmaması riski bulunup bulunmadığının sorulması üzerine de, yıllık hedefin yakalanmama riski olmadığını, ancak her şeyin skor olmadığını, ne üretildiğinin önemli olduğunu kaydetti. 
     
</TEXT>
</DOC>
