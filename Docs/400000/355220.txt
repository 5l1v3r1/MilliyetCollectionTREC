<DOC>
<DOCNO> 355220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur44.html </URL>
<DATE> 2005/06/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hemşire tayini için kavga çıktı 2 ölü, 4 yaralı 
</HEADLINE>
<TEXT>

     Yalçın ATA- Müzeyyen İLKER DHA 

      AYDIN'ın Germencik İlçesi Erbeyli Köyü'nde köye dışarıdan geldikleri iddia edilen bir grup genç ile köylüler arasında dün akşam çıkan kavgada, 2 kişi tabanca ve pompalı tüfekle öldürüldü, 4 kişi yaralandı. 
     İddiaya göre bir ay önce köydeki bir düğünde parmağından bıçakla yaralanan bir çocuk, köyden bir grup genç tarafından tedavi edilmesi amacıyla sağlık ocağına götürüldü. İddiaya göre Lojmanda oturan hemşire Makbule Açıkgöz, mesai saati dışı olduğu gerekçesiyle hastaya bakmadı. Bunun üzerine hasta yakınları ile hemşire ve eşi Bahadır Açıkgöz arasında tartışma yaşandı. 
     Bu olaydan sonra bir grup köylü, hemşirenin Erbeyli Sağlık Ocağı'ndan tayininin çıkarılması için topladıkları 270 imzalı dilekçeyi Germencik Kaymakamlığına verdi. Germencik Kaymakamı Niyazi Can ise köylülerin bu talebini reddetti. 
     Başlatılan bu kampanya üzerine, köylüler ile hemşire arasındaki gerginlik giderek tırmandı. Köy muhtarı gerginliği gidermek için köylülerle Açıkgöz ailesi arasında aracı olmak istedi. Dün gece saat 23.30 sıralarında İncirliova'dan gelen 10 kişilik grup, köy kahvesinde oturan Muhtar Hüseyin Özdemir ile görüşmek istedi. Görüşme sırasında köy kahvesinde bulunanlarla dışarıdan gelen grup arasında başlayan tartışma büyüyerek bir anda kavgaya dönüştü. Kavga sırasında kimler tarafından kullandığı belirlenemeyen 2 tabanca ve 1 pompalı tüfekten çıkan mermilerlerden Erşan Elmas 35 , Ahmet Demir 37 , Osman Demir 30 , Güven Özcan 32 , Enver Demir 33 ve Ramazan Özdemir 55 ağır şekilde yaralandı. Yaralılardan Erşan Elmas ve Ahmet Demir, kaldırıldıkları Aydın Devlet Hastanesi'nde yaşamını yitirdi. Osman Demir İzmir Devlet Hastanesi'ne, Güven Özcan ise Tıp Fakültesi Hastanesi'ne sevk edildi. 
     Olayı duyan köylüler Devlet Hastanesi'ne akın etti. Ameliyata alınan yaralılar için yerel radyo ve televizyonlardan kan ihtiyacı anonsunda bulunuldu. Ölenlerden Ahmet Demir'in annesi Sabahat Demir sinir krizi geçirerek, acil servis önünde bayıldı. Olaya adı karışan ve tartışmalara neden olduğu ileri sürülen C.S. ile hemşirenin kocası Bahadır Açıkgöz'ün arandığı, bunun dışında kimsenin gözaltında olmadığı belirtilirken, jandarmanın soruşturmayı sürdürdüğü bildirildi. 

     
</TEXT>
</DOC>
