<DOC>
<DOCNO> 355759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo11.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi Tango zamanı 7-6 
</HEADLINE>
<TEXT>


Konfederasyon Kupası'nın yarı finalinde Meksika ile Arjantin, normal süre ve uzatmalarda yenişemedi. 1-1'lik eşitlikle geçilen 120 dakikanın ardından Tangocular penaltılarla 7-6 üstünlük sağlayıp, finale yükseldi 



Almanya'da düzenlenen Konfederasyon Kupası'nda Brezilya'nın ardından finale yükselen ikinci ekip Arjantin oldu. İki Latin temsilcisini Hannover'da karşı karşıya getiren yarı final maçında Tangocular, Meksika'yı penaltılarla 7-6 mağlup etti. 
Mücadelenin ilk devresi karşılıklı ataklarla geçilirken, ikinci yarıda Meksika adına Zinha'nın ceza yayı üzerinden şutu direkten döndü. Mücadelenin normal süresi 0-0 eşitlikle geçilirken, 90'da Saviola, 90 3'te Marquez'in atılmasıyla iki ekip de uzatmaya 10'ar kişiyle girdi. 104. dakikada savunma oyuncusu Salcido, Meksika'yı öne geçirdi. Arjantin, Figueora'nın golüyle 110'da skora dengeyi getirdi. 120 dakika da 1-1'lik skorla sona erdi. 
Seri penaltı atışları sonunda 5-5'lik beraberlik varken, Arjantin kalecisi Lux, Osorio'nun şutunu kurtardı. Cambiasso ise Sanchez'i avlayıp, takımını finale taşıdı. Mavi - Beyazlı ekipten Javier Zanetti, maçın yıldızı seçildi. Arjantin, 29 Haziran Çarşamba günü 21.45'te Frankfurt'ta ezeli rakibi Brezilya'ya karşı şampiyonluk mücadelesi verecek. 

Maçın karnesi 
STAT Hannover 
HAKEM Roberto Rosetti İtalya 
MEKSİKA Sanchez 7 - Osorio 6, Marquez 6, Salcido 7, Pineda 6 - Pardo 7, Zinha 8 Dk.94 Torrado 5 , Morales 7 Dk.72 Medina 6 , Mendez 6 - Lozano 5 Dk.56 Perez 5 , Borgetti 6 
ARJANTİN Lux 7 - Zanetti 7, Coloccini 6, Milito 6 Dk.66 Rodriguez 6 , Heinze 6 - Cambiasso 6, Santana 5 Dk.76 Aimar 6 , Riquelme 7, Sorin 6 - Saviola 6, Figueroa 6 Dk.116 Galletti 
GOLLER Salcido Dk.104 , Figueroa Dk.110 
KIRMIZI KARTLAR Saviola Dk.90 , Marquez Dk.90 3 

Penaltılar 

MEKSİKA Perez Pavel Borgetti Salcido Pineda Osorio - 

ARJANTİN Riqulme Rodriguez Aimar Galletti Sorin Cambiasso 

Bratu D. Bükreş'te 

2003-2004 sezonunda Galatasaray'da forma giyen ve buradan Nantes'a transfer olan Florin Bratu, Romanya'ya döndü. 25 yaşındaki forvet oyuncusu, ülkesi takımlarından Dinamo Bükreş ile 1 yıllık kiralık anlaşma imzaladı. Sarı - Yeşilli ekipte fazla şans bulamayan Bratu, Fransa 1. Ligi'nde oynadığı 13 maçta sadece iki gol atmıştı. Steaua Bükreş'in ardından Rumen Ligi'ni ikinci sırada tamamlayan Dinamo Bükreş, UEFA Kupası'nda mücadele edecek. 

Futbolcunun hazin sonu 

Portekiz 1. Ligi takımlarından Uniao Leiria'nın orta saha oyuncusu Hugo Cunha önceki gün arkadaşlarıyla futbol oynarken, yaşamını yitirdi. Lizbon'un 70 kilometre doğusunda yer alan Montemor - o - Novo bölgesinde tatilde bulunan 28 yaşındaki futbolcunun arkadaşlarıyla birlikte top oynarken, bir anda yere yığılıp, hayatını kaybettiği bildirildi. Kulüp doktoru Amilcar Silva, deneyimli oyuncu Cunha'nın hiçbir sağlık problemi bulunmadığını açıkladı. 

Intertoto'da tarihi fark 

Intertoto Kupası 1. tur rövanş maçlarında Avrupa Kupaları'nda ender rastlanan bir fark meydana geldi. Romanya'nın Gloria Bistrita takımı sahasında Kıbrıs Rum Kesimi temsilcisi Olympiakos Nicosia'yı 11-0 yendi. İlk maçı da 5-0'lık skorla kazanan Gloria tarihi bir farkla ikinci tura yükseldi. Bu arada Macaristan'ın Vasas ekibini evinde 2-0'lık skorla geçen Slovak temsilcisi Dubnica, 2. turda B.B. Ankaraspor'un rakibi oldu. 

Robinho'nun son talibi Arsenal 

Konfederasyon Kupası'nda görücüye çıkan Brezilya Milli Takımı'nın yeni yıldızı Robinho'nu talipleri artıyor. Real Madrid ve Deportivo La Coruna'dan sonra Arsenal'in de 'Yeni Pele' olarak lanse edilen genç yıldızla ilgilendiği bildirildi. Wenger'in Robinho için Santos ile görüştüğü ifade edildi. Kulübü Santos ise yıldız golcünün fiyatını 30 milyon dolar olarak belirledi. 

Wright'a izin yok 

Chelsea'nin 18 milyon pound önerdiği Manchester City'nin yıldız sağ kanat oyuncusu Shaun Wright Phillips'e kulübünden izin çıkmadı. Mavi - Beyazlı ekibin Teknik Direktörü Stuart Pearce, 23 yaşındaki yıldız oyuncunun takımdan ayrılmasına kesinlikle müsade etmeyeceğini açıkladı. Phillips'in üvey babası Ian Wright da manevi oğlunun M.City'de kalacağını ifade etti. 

Real'in Lampard rüyası olmadı 

Chelsea ile geçen sezon mükemmel bir performans sergileyen Frank Lampard için müthiş teklif... Ünlü yıldızın menajeri Steve Kutner, Real Madrid'in Chelsea'ye Lampard'a karşılık 40 milyon dolar, Solari ile birlikte Owen'ı teklif ettiğini açıkladı. İngiliz ekibi ise bu müthiş teklifi düşünmeden geri çevirdi. 

'Cassano değil Vieira lazım' 

Juventus Genel Direktörü Luciano Moggi'nin gözü Patrick Vieira'da... Ünlü yönetici, uzun süredir peşinde oldukları ama bonservis konusunda Roma ile bir türlü anlaşamadıkları Antonio Cassano'nun yerine Patrick Vieira'ya imza attırmanın daha mantıklı olacağını açıkladı. Tuttosport'a konuşan Moggi, "Cassona da iyi bir futbolcu ama Vieira bizim gücümüze güç katar" diye konuştu. 

Basinas'a kulüp engeli 

Birmingham ile her konuda el sıkışan Angelos Basinas, kulübü Panathinaikos'un İngiliz ekibiyle bonservisi konusunda anlaşmasını bekliyor. Yunan Milli Takımı'nın yıldızlarından olan Basinas için Birmingham'ın önerdiği 400 bin Euro'luk teklife Yeşil - Beyazlılar olumsuz yanıt vermişti. 


</TEXT>
</DOC>
