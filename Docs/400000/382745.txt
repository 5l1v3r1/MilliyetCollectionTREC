<DOC>
<DOCNO> 382745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/spo04.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'e 10 ay 
</HEADLINE>
<TEXT>


Futbol Federasyonu Disiplin Kurulu, bahis - şike organizasyonunun içinde olduğunu itiraf eden Trabzonsporlu yıldıza 10 ay ceza verdi. PFDK Ogün, Bayram ve Metin Aktaş'ı 12'şer, Alişen'i ise 8 ay müsabakalardan men etti 


Aylardır spor gündeminin ilk sıralarında yer alan bahis - şike skandalı, Trabzonsporlu Gökdeniz Karadeniz ve olaya isimleri karışan futbolcuların başını yaktı. Profesyonel Futbol Disiplin Kurulu PFDK , geçen sezonki Akçaabat Sebatspor - Kayserispor maçında yaşanan yasa dışı bahis skandalıyla ilgili olarak geçtiğimiz günlerde Disiplin Kurulu'na sevk edilip, ifadeleri alınan futbolculara ağır fatura kesti. 
PFDK'nın, federasyonun Levent'teki binasında yaptığı toplantıda Gökdeniz'e 10 ay ceza verildi. Kurul, Ogün Temizkanoğlu A.Sebat , Bayram Toysal Kayserispor ve Metin Aktaş'a Kayserispor 12'şer, olayı itiraf eden Alişen Kandil'e ise Kocaelispor 8 ay spordan men cezası verdi. PFDK, Gökdeniz'e 60 bin YTL, Ogün, Bayram ve Metin Aktaş'a 15'er bin YTL, Alişen'e de 10 bin YTL para cezası kesti. 
Disiplin Kurulu Başkanı Adnan Türkkan, Gökdeniz'e bahis skandalındaki teşvik edici tutumu nedeniyle ilk planda verilen 15 ay men ve 90 bin YTL cezanın, kurul karşısındaki tutum ve samimi itirafları yüzünden indirildiğini açıkladı. Türkkan, önce 12 ay artı 15 bin YTL ceza verilen Alişen için de aynı gerekçelerle indirim yaptıklarını söyledi. PFDK, olay tarihinde Trabzonspor masörü olan Murat Şahin ve malzemeci Özkan Saraç ile A.Sebatspor Doktoru İlhan Günaydın'a 12'şer ay men ve 2 bin 500'er YTL para cezası verdi. Futbolculara verilen cezalar, alınan tedbir tarihinden itibaren geçerli olacak. Buna göre 17 Ağustos tarihinde PFDK'ya sevk edilen tüm futbolcular ceza nedeniyle bu sezon hiçbir maçta forma giyemeyecek. 

Zehir zemberek 

ÖMÜR AVCI DHA 

Trabzonspor Kaptanı Fatih Tekke, birçok konuda ses getirecek açıklamalarda bulundu. Tecrübeli golcü, futbolcuların, görevinden ayrılan teknik direktör Şenol Güneş'i sabote ettiği dedikoduları karşısında adeta isyan edip, "Hiç kimse içimize nifak sokamaz. Bunu yapmaya çalışanların kafasını kopartacağım ama yakalayamıyorum. Biz Trabzonspor'u çok seviyoruz. Psikolojik sıkıntılarımız var fakat inşallah bunlar düzelecek. Bu takım daha önce başardı, yine başarabilir. Galatasaray'ı yenersek önümüzü görebiliriz" diye konuştu. 
Şenol Güneş'in istifasına üzüldüklerini vurgulayan Fatih, "Türkiye'de her şey sonuca bağlı. Hocaların durumları çok zor. Bugün Beşiktaş da aynı şeyi yaşıyor. Fenerbahçe iyi gidiyor ama belki iki yenilgi alsa aynı şeyler orada da yaşanacak" dedi. 
Futbol Federasyonu'nun 10 ay ceza verdiği Gökdeniz'in durumuna da değinen Fatih, "O bir hata yaptı. Bahis veya iddaa oynamamalıydı. Bu hatasının cezasını çekecek. Ancak cezası bitince sanki hiç hata yapmamış gibi Gökdeniz'i kucaklamalıyız" ifadesini kullandı. 

Gözler yönetimde 

ADNAN SUNGUR DHA 

Trabzonspor Yönetimi, aradığı teknik direktörü Fransa'da buldu. Yöneticiler Metin Akbaşoğlu ve Önder Bülbüloğlu'nun Fransa'da yürüttüğü çalışmalar sonunda Boşnak asıllı Vahit Halilhodziç ve iki sezon önce Real Sociedad'ı İspanya'da lig ikinciliğine taşıyan Fransız Denouix ile her konuda anlaşmaya vardı. Bordo - Mavili yöneticiler, İstanbul'a dönerken, gözler yönetim kuruluna çevrildi. Atay Aktuğ başkanlığında toplanacak olan yönetim kurulu, Trabzonspor'a gelmeyi kabul eden Halilhodziç veya Denouix'ten birini tercih ederek teknik direktör sorununu çözecek. İsmi üzerinde görüş birliğine varılan teknik adamın, cumartesi günü Türkiye'ye gelip imza atacağı bildirildi. Yönetimin her iki teknik direktörle de yıllık 850 bin euro karşılığında anlaşma sağladığı ifade edildi. 

'İtiraz etmeyeceğiz' 

SERHAT DEMİRTAŞ 

Trabzon Başkanı Atay Aktuğ, Gökdeniz'e verilen 10 aylık ceza için Tahkim Kurulu'na itiraz etmeyeceklerini açıkladı. Cezanın şahsa verildiğini belirten Aktuğ, "Cezayı ağır bulduk. Daha az olmasını bekliyorduk. Ceza doğrudan şahısa verildiği için kulüp olarak itirazda bulunmayacağız. Ancak Gökdeniz isterse kendisi itiraz edebilir" ifadelerini kullandı. 

Celaleddin sakatlandı 

Bordo - Mavili takım dün akşam antrenör Orhan Çıkrıkçı yönetiminde yaptığı antrenmanla Galatasaray ile pazar günü İstanbul'da oynayacağı zorlu karşılaşmanın hazırlıklarını sürdürürken, Celaleddin ayağına aldığı darbeyle çalışmayı yarıda bıraktı. Çift kale maçta sol ayak bileğinden sakatlanan tecrübeli sol kanat oyuncusunun durumu bugün netlik kazanacak. İdmana sakatlıkları süren Szymkowiak, Lee Yong ve Ufukhan katılmadı. Trabzonspor bugün İstanbul'a gelerek kampa girecek. 


</TEXT>
</DOC>
