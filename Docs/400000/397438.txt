<DOC>
<DOCNO> 397438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur36.html </URL>
<DATE> 2005/11/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şarkıcı Çelik, Emekli Binbaşı'nın öldürülmesi davasında ifade verdi 
</HEADLINE>
<TEXT>

     Şarkıcı Çelik Erişçi, emekli Binbaşı İhsan Güven ve eşi Sibel Güven’in Tuzla’daki evlerinde öldürülmesi olayına ilişkin 7 sanığın yargılandığı dava kapsamında tanık olarak ifade verdi. 
     İstanbul 14. Ağır Ceza Mahkemesi’ndeki duruşmaya, tutuklu 5 sanık katıldı. 
     Duruşmada tanık olarak dinlenen Erişçi, "İhsan Güven’in öldürülmesine ilişkin basında okuduklarının dışında bilgisinin olmadığını" söyledi. 
     Emniyetteki ifadesini kabul eden Erişçi, "İhsan Güven’in, kendisine, tehdit aldığını söylemediğini" dile getirdi. 
     Erişçi, "İhsan Güven telegramdan da bahsetmemişti. Güven’in öldürülmesine ilişkin görgüye dayalı bilgim yoktur. Güven Atatürkçü, vatansever, ilkelere bağlı, emekli bir subaydır" dedi. 
     Çelik Erişçi’nin duruşma salonundan çıkmasının ardından salonda izleyiciler arasında bulunan 4 kişi, yasadışı İBDA C örgütünün işaretini yaparak "Telegramcı köpekler hesap verecek" şeklinde slogan attı. 
     Bunun üzerine görevli polisler, bu kişileri dışarı çıkartarak adliye içindeki karakola götürdü. 
     Duruşmada söz alan tutuklu sanıklar, tahliye talebinde bulundu. 
     Sanıklardan Burak Çileli, "Dost tarikatı mensupları buraya geliyor. Aynı ifadeleri tekrarlıyorlar. Bunu protesto ediyorum" dedi. 
     Tutuklu sanıkların tutukluluk hallerinin devamına karar veren mahkeme heyeti, duruşmayı erteledi. 
     Adliye Karakolu’na götürülen 4 kişinin ise daha sonra serbest bırakıldığı öğrenildi. 
     Bu arada Çelik Erişçi, güvenlik gerekçesiyle hakim ve savcıların kullandığı üst kapıdan adliyeye geldi. Sanıkların kullandığı güvenlik koridorundan duruşma salonuna alınan Erişçi, mahkemede ifade verdikten sonra aynı yolu kullanarak adliyeden ayrıldı. 
     
     İDDİANAMEDEN 
     Dava iddianamesinde, terör örgütü İBDA C üyesi oldukları belirtilen tutuklu sanıklar Abdülselam Tutal, Burak Çileli, Selim Aydın, Emin Koçhan ve Burhanettin Yalçın’ın, TCK’nın 146 1. maddesi uyarınca "anayasal düzeni silah zoruyla değiştirmeye teşebbüs etmek" suçundan ölünceye kadar uygulanmak üzere müebbet ağır hapis cezasına çarptırılmaları isteniyor. 
     Sanıklardan Ali Ekşi’nin "yasadışı örgüte yardım ve yataklık etmek" suçundan 4.5 ile 7.5 yıl arasında ağır hapis cezasına çarptırılması istenen iddianamede, Serkan Aydoğmuş’un da "örgüt propagandası yapmak" suçundan 1 ile 5 yıl arasında ağır hapis cezası alması talep ediliyor. 
     
</TEXT>
</DOC>
