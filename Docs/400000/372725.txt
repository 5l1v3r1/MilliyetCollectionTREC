<DOC>
<DOCNO> 372725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun04.html </URL>
<DATE> 2005/08/25/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İsrail çekildi ama şiddet durmuyor 
</HEADLINE>
<TEXT>

     İsrail, Gazze'den çekilme işleminin ilk bölümünü tamamladı ancak bölgedeki şiddet olayları sürüyor. 
     İsrail askerleri, Batı Şeria'daki Tulkarim mülteci kampına girdi. 
     Çıkan çatışmada en az üç Filistinlinin öldüğü belirtiliyor. Görgü tanıklarına göre, çatışmada ölenlerden biri İslami Cihad bölge lideri. 
     İsrail radyosu, öldürülen kişilerin İsrail'de şubat ayında yapılan iki saldırıyı düzenlediğini iddia etti. 
     Kudüs'teyse bir Filistinli, iki radikal Ortodoks genci bıçakladı. Gençlerden biri daha sonra kaldırıldığı hastanede hayatını kaybetti. 
     İsrail, Başbakan Ariel Şaron'un çekilme planı doğrultusunda 15 ağustostan bu yana, 38 yıldır işgal ettiği Gazze'deki 21 yerleşim biriminin tamamından, Batı Şeria'daki 120 yerleşim biriminin de 4'ünden tamamen çekildi. 
     
     ABD, ÇEKİLMENİN "YOL HARİTASI"NI HAREKETE GEÇİRMESİNİ UMUYOR 

     Öte yandan ABD, İsrail’in Gazze Şeridi’nin tamamı ile Batı Şeria’nın bir bölümünden çekilmesinin, Filistinliler ile İsrail arasında çetin konularla ilgili görüşmeleri "yeniden harekete geçirmesini" umuyor. 
     ABD’nin Ortadoğu işlerinden sorumlu Dışişleri Bakan Yardımcısı David Welch, gazetecilere yaptığı açıklamada, ABD’nin desteklediği barış planı "yol haritası"nı harekete geçirmede güven inşa etmek için, hem İsraillilerin, hem de Filistinlerin çekilmeyi bir fırsat olarak kullanacağı umudun dile getirdi. 
     Welch, "Gazze’den çekilme cesur bir adımdır. Siyasi arenayı değiştirmiştir. İsrailliler ile Filistinliler arasında farklı bir şey yapmak için yeni bir fırsat sunmaktadır ve meyve verdiğini görmeyi çok isteriz" dedi. 
     Ortadoğu’dan bu hafta dönen Welch, sınır konuları ve Kudüs’ün statüsünün ileride yapılacak müzakerelerde ele alınacağını, ancak iki tarafın güvenlikle ilgili sorunları çözmesi gerektiğini vurguladı. 
     
</TEXT>
</DOC>
