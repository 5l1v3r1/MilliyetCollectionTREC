<DOC>
<DOCNO> 355888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy05.html </URL>
<DATE> 2005/06/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İsveç'ten Türkiye'nin AB üyeliğine destek... 
</HEADLINE>
<TEXT>

     TBMM Başkanı Bülent Arınç, İsveç Parlamentosu Başkanı Björn von Sydow ile görüştü. 
     Arınç ile Sydow, TBMM Başkanlık makamında yaklaşık 50 dakika süren başbaşa bir görüşme yaptı. İki başkan, daha sonra heyetlerarası görüşmeye geçti. 
     TBMM Başkanı Arınç, görüşmeye ilişkin olarak yaptığı açıklamada, İsveç Parlamento heyetini Türkiye’de görmekten duyduğu memnuniyeti dile getirdi. İsveç heyetinin Anayasa ve Dışişleri Komisyonu Başkanları, milletvekilleri ve üst düzey bürokratlardan oluştuğunu belirten Arınç, bu kadar yüksek düzeyde bir heyetle Türkiye’yi ziyaretlerinden de ayrıca mutluluk duyduklarını söyledi. İsveç’in Avrupa Birliği sürecinde Türkiye’ye sağladığı desteğe Türk halkının müteşekkir olduğunu ifade eden Arınç, "Bu desteğin müzakere sürecinde ve her safhada devam edeceğini ümit ediyoruz" dedi. 
     Konuk Parlamento Başkanı Sydow da Türkiye’yi ziyaret etmekten ve iki ülke arasında yaşanan yoğun ilişkilerden mutluluk duyduklarını kaydetti. Beraberindeki heyetin, Türkiye’nin AB’ye üyelik sürecinde görev yapacak kişilerden oluştuğuna dikkati çeken Sydow, "İsveç Parlamentosu’nda, Türkiye’nin AB’ye girişi konusunda tam bir kararlılık vardır" diye konuştu. 
     Çalışmaları sırasında Türkiye ile ilgili olarak, özellikle insan haklarına yönelik sorularla karşılaştıklarını bildiren Sydow, "Bunları cevaplamamız gerekiyor" dedi. 
     AB’de kararlar alınması aşamasında, özel zorlukların yaşandığı bir dönemde Türkiye’ye gerçekleştirdikleri bu ziyaretin anlamı bulunduğunu belirten Sydow, "Müzakerelerin daha önce belirtilen tarihte başlamasını istiyoruz" diye konuştu. 
     Arınç ve Sydow’un açıklamalarının ardından, heyetlerarası görüşmelere geçildi. 
     
</TEXT>
</DOC>
