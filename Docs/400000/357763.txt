<DOC>
<DOCNO> 357763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo04.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ve kötü 
</HEADLINE>
<TEXT>


Trabzonspor Yönetimi, futbolcularda iyileştirmeye gidip, sözleşmelerini uzatmak için çabalarken, oyuncular ise önerilen rakamları kabul etmedi 

ADNAN SUNGUR DHA 


Trabzonspor Yönetimi'nin gayreti sonuç getirmedi. Sözleşmeleri halen devam eden ancak aldıkları ücretin piyasa şartlarının çok altında olduğundan yakınan futbolculara iyileştirme yaparak, mukavele sürelerini uzatmak için gayret gösteren Bordo - Mavililer, amaçlarına ulaşamazken, oyuncuların taleplerini de karşılayamadı. 
Trabzonspor'da 200 bin dolar karşılığı forma giyen Yattara'ya önerilen, 1 trilyon lira civarındaki teklif de futbolcuyu tatmin etmedi. Teknik Direktör Şenol Güneş, futbolcularını iyileştirme konusunda sorun yaşanmadığını iddia ederken, başta Yeni Gineli oyuncu olmak üzere birçok oyuncunun yakın çevresine ve yönetime ısrarla yakındıkları öğrenildi. 
Asbaşkan Ömer Sarı ile yaptığı ilk görüşmede 1 trilyon 800 milyar lira talep eden Hüseyin'den de özveride bulunması istenildi. Milli futbolcu ise özveriyi hep kendisinin yaptığını ve artık anlayış beklediğini ifade etti. 
Volkan ve Celalettin'le de, birer yıllık sözleşmelerinin bulunmasına karşın uzatma konusu netlik kazanmadı. Yönetimin, Mehmet Yılmaz ile de bir türlü uzlaşmaya varamadığı iddia edildi. 
Fatih Tekke ve Gökdeniz'e geçen sezon 1 trilyon 650 milyar lira veren Bordo - Mavililer'in, bu rakamı tavan olarak kabul etmesi, ayrıca görüşülen isimlerin bu iki ismin performansına yakın olmadığının düşünülmesinin bugünkü krizi doğurduğu vurgulandı. 

Yeni formalar görücüye çıktı 

Trabzonspor'un gelecek sezon giyeceği formalar dün Kuruçeşme'deki A Plus Kulübü'nde tanıtıldı. Ts Club tarafından hazırlanan formaların tanıtımında, Bordo - Mavili ler'in yıldız futbolcularından İbrahim Yattara, Miroslaw Szymkowiak, Volkan Bekiroğlu, Emrah Eren, Hasan Üçüncü, Özgür Bayer ve Tolga Zengin yer alırken, oyunculara ünlü mankenler Fatoş Seğmen, Aysu Baceoğlu, Duygu Ulaş, Fatma Yaman ve Tatiana eşlik etti. Öte yandan gecede Karadeniz ekibinin diğer ürünleri de tanıtıldı. 

Trabzon uçuyor 

Bolu Gerede'deki 10 günlük ilk etap kamp çalışmalarını dün tamamlayan Trabzonspor bugün İsviçre'ye gidecek. 17 Temmuz tarihine kadar burada çalışacak olan Bordo - Mavililer, ilk olarak 4-9 Temmuz tarihlerinde gerçekleştirilecek olan Alpen Cup'a katılacak, burada Almanya'nın Kaiserslautern ve İsviçre'nin Young Boys ile FC Basel takımlarıyla karşılaşacak. 
Gerede kampında bulunan tüm futbolcuların İsviçre kampına da getirileceği bildirildi. 

Ergin krizi 

20 yaş altı Milli Takımı'nda da görev yapan Ergin Keleş kendisine önerilen 5 yıllık sözleşmeyi kabul etmedi. Başkan Atay Aktuğ, dün Ergin'in babası Galip Keleş ile bir görüşme yaptı. Galip Keleş'e diğer alt yapı oyuncularına olduğu gibi yıllık 100 milyar lira ve 2 yılı opsiyonlu 5 yıllık sözleşme öneren Aktuğ'un bu teklifi kabul görmedi. 

İzin az geldi 

Bordo - Mavililer'e bir günlük izin az geldi. Gerede kampının cuma günü bitmesine rağmen, Teknik Direktör Şenol Güneş'in sabah idmana alıp, akşam izin verdiği futbolcular, bir günlük iznin hiçbir işe yaramadığını belirtti. Oyuncular, "İki gün olsaydı, eş ve çocuklarımızı daha iyi görebilirdik" diye sitem etti. 

Ufukhan ve Eyüp 5 yıllık imza attı 

Bordo - Mavililer, alt yapısından A takıma aldığı Ufukhan ve Eyüp Kadri ile 5 yıllık sözleşme imzaladı. İki oyuncunun da son iki yılının opsiyonlu olduğu ifade edildi. Ufukhan ve Eyüp Kadri, Teknik Direktör Şenol Güneş tarafından Gerede'deki ilk etap çalışmalara da götürülmüştü. 


</TEXT>
</DOC>
