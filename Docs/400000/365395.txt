<DOC>
<DOCNO> 365395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko46.html </URL>
<DATE> 2005/07/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Ağustos Hazine için sıcak geçecek 
</HEADLINE>
<TEXT>

     Hazine, ağustos ayında 14.3 milyar YTL’si iç borç, 3.3 milyar YTL’si dış borç olmak üzere toplam 17.6 milyar YTL borç geri ödemesi yapacak. Bu ödemenin 10 milyar 430 milyon YTL’lik kısmı 24 Ağustos günü yapılacak ve Hazine tarihinde bir günde yapığı en yüksek borçg eri ödemesini yapmış olacak. Bunun karşılığında ise Hazine 11 milyar YTL piyasadan, 1.1 milyar YTL kamudan borçlanmayı planlıyor. 
     Hazine, ağustos ayına ilişkin iç borçlanma stratejisini açıkladı. Buna göre, ağustos ayında Merkez Bankası’na 167 milyon YTL, kamu kurumlarına 1 milyar 111 milyon YTL, piyasaya da 12.9 milyar YTL olmak üzere toplam 14 milyar 272 milyon YTL ödeme yapacak. Bu ödemenin 10 milyar 430 milyon YTL’si ise 24 Ağustos çarşamba günü gerçekleştirilecek. Bu yüklü borcun 9 milyar 372 milyon YTL’si piyasaya gerçekleştirilecek. Ağustos ayında gerçekleştirilecek ödemelerin 14 milyar YTL’sini YTL cinsinden borç ödemeleri, 82 milyon YTL’sini döviz cinsi, 169 milyon YTL’sini de dövize endeksli borç senedi ödemeleri oluşturacak. 
     Hazine, borç ödemelerinin finansmanının 11 milyar YTL’sini iç piyasadan borçlanarak gerçekleştirmeyi planlarken, kamuya satışlar yoluyla yapılacak borçlanma ise 1.1 milyar YTL olarak öngörüldü. Finansmanın 4 milyar YTL’sininf aiz dışı fazlayla, 1.5 milyar YTL’sinin de mevcut nakitle sağlanması planlanıyor. 
     
     REFERANS BONO İHALESİ 

     Hazine, ağustos ayı iç borçlanma planlaması kapsamında, 5 yıl vadeli değişken faiz ödemeli senetlerin kupon faizlerinin belirlenmesi amacıyla 24 Ağustos 2005 valör ve 22 Şubat 2006 geri ödeme tarihli 182 günlük referans bono ihalesi gerçekleştirecek. Bu ihalede net 2 milyar 116 milyon YTL borçlanma gerçekleştirilecek. Rekor iç borç ödemesi yapılacak olan 24 Ağustos haftasında birden fazla ihale düzenleyeceği tahmin edilen hazine’nin bu nedenle referans bono ihalesini 21 Temmuz’da yapabileceği tahmin ediliyor. 
     
     TEMMUZ ÖDEMELERİ 

     Hazine, temmuz ayında açıkladığı borçlanma planından daha fazla gerçekleştirdiği borçlanmayla kamuya 100 milyon dolar fazladan borç ödemesi yaptı. Bu fazladan borç ödemesinin anapara ve faiz toplam olmak üzere 30 milyon YTL’si zorunlu tasarruf fonuna yapılan erken geri ödemeden kaynaklandı. Temmuz ayında toplam 15.8 milyar YTL borç ödemesi yapan Hazine, bunun 15.4 milyar YTL’sini piyasaya gerçekleştirdi. Buna karşılık temmuz ayında Hazine net 12.3 milyar YTL, döviz cinsinden de net 803 milyon dolar borçlandı. 
     
</TEXT>
</DOC>
