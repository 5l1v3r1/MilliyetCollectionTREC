<DOC>
<DOCNO> 357092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur03.html </URL>
<DATE> 2005/06/30/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Nasıl dolandırıldıklarını gülerek anlattılar 
</HEADLINE>
<TEXT>

     Fatih KARAÇALI DHA 

ADANA’da hırsızlık suçundan sabıkalı 29 yaşındaki Mehmet Adıyaman, 45 kişinin cep telefonlarını ilginç bir yöntemle alıp kaçtıktan sonra yakalandı. Mağdurlar, nasıl dolandırıldıklarını karakolda gülerek anlattı. 
     İddiaya göre Mehmet Adıyaman, Mahfesığmaz ve Güzelyalı mahalleleri başta olmak üzere bir çok semtte değişik zamanlarda bir işyerinin önünde oturup, gözüne kestirdiği gençleri yanına çağırdı. Kendisini işyerinin sahibi olarak tanıtan Adıyaman, Ben iş yerinden ayrılamıyorum, şu arka sokaktaki tüp bayiine bir tüp siparişi verdim ama getirmedi. 500 YTL de alacağım var, sen git benim selamımı söyle tüpü göndersin, paramı da al gel. Sana güveniyorum, ama parayı getirinceye kadar da cep telefonun bende kalsın. Hem de zahmetinin karşılığını veririm'' diyerek gençleri tüp bayiine gönderdi. Gencin tüp bayiine gitmesi üzerine de Adıyaman da ortadan kayboldu. 
     Bu yöntemle yaşları 12 ile 17 arasında değişen 45 gencin cep telefonunu dolandıran Mehmet Adıyaman, verilen eşgal üzerine yakalandı. Polis, dolandırıldığı iddia edilen 45 şikayetçiyi Emniyet Müdürlüğü’ne çağırarak Adıyaman’ı teşhis ettirdi. 
     
     GÜLEREK ANLATTILAR 

     Emniyet Müdürlüğü’nde Mehmet Adıyaman’ı teşhis eden gençler, nasıl dolandırıldıklarını kameralara gülerek anlattı. Zanlının ısrarı üzerine iyilik yapmak için tüp bayiine gittiklerini belirten mağdur gençler, Yardım isteyince kıramadık. 500 YTL’sinin karşılığında da cep telefonlarımızı rehin aldı. Parayı getirip telefonumuzu alacaktık. Arka sokakta ne tüpçü vardı, ne de döndüğümüzde kendisi. Dolandırıldığımızı anlayınca şikayet ettik'' dediler. 
     Olayla ilgili soruşturma sürdürülüyor. 

     
</TEXT>
</DOC>
