<DOC>
<DOCNO> 399305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko53.html </URL>
<DATE> 2005/11/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tüketim malları ithalatı ekim'de yüzde 34.9 arttı... 
</HEADLINE>
<TEXT>

     Türkiye'nin tüketim malları ithalatı, Ekim ayında, yüzde 34.9, Ocak-Ekim döneminde yüzde 12.5 arttı. 
     Türkiye İstatistik Kurumu'nun TÜİK Ekim ayı dış ticaret geçici verilerine ilişkin açıklamaya göre, geçen yılın Ekim ayında 951.3 milyon dolar olan tüketim malları ithalatı, bu yıl 1 milyar 283.2 milyon dolara çıktı. Ocak-Ekim dönemi itibariyle ise 9 milyar 893 milyon dolardan 11 milyar 133 milyon dolara yükseldi. Ekim sonu itibariyle toplam ithalat içinde tüketim mallarının payı yüzde 12.5 oldu. 
     Ocak-Ekim döneminde, sermaye malları ithalatı yüzde 16.5 artarak 16 milyar 139.6 milyon dolara, ara malı ithalatı ise yüzde 23.9 artarak 67 milyar 277 milyon dolara yükseldi. Ekim sonu itibariyle ara mallarının toplam ithalat içindeki payı, yüzde 69.2'den yüzde 70.8'e çıktı. 
     Diğer taraftan, ihracatın yüzde 47.3'ünü oluşturan tüketim malları ihracatı, Ekim ayında yüzde 5.8, Ocak-Ekim döneminde yüzde 14.7 arttı. Sermaye malları ihracatında, Ekim ayında yüzde 33.6, Ocak-Ekim döneminde yüzde 25.4, ara malı ihracatında Ekim ayında yüzde 5.9, Ocak-Ekim döneminde yüzde 16.8 artış kaydedildi. 
     Ocak-Ekim döneminde, 59.4 milyar dolarlık ihracatın 6.5 milyar dolarını sermaye malları, 24.5 milyar dolarını ara malları, 28.1 milyar dolarını da tüketim malları oluşturdu. 
     
     MİNERAL YAKITLAR VE YAĞLAR İTHALATINDA YÜZDE 49.1 ARTIŞ 
     Ekonomik faaliyetlere göre bakıldığında, Ocak-Ekim döneminde, tarım ve ormancılık ürünleri ithalatında yüzde 1.2 azalma olurken, toplamı 20 milyon doların altında gerçekleşen balıkçılık ürünleri ithalatında yüzde 354.7 artış belirlendi. 
     Madencilik ve taş ocakçılığı ithalatında yüzde 49, ithalatın yüzde 80.7'sini oluşturan imalat sanayi ithalatında ise yüzde 18.6 artış kaydedildi. 
     En önemli ithalat kalemi olan mineral yağlar ve yakıtlar ithalatı, Ekim'de yüzde 55.3, Ocak-Ekim döneminde yüzde 49.1 arttı. Geçen yıl 10 ayda, 11 milyar 347.4 milyon dolarlık mineral yakıt ve yağ ithal edilirken, bu yıl bu rakam 16 milyar 914.8 milyon dolara çıktı. 
     Kazanlar, makinalar, mekanik cihazlar ithalatı yüzde 23.7 artarak 10.6 milyar dolardan 13.1 milyar dolara çıkarken, kara taşıtları, bunların aksam ve parçaları ithalatında, 8 milyar 283 milyon dolar ile fazla bir değişiklik olmadı. 
     Önemli ithalat kalemlerinden olan demir-çelik ürünleri ithalatında yüzde yüzde 27.2, elektrikli makina ve cihazlar ithalatında yüzed 13.5 artış oldu. 
     İhracatın yüzde 93.9'unu oluşturan imalat sanayi ürünleri ihracatı Ocak-Ekim döneminde yüzde 16.1 artarken, kara taşıtları, bunların aksam ve parçaları ihracatında yüzde 19.8 artış kaydedildi. Kara taşıtları ihracatı, 7 milyar 926.3 milyon dolar ile ithalatın altında kaldı. 
     Önemli ihracat kalemlerinden, örme giyim eşyası ihracatı yüzde 5.4 artarak 5 milyar 440 milyon dolarda, örülmemiş giyim eşyası ihracatı yüzde 8.1 artarak 4 milyar 35 milyon dolar, demir-çelik ihracatı yüzde 7.2 azalarak 4 milyar dolar, demir-çelikten ürünler ihracatı ise yüzde 27.6 artarak 2 milyar 247 milyon dolar olarak gerçekleşti. 
     
</TEXT>
</DOC>
