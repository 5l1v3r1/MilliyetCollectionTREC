<DOC>
<DOCNO> 396569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur21.html </URL>
<DATE> 2005/11/20/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
YURTKUR'a bağlı yurtlar modernize edilecek 
</HEADLINE>
<TEXT>

     Yüksek Öğrenim Kredi ve Yurtlar Kurumu YURTKUR Genel Müdürü Hasan Albayrak, iki yıl içerisinde kuruma bağlı yurtların yüzde 60'ını modern hale getireceklerini bildirdi. 
     YURTKUR Yönetim Kurulu, Abant'ta toplandı. Genel Müdürü Hasan Albayrak, toplantıya ilişkin olarak AA muhabirine yaptığı açıklamada, 2006 yılı bütçesini görüşmek ve öğrencilere verilecek olan kredi miktarını belirlemek için bir araya geldiklerini söyledi. Albayrak, şöyle dedi 
     ''YURTKUR'a kredi için evrak veren her öğrenciye, durumuna göre öğrenim kredisi ve burs verildi. Bu yıl itibari ile katkı kredisi de aynı şekilde olacak. Katkı kredisi almak için müracaat eden tüm öğrenciler, katkı kredisinden faydalanacak. Bu bizim ana hedefimiz.'' Albayrak, YURTKUR tarafından son 2 yıl içerisinde açılan yurtlarda odaların en fazla 3-4 kişilik olarak düzenlendiğini ve ranza sisteminden ahşap karyola sistemine geçildiğini söyledi. Yeni yapılan yurtlarda bulunan odaların, televizyon, buzdolabı, banyo gibi öğrencinin her türlü ihtiyacını karşılayacak şekilde donatıldığını bildiren Albayrak, sözlerini şöyle sürdürdü 
     ''Hazırlamış olduğumuz yeni projelerle yurtlarda bulunan odalardaki yatak sayısı daha da azaltılacak. Bu şekilde yurtlarımızdaki kaliteyi arttırmış olacağız. İki yıl içerisinde bünyemizde bulunan yurtların yüzde 60'ını modern hale getireceğiz.'' Albayrak, şöyle konuştu 
     ''Okulların tatile girmesiyle birlikte, yaz döneminde boşalan yurtlarımızı halkımızın kullanımına açıyoruz. Halkımız, yurtlarımızdan istedikleri şekilde yararlanmakta. Kaliteli ve halkın bütçesine uygun bir şekilde hizmet verilmekte. Yapmış olduğumuz bu uygulamadan olumlu sonuç aldık. Bundan sonraki yaz dönemlerinde de aynı uygulamayı yapacağız.'' 
     
</TEXT>
</DOC>
