<DOC>
<DOCNO> 386492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas10.html </URL>
<DATE> 2005/10/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çocuklarda 'tavuk fobisi'ne dikkat 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde ''kuş gribi'' hastalığına rastlanmasının ardından kanatlı hayvanların gazete ve televizyonlarda yer alan itlaf görüntülerinin, çocuklara doğru anlatılmaması halinde ''tavuk fobisine'' yol açabileceği bildirildi. 
     Klinik Psikolog Yalçın Kireçci, ''kuş gribi'' vakasının ortaya çıkmasından sonra olası risklere karşı itlaf edilen kümes hayvanlarının görüntülerinin yazılı ve görsel medyada geniş bir şekilde yayınlandığını anımsattı. 
     Bu tarz görüntülerin, içeriklerinin anlatılması halinde çocukların psikolojisini fazla etkilemeyeceğini ifade eden Kireçci, çocukların hayatı iyisi ve kötüsüyle birlikte tanımaları gerektiğini vurguladı. 
     Kireçci, görüntüleri izlerken ailelerin çocukları doğru yönlendirmeleri ve bilinçli algılamalarına yardımcı olmalarının önemine işaret ederek, şöyle konuştu 
     ''Medyada yer alan itlaf görüntülerini çocuklara doğru anlatmalıyız. Özellikle 6 yaşın altındaki çocuklar, herhangi bir olayı algılarken, çevresindekilerin yorumlarından etkilenirler. Nitekim çocuklar da er ya da geç bu tür olaylarla karşı karşıya gelecektirler. Yani bu görüntüler, hayatın gerçekleridir. Önemli olan doğru yorumlamaktır. Görüntüleri doğru anlatmadığımız takdirde, çocuklarda tavuk fobisi oluşabilir. Bakın bu olayı 'tavuk vebasıdır, ölsünler' şeklinde anlatırsak, çocuklarda tavuklara karşı bir fobi oluşabilir. 'Hastalığın yayılmaması için alınması gereken önlemler arasında bu işlem yapılmalıdır' diye anlatırsak, çocuklar bilinçlenir. Böyle bir anlatım sayesinde çocuklarda korku oluşmaz.'' Doğanın kanunu gereği insanların da hayvanların da ölebileceğini belirten Kireçci, ''Her olayın pozitif yönünü görmek gerekir. Olaylara pozitif yaklaşıldığında, bilinçaltında olumsuz birşey kalmaz. Sorun, olayı negatif algılayıp, kötümser yorumlarsak doğar'' dedi. 
     
</TEXT>
</DOC>
