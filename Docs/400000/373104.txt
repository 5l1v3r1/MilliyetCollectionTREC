<DOC>
<DOCNO> 373104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy02.html </URL>
<DATE> 2005/08/26/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Öğretmen ve polis maaşına 100 YTL zam 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, toplu görüşmelerde önerilen 40’ar milyon liralık seyyanen ve yüzde 3’lük zammın ek ödeme almayan öğretmen ve polislerin maaşlarına yaklaşık 100 milyon olarak yansıyacağını açıkladı. 
     Şahin, CNN-Türk’te katıldığı canlı yayında, şu anda 787 milyon lira maaş alan 9’uncu derecenin birinci kademesindeki bir öğretmenin maaşının yapılacak söz konusu artışla ocak ayında 839 milyon, temmuz ayında da 892 milyon lira olacağını söyledi. Şahin, "Yani biz bir memurumuza aşağı yukarı yüz milyondan fazla bir artış sağlamış oluyoruz. 
     Polis memuruna da 100 milyondan fazla net eline geçecek şekilde bir artış sağlıyoruz. Bu aşağı yukarı yüzde 15 küsür eder. Enflasyonun yüzde 5 öngörüldüğü bir noktada böyle bir artışı sendika ve konfederasyonlarımız yeterli görmüyorlar. 
     Verebileceğimiz bütçe imkanları içinde bu kadar, daha da fazla vermeyi arzu ederiz." 
     
     "KONUYU BAŞBAKANA İLETECEĞİM" 
     Bürokratların memurlara ayrılan bütçe ödeneğinin ancak bu kadar artırılabileceğini ifade ettiklerini söyleyen Şahin, "Henüz sayın Başbakanımızla bu konuyu görüşemedim. 
     Biraz sonra sayın başbakanımızla biraraya geleceğim ve gelmiş olduğumuz noktayla ilgili kendisine bildireceğim" dedi. Şahin sözlerini şöyle sürdürdü 
     "Sayın Başbakanımız kendileriyle görüşme ihtiyacını duyabilir, kendileri bu konuya eğilme ihtiyacı duyabilir. O tamamen kendi takdiridir. Benim verebileceğim sınır bu kadar, ama sayın başbakan ekonomiden sorumlu bakan arkadaşlarla görüşerek, ’bunun üstüne çıkıcı bir formül üstünde çalışın’ diyebilir mi, diyemez mi bunu bilemiyorum." 
     
     "MEMURA İŞÇİLERDEN FAZLA ZAM VERİLDİ" 
     2005 yılında kamu çalışanlarına yüzde 10 artış 
     sağlanırken, memurlara yüzde 12.4’lük zam yapıldığını ifade eden Şahin, "İşçilere her zaman memurlara verdiğimizin üzerinde artış sağladık" dedi. Şahin işçilere yapılan 120 milyon liralık seyyanen artışın ise yüzde 0.5’i bile bulmadığını açıkladı. 2006 için kamu işçisine yüzde 3 artı 3 olmak üzere yüzde 6’lık artış yaptıklarını belirten Şahin, "Memura ne veriyoruz ortalama yüzde 10.2, en düşüğe ne veriyoruz yüzde 15.7 veriyoruz. İşçilerden memurlara mutlaka daha fazla veriyoruz. Düşük maaş alanlara daha yüksek, yüksek alanlara da daha düşük zam veriyoruz" dedi. 
     
     MALİ DİSİPLİN 
     Şahin, hükümete geldiklerinden beri mali disiplin anlayışı içinde bir yol izlediklerini belirterek, "Biz dengesiz hesapsız kitapsız hareket edersek bu enflasyonu bu faiz oranlarını düşürebilir miydik Ekonomik dengeleri oturtmanız lazım ki yatırım yapmak isteyen yerli ve yabancı sermaye önünü görebilsin ve Türkiye’de yatırım yapsın" dedi. 
     Memurların aldıkları maaşla kıt kanaat geçindiklerini söyleyen Şahin, "Ancak Türkiye’yi ekonomik bakımdan güçlendirmek ve refahı tabana yayabilmek için mutlaka bozulan ekonomik dengeleri yerine oturtmanız, ekonomiyi büyütmeniz, büyüyen ekonomide artı değerleri vatandaşlarınıza adil şekilde dağıtmayı başarmanız gerekir. 
     Bu bir süreçtir" diye konuştu. 
     Şahin, ekonomik dengelerin oturtulmaya çalışıldığı bir dönemde "her isteyene istediğinin" verilmesi durumunda ekonomik dengelerin bozulacağını savundu. 
     
     "SİYASİ PARTİ SÖZCÜSÜ GİBİ AÇIKLAMA YAPIYORLAR" 
     Şahin, toplu görüşmelere katılan konfederasyon ve sendika başkanlarının sürekli açıklama yapmalarını da eleştirerek şunları söyledi 
     "Toplantıdan çıkıp sanki siyasi parti genel başkanıymış gibi hükümete yönelik eleştiriler getirmek, bu süreci sıkıntıya sokuyor. Tansiyonu yükseltirseniz, haksız yere muhatabınızı veya muhatapları eleştirirseniz, bu arkadaşların acaba niyeti memurlar için iyi bir şey elde etmek değil de hükümeti yıpratmak için bu süreci mi kullanıyor diye düşünüyorsunuz. Çünkü zaman zaman muhalefetteki bir siyasi parti sözcüsü gibi konuşuyorlar." 
     
     "DEVLETİ KİLİTLERLER Mİ SORUSU" 
     Devlet memurlarına toplu sözleşme ve grev hakkı için Anayasa değişikliği gerektiğini anımsatan Şahin, gündeme gelmesi durumunda Anayasa değişikliği paketinin içinde bu konuların da yer alacağını söyledi. Milletvekillerinin, "memurlara grev hakkının verilmesinin devleti kilitlemeyeceğini nerden biliyorsunuz" yönünde sorular sorduğunu ileri süren Şahin, sendika ve konfederasyonlardan hükümet ve parlamento üzerinde böyle bir izlenim yaratmamaları için dikkatli olmalarını istedi. 
     
</TEXT>
</DOC>
