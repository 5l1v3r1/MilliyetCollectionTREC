<DOC>
<DOCNO> 398493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/dunya/axdun02.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar Karpaz'ı istiyor 
</HEADLINE>
<TEXT>


LEFKOŞA AA 


Kıbrıs Rum yönetimi, 24 Nisan 2004'te yapılan referandumda reddettiği Annan planında yapılmasını istediği değişiklikle Türk askerinin tamamen adadan çekilmesini, Türkiye'den adaya yerleşen nüfusun 30 binle sınırlanmasını ve Karpaz'ın kendilerine verilmesini talep ediyor. 
Kıbrıs Rum kesiminde yayımlanan Politis gazetesi, "İşte Kıbrıs sorununda talep ettiklerimiz" başlığıyla verdiği haberde, Rum yönetimi lideri Tasos Papadopulos'un, Annan planında ne değişiklik talep ettiğini, "BM belgesi"ne dayanarak detaylı şekilde aktardı. 
Gazeteye göre, Rum tarafı, çözümün uygulanmasına ve güvenlik konularına dair, BM'ye askeri müdahale etme hakkı verecek geniş garantiler, askerlerin tamamen adadan ayrılması, Türkiye'den gelen nüfusun 30 bininin adada kalması, geriye kalanların en kısa zamanda Türkiye'ye gönderilmesi, Karpaz'ın Kıbrıslı Rumlara verilmesi, mal-mülk konusu ile göçmenlerin geriye dönüşünün "topluca yeniden ele alınması" gibi taleplerde bulunuyor. 

'Çok ağır' 
Gazete, Rum Başkanlığı Diplomatik Büro Şefi Tasos Conis ile Rum BM Daimi Temsilcisi Andreas Mavroyannis'in geçen yaz, o zamanki BM Genel Sekreter Yardımcısı Kieran Prendergast'a sunulan değişiklik taleplerinin, BM tarafından, bilgilendirmek amacıyla Kıbrıs sorununa taraf olanlara da iletildiğini yazdı. Gazete, Rum tarafının önerilerine ilişkin BM'nin "çok ağır" nitelemesi yaptığını belirtti. 

Hakemliğe 'hayır' 
Gazeteye göre, Rum tarafının önerilerinde, "yeni bir başarısızlıktan kaçınılması, dikkatli bir ön hazırlık yapılması, sıkı takvimlerin ve hakemliğin olmaması, sadece üzerinde uzlaşılmış bir çözümün referandumlara sunulması" yer alıyor. Rumlar, siyasi eşitliği kabul etmekle birlikte, siyasi eşitliğin Kıbrıslı Türklerin her karara katılmaları anlamına gelmediğine inanıyor. 
Rum tarafı, kamu hizmetlerindeki memurların oranının yüzde 70 Rum, yüzde 30 Türk olmasını istiyor. 
Rumlar, federe devlet ile kurucu devletler arasında yetki dağılımının yeniden ele alınmasını ve federe devlet ile kurucu devletler arasında bir hiyerarşi bulunmasını talep ediyor. 


</TEXT>
</DOC>
