<DOC>
<DOCNO> 394395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur06.html </URL>
<DATE> 2005/11/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şemdinli'de biri kamu görevlisi, iki kişi tutuklandı 
</HEADLINE>
<TEXT>

     Şemdinli'deki olaylarda gözaltına alınan 4 kişiden 2'si tutuklandı. Tutuklananlardan birinin kalabalığın üzerine ateş açtığı iddia edilen Uzman Çavuş Tanju Çavuş olduğu bildirildi. Bölgede inceleme yapan CHP heyetine göre tutuklanan sivil kişi Veysel Ateş. Gazetecilere açıklama yapan Kaymakam Seslihan ise olaylı günü anlattı, Türk Bayrağı'nın yakıldığını söyledi. 
     
Hakkari Valisi Erdoğan Gürbüz, Şemdinli’deki olaylarla ilgili gözaltına alınan 4 kişiden 2’sinin tutuklandığını, tutuklananlardan birinin kamu görevlisi olduğunu bildirdi. 
     Gürbüz gazetecilere yaptığı açıklamada, olayların yargıya intikal ettiğini ifade ederek, şu ana kendilerine ulaşan bilgilere göre 4 kişinin tevkif edilmek üzere savcılık tarafından mahkemeye sevk edildiğini, bunlardan 2’sinin tutuklandığını kaydetti. 
     Ön inceleme ve ön tahkikatın gizli olmasından dolayı gerekli açıklamanın savcılık tarafından yapılacağını ifade eden Gürbüz, tahkikatın devam ettiğini söyledi. 
     Bir gazetecinin "Tutuklananlar arasında kamu görevlisi var mı " şeklindeki sorusu üzerine Gürbüz, "Birisi kamu görevlisi, diğeri ise sivil vatandaştır" diye yanıtladı. 
     Vali Erdoğan Gürbüz, suçlu kim olursa olsun hangi mevki ve makamda olursa olsun adaletin bunun en doğru kararını vereceğini belirterek, şunları söyledi 
     "Şu ana kadar bize gelen bilgiye göre, 4 kişi tevkif edilmek üzere mahkemeye savcı tarafından sevk edilmiş. Bunlardan ikisi tutuklanmış, ikisi de serbest bırakılmıştır. Tahkikat devam ediyor. Ön inceleme ve ön tahkikat bildiğiniz gibi gizli olduğundan dolayı bu açıklamayı ben değil, sayın savcımız yapar. Biz idareci olarak orada her türlü önleyici tedbiri aldık." 
     
     KAYMAKAM TUTUKLANANLARDAN BİRİ ASKER 

     Hakkari’nin Şemdinli İlçesi Kaymakamı Mustafa Cihat Seslihan, "Tutuklanan iki kişiden birisi askeri personel" dedi. 
     Kaymakam Seslihan, Emniyet Müdürlüğü salonunda gazetecilere yaptığı açıklamada, 9 Kasım’da ilçe merkezinde meydana gelen patlama ve patlamanın ardından yaşanan olaylarla ilgili bilgi verdi. 
     Gazetecilerin, görüntü, fotoğraf ve ses kaydı almasına izin vermeyen Seslihan, sadece not almalarına izin verdi. 
     Seslihan, patlamadan sonra linç edilmek istenilen bir kişinin gözaltına alındığını, onunla birlikte Cumhuriyet Savcısı’nın olay yerindeki incelemeleri sırasında kalabalığa ateş açan kişinin de yakalandığını belirtti. 
     Seslihan, patlamadan hemen sonra vatandaşların herhangi bir galeyana gelmemeleri için olay yerine gittiğini ve bu yönde vatandaşlara uyarıda bulunduğunu belirterek, şunları söyledi 
     "Ben bunları söylerken aradan protestocular çıktı. Patlama sonucu hayatını kaybeden vatandaş, bir grup tarafından pasajdan çıkarıldığı sırada saldırı söz konusu oldu. Biz de olay yerinden uzaklaştık. Sonrasında topluluk Kaymakamlık, Emniyet Müdürlüğü ve kamu binalarına saldırdı. Bu sırada Türk Bayrağı’nın yakılması gerçekleşirken, grubu engellemek için emniyet güçleri havaya ateş açarak kontrolü sağlamaya çalıştı." Kaymakam Seslihan, Hakkari ve Şemdinli Cumhuriyet Başsavcıları, 2 mülkiye başmüfettişi ile Van’dan gelen bir savcının olayları soruşturmaya devam ettiğini kaydetti. 
     Seslihan, olayla ilgili bir askeri personel ve bir sivilin bugün tutuklandığını sözlerine ekledi. 
     
     CHP TUTUKLANANLAR ASKER ÇAVUŞ VE VEYSEL ATEŞ 

     Hakkari’nin Şemdinli İlçesi’nde beraberindeki heyetle birlikte incelemelerde bulunan CHP Genel Başkan Yardımcısı Cevdet Selvi, "Dileriz ki bu son olay olsun, Huzur bir an önce buralara egemen olsun" dedi. 
     İncelemelerde bulunmak üzere Hakkari’nin Şemdinli ilçesine gelen CHP heyeti, Şemdinli’de meydana gelen patlama ve sonrasında gelişen olaylarda yaşamını yitiren Zahir Korkmaz ve Ali Yılmaz’ın ailelerine yaptıkları taziye ziyaretinin ardından, Cumhuriyet Caddesi’nde toplanan vatandaşlarla sohbet etti. 
     Bu arada, devlet aleyhine çeşitli sloganlar atan grubu uyaran heyet, atılan sloganların doğru ifadeler olmadığını kaydetti. 
     Heyet, yürüyerek Emniyet Müdürlüğü binasına gelerek, Kaymakam Mustafa Cihat Feslihan’la görüştü. Basına kapalı olarak yapılan görüşmenin ardından heyet, ilçede 1 Kasım ve 9 Kasım’da meydana gelen patlamalarda hasar gören işyerlerinde incelemede bulundu. 
     Daha sonra Belediye Başkanlığı binasına geçen heyet burada Belediye Başkanı Hurşit Tekin ile kapıda görüştü. 
     Heyet Başkanı Cevdet Selvi, burada gazetecilere yaptığı açıklamada, herkesi üzen acı olay nedeniyle 4 milletvekili ile birlikte olay yerinde vatandaşlar ve yetkililerle görüştüklerini, herkesin kafasında oluşan soru işaretlerinin bir an önce bitirilmesi doğrultusunda incelemelerde bulunduklarını söyledi. 
     Selvi, sorumluluk içerisinde bu görüşme ve incelemeleri gerek partilerine ve gerekse meclise hazırlayacakları rapor ile bildireceklerini ifade etti. 
     "Bu konuda üstümüze düşen tüm sorumlulukla, bilinçle, ciddiyetle bitirme çabamızı sürdüreceğiz" diyen CHP Genel Başkanı Yardımcısı Cevdet Selvi, halkın üzüntüsünün bir an önce ortadan kaldırılması için hukuki ve idari soruşturmaların vakit kaybetmeden bitirilmesi gerektiğini ve suçluların yargı yoluyla açıklanması gerektiğini vurguladı. 
     Selvi, "Bunun takibini sürdüreceğiz. Dileriz ki bu son olay olsun. Huzur bir an önce buralara egemen olsun" dedi. 
     Selvi, olayla ilgili tutuklananların "askeri görevli Tanju Çavuş ile sivil Veysel Ateş" olduğunu bildirdi. 
     
     REKTÖR SORUŞTURMASINI YÜRÜTEN SAVCI 

     Hakkari’nin Şemdinli ilçesindeki olaylarla ilgili soruşturmayı yapmak üzere Van Cumhuriyet Savcısı, ilçede göreve başladı. 
     Alınan bilgiye göre, Van’da görev yapan Cumhuriyet Savcısı Sezgin Kanmaz, Şemdinli’deki olaylarla ilgili soruşturmayı yürütmek üzere ilçede görevlendirildi. 
     Van Yüzüncü Yıl Üniversitesi Rektörü Prof. Dr. Yücel Aşkın hakkındaki soruşturmayı da yürüten Kanmaz’ın Hakkari’nin Şemdinli ilçesindeki olaylarla ilgili araştırmalara başladığı bildirildi. 
     

     
</TEXT>
</DOC>
