<DOC>
<DOCNO> 357764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo06.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Heyecan verdi' 
</HEADLINE>
<TEXT>


Futbol Federasyonu Başkanvekili Hasan Doğan, Fatih Terim sayesinde Milli Takım'ın artık tek yürek olduğunu söyledi, "Bizim de arzu ettiğimiz tablo buydu. Çalışmalarımızın yansıması dört yıl sonra görülür" diye konuştu 

ÖZEL RÖPORTAJ HAKAN CAN 


Futbol Federasyonu Başkanvekili Hasan Doğan, gündemde konuları Milliyet için yorumladı, çarpıcı açıklamalar yaptı. Doğan, Fatih Terim'in Milli Takım'a gelmesinden, MHK seçimlerine kadar birçok soruyu cevapladı. 

Fatih Terim tercihi sizi heyecanlandırıyor mu 
- Terim bizi heyecanlandırdı. Birkaç toplantı yaptık. Şu anda bizim çok arzu ettiğimiz bir iş vardı, o da milli takımın tek yürek olmasıydı. 

Milli takım başarılı mı, başarısız mı Almanya'ya gidecek miyiz, gitmezsek dünyanın sonu olur mu 
- Şahsi inancım, bu Futbol Federasyonu'nun çalışmalarının milli takıma yansıması en erken dört sene sonra olur. Biz geldik, federasyona, o hafta Gürcistan maçını kazandık, "Ne iyi federasyonuz" demek olmaz. Ya da biz geldik, milli takım maçı kaybetti, "Hadi kardeşim siz bu işten anlamıyorsunuz, gidin" demek de akıl işi olmaz. Futbol maçlarının skorlarına dayalı yorum yapmak kadar büyük yanlış olmaz. Yorumu skorlara dayalı yaparsanız, bir maç kaybedince federasyon ve milli takım teknik direktörünün ne kadar kötü olduğunu konuşacaksanız, bir maç sonra kazanınca federasyon ve milli takım teknik direktörünün ne kadar iyi olduğunu mu konuşacaksınız Böyle konuşuluyor zaten. Bu büyük bir çelişki ve biz bunu yaşıyoruz. Bir kere futbol federasyonu, en son noktası olan milli takımı geliştirmede neler yapmış. Ona bakmak lazım. Hangi projeleri üretmiş ve hangi projeleri uygulamış, hangi hedefleri koymuş, hangi hedeflere ulaşmış, bunlara bakmak lazım. 

Siz proje koydunuz mu ortaya 
- Bir senedir bununla uğraşıyoruz. Milli takımlarla ilgili hedefimiz de sürekli ve kalıcı başarılar kazanan ekip. 

Biz şunu iyi yaptık dediğiniz ne var 
- Dik durduk. Ben en çok ona seviniyorum. Bu federasyonca aldığımız kararlarda dışarıdan hiç kimsenin en küçük tesiri olmamıştır. Bence en büyük başarımız budur. Türk futbolunun buna ihtiyacı olduğunu düşünüyorum. En büyük başarımız budur. Birinci hadise bu. İkincisi, biz kendi kurumlarına en çok değer veren kurumuz. Kurulumuz kimse değer veriyoruz. Onlara her türlü imkanı sağlayan, doğru iş yaptıklarında arkalarında duran ve yanlış iş yaptıklarında bunu üslubuyla onlara ifade eden bir federasyon olduk. Bu bence en büyük başarımız. 

Terim'in daha önce gelmesini Tayyip Erdoğan'ın istemediği doğru mu 
- Şu anda biz teknik adam değişikliği yaptık. Biz bunu yaparken sayın başbakanımız dahil kimseye danışmadık ve sormadık. Eğer bu federasyon federasyonsa, başkan da başkansa, milli takım teknik direktörünü değiştirirken kimseye sormaz. Bunu bana da sormaz, başbakana da sormaz. 

Tahkim Kurulu ile ilgili bir sıkıntı var mı 
- Size Tahkim Kurulu ile ilgili çok önemli birşey söyleyeyim. Tahkim Kurulu ile ilgili bir sıkıntı değil de görüş farklılığımız var. Tahkim Kurulu karar verirken, "Türkiye'nin ali menfaatları gerektirdiği için" falan gibi ifadeler kullanıyor. Bana göre hukukçular böyle yorum yapmaz, ellerinde kanun vardır ve o maddeye uyup uymadığını söyler. Futbol Federasyonu Yönetim Kurulu yorum yapar. Tahkim Kurulu yorum yapmaz. Sadece kararların hukuka uygun olup olmadığını denetler ve niye uygun olmadığını açıklar. 

Diyarbakırspor - Trabzonspor maçında yaşanan olaylara rağmen verilmeyen ceza, Diyarbakırspor - Fenerbahçe maçından sonra verildi. Şiddetle bu kadar mücadele ederken böyle birşeye anlam veremedik. Bu kimi zaman adil bir yarışma olmaktan çıkıyor. Buna izin verecek misiniz 
- Zaten kurumsallaşma diye yırtındığımız hadise budur. Duygularınızla hareket ettiğiniz zaman o işi halledemiyorsunuz, netice alamıyorsunuz. Netice alacaksanız duygularınızla hareket etmeyin. Trabzon maçında verilmedi, Fener maçında daha kötü oldu. Aynı şekilde tahmin ediyoruz disiplin kurulumuz duygusal karar verdi. Bir de bu hareketin provakasyon olduğu şeklinde müdafa vardı ve provakatörlere prim sağlanacağı konusunda görüş birliğine varıldı. 

Hakemlerimizden memnun muydunuz bu sene 
- Nasıl Milli Takım Almanya'ya gitmeli, final oynamalı diyoruz aynı şey hakemler için de geçerli. Önemli müsabaka hakemleri Türk hakemler olmalı. Başarının ölçüsü budur. Türk hakeminin son yıllardaki durumundan hiçbir hakemimizin memnun olduğunu sanmıyorum. Hakemimize tekrar güven ve kişilik kazandırma mecburiyetimiz var. Bizim başarı ortalamamız, Avrupa maçlarından düşük değil. Şampiyonlar Ligi finalini de seyrettik. Buraya gelen hakemler Avrupa'nın en iyi hakemleriydi. Bizim hakemlerimizin onlardan çok daha iyi olduğunu gördük. Hakem hatasının futbol oyununun bir parçası olduğunu bütün dünya biliyor, Türkiye bilmiyor. Çünkü hakem hatalarının bilinçli olarak belki yapıldığı duygusu pekişti. İnsanlar hakem hatalarının kasıtlı olduğu yargısına sahip. Bir kalecinin hatalı gol yemesi gibi hakemin de bir hata yapabileceği bilinmiyor. Bundan süratle kurtulunması gerekir. 

MHK başkanlığına yönetim kurulu arkadaşınızı atamak riskli bir iş değil miydi Hakem dünyasından MHK başkanlığı yapacak kalitede birini bulamadığınız için mi bunu yaptınız, yoksa MHK'yı da siz yönetmek için mi bunu yaptınız 
- Bir kere MHK'yı yönetmek gibi arzumuz hiç olmadı. Esas mesele şudur, MHK olması pek çok hakem camiasından olumlu reaksiyonlar aldı. Bunun ana sebebi şu, benim gördüğüm hakem camiası bölünmüş biçimde. Her hakem, her bölümü kendini onun bir parçasıymış gibi görmeye başlamış. Dışarıdan birinin bunu derleyip toparlaması, hakemliği tek ses haline getirmesi daha kolay görünüyordu. Bu nedenle akıllı tercih olduğu da, kısa sürede anlaşıldı. 

Sebatspor - Kayserispor maçının olduğu gün Galatasaray - Trabzonspor maçının da dahil olduğu, sizin müdahale ederek rezaleti önlediğiniz bir tablo yaşandı. İlk defa çıkan yasayla, bir tahkik kurulu oluşturuldu ve tahkik kurulundan biz 20 gündür sonuç bekliyoruz. Son durum nedir 
- Şimdi şike gerçekten Türk Futbolu'nun başının belası bir iş. Çözümü de Futbol Federasyonu'nun yetkisine verilmiş bir iş. Benim üzerinde en çok durduğum konu budur. Üzülerek söylüyorum ki, federasyonun şikeyi ortaya çıkaracak donanımı yok. Biz, şike tahkik komisyonu kurduk ve bu komisyon da çalışmaya başladı. Bunlar Türkiye'nin en saygın müfettiş ve hukukçuları olmalarına rağmen istedikleri bilgilere ulaşmak için zorluk çekiyorlar. En basitinden biz Akçaabat savcılığına bilgi vermesi için avukat yolluyoruz, sayın savcı bilgi vermiyor. Eğer şike tahkik komisyonuna savcı belgeleri vermeyecekse, kim ne verecek. Bizim çabamız ve bu işi çözmek konusunda çalışmalarımız yetmiyor. Buradan bir şey çıkacak mı, mutlaka çıkacak. Arkadaşlarımın gayretinin boşa çıkmamasını temenni ediyorum. Bir telefon kaydını şike tahkik komisyonu telekom şirketinden alamıyorsa, şike tahkik komisyonu bunu nasıl çözecek. 

Bir gün gelip biri size itirafta bulunursa, sistem ona yardımcı olup, onu gizleyebilir mi 
- Evet gizleyebilir. Onu da konuştuk arkadaşlarla. İfadelerin gizli alınması mümkün. Ben sadece dahil olduğum, dışarıdan bu belgelerin elde edilememesi ile ilgili bilgim oldu. Onun dışında fazla bir bilgim yok. 

Bir futbolcu gelip, 'Para aldım, bahis oynadım. Bu adam, bu adam yaptı' derse kendisi hafifletici sebeplerden yararlanabilir mi 
- Ben hukukçu değilim. Sistem itirafçıyı gizliyor mu bilemiyorum. Ama şike ortaya çıkarılacaksa her türlü yardımı yaparız ve her türlü imkanı sağlarım. Böyle bir açıklama yapacak birisi olursa alnından öperim ve saklamak gerekiyorsa evimde saklarım. 


</TEXT>
</DOC>
