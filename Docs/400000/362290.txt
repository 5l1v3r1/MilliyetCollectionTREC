<DOC>
<DOCNO> 362290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo07.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'den itiraf 
</HEADLINE>
<TEXT>


Newcastle United ile 5 yıllık sözleşme imzalayan milli futbolcu, "Türkiye'ye dönmenin geri adım atmak olduğunu düşündüm. Futbol hayatıma Avrupa'da devam etmek istediğim için İngiltere'ye gittim" dedi 


İngiltere Premier Ligi'nde yer alan Newcastle United'la anlaşan Emre Belözoğlu, Türkiye'ye dönmenin "Geri adım atmak" olacağını düşündüğü, bu nedenle İngiliz kulübüyle sözleşme imzaladığını söyledi. 
Menajeri Ahmet Bulut ile basın mensuplarının sorularını yanıtlayan milli futbolcu "Yurtiçi ve yurtdışından çok sayıda teklif aldım. Ama Türkiye'ye dönmek istemedim. Avrupa'da futbol hayatıma devam etmek istiyordum. Bana en iyi teklifi yapan kulüple de anlaştım" diye konuştu. 
Newcastle United'la beş yıllık sözleşme yaptığını ve bugün İngiltere'ye gidip, yarın yeni takımıyla ilk antrenmanına çıkacağını belirten yıldız futbolcu, "25 yaşıma giriyorum. 7-8 sene daha futbol oynayacağımı düşündüğüm için 5 yıllık imzayı düşünmeden attım. İngiltere'de oynamaktan çok mutlu olacağım. Kulüp başkanıma ve hocama çok teşekkür ediyorum. Transferim için çok çaba gösterdiler ve bana yapılan en iyi teklifi getirdiler. Çok mutluyum. İngiltere'de Türk futbolunu en iyi şekilde temsil etmeye çalışacağım"ifadelerini kullandı. 
Emre, Fatih Terim'e de övgüler yağdırarak "Türk futbolunun en büyük teknik adamlarından biri ve Avrupa'da da en başarılı Türk hoca. Futbolda dünyanın en önemli takımlarını çalıştırdı. Milli takım şu an grup ikincisi, ama Danimarka ve Ukrayna maçlarını kazanıp istediğimiz yere gelebiliriz. Başarılı olacağımıza inanıyorum. Ben elimden geldiğince sahada iyi mücadele edip, takım için oynamaya çalışan bir oyuncuyum. İyi oynadığımı düşünüyorum. Fatih Terim'le Galatasaray'da hayatımın en verimli dönemini geçirdim. Bir performans endişesi taşımıyorum. Fatih hoca da beni çok iyi tanıyor. Bugüne kadar olduğu gibi, en yüksek performansımı vermeye çalışacağım" diye konuştu. 




</TEXT>
</DOC>
