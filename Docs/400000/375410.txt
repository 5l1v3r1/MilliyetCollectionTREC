<DOC>
<DOCNO> 375410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur14.html </URL>
<DATE> 2005/09/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Annesini bıçaklayan genci, aynı bıçakla öldürdü 
</HEADLINE>
<TEXT>

     
     Bülent CİVANOĞLU BURSA, DHA 

     
BURSA'da evlerinin önünde annesi 28 yaşındaki F.Ş.'nin tartıştığı bir kişi tarafından bıçaklandığını gören 10 yaşındaki çocuk, yere düşen bıçağı alıp saldırgana sapladı. Çağrılan ambulansla hastaneye kaldırılan saldırgan 24 yaşındaki İsmail Atış yaşamını yitirirken, F.Ş.'nin sağlık durumu ciddiyetini koruyor. 
     Olay, dün saat 21.30 sıralarında Merkez Osmangazi İlçesi, Mollafenari Mahallesi, Kanalboyu Caddesi üzerinde meydana geldi. Aynı mahallede oturan İsmail Atış, evinin kapısının önünde gördüğü komşusu F.Ş.'nin yanına gidip kız kardeşiyle evlenmek istediğini söyledi. Kız kardeşim seninle evlenmek istemiyor. Bizi rahat bırak'' diyen F.Ş. ile İsmail Atış arasında tartışma çıktı. Sözlü tartışmanın kavgaya dönüşmesi üzerine İsmail Atış, cebinden çıkardığı bıçağı F.Ş.'nin karnına sapladı. Bu sırada annesinin bıçaklandığını görünce olay yerine koşturan ve adı açıklanmayan çocuk, yaşanan arbede sırasında yere düşen bıçağı alıp, Atış'ı karnına iki kez sapladı. Çevredekiler, önce araya girerek çocuğun elindeki bıçağı aldılar sonra da polisi ve 112 Acil Servis'i aradılar. 
     Olay yerine gelen 112 Acil Servis ambulansı ile Devlet Hastanesi'ne kaldırılan İsmail Atış, doktorların tüm müdahalesine rağmen kurtarılamazken, durumu ağır olan F.Ş.'nin tedavisi ise sürüyor. Polis, 10 yaşında cinayet işleyen çocuğu ise Çocuk Şube Müdürlüğü'ne götürdü. 
     Olayla ilgili soruşturmaya Bursa Cumhuriyet Savcılığı’nca başlandı. 
     
</TEXT>
</DOC>
