<DOC>
<DOCNO> 393977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/yture.html </URL>
<DATE> 2005/11/11/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Domercant'ın gecesi 
</HEADLINE>
<TEXT>



Eksik ya da fazla, iyi ya da kötü, formda ya da formsuz olmak farketmiyor onlar için... Gününde olmasa da işini en iyi şekilde yapmaya büyük çaba gösteren, son derece motive ve hırslı birer savaşçı gibiler. En önemlisi de korkusuzlar ve kazanmaktan başka birşey düşünmüyorlar. İşte dün, Atatürk'ün ölüm yıldönümüne de rastlayan anlamlı gecede Efes Pilsenli oyuncular, Barcelona'dan galibiyeti adeta söke söke kopardılar. 
Efes, artık rakiplerinin de kabullendiği ve saygı duyduğu sert ve sürekliliği olan savunması ile önce Barcelona'nın oyununu bozdu, ardından da Prkacin ve Kaya ile maçın hakimi olduğunu rakibine kabul ettirdi. Barcelona'nın savunmadaki en ufak açığını bile iyi değerlendiren lacivert - beyazlılar, farkı on sayı barajına getirdikleri anlarda biraz olsun gevşemenin karşılığını da hemen gördüler. Özellikle üçüncü çeyrekte Navarro ve Basile, ilk beş dakikalık bölümde bu gevşemenin cezasını hemen kestiler. Granger'ın formsuzluğuna rağmen Domercant, çok kritik anlarda, özellikle son çeyrekte Efes'i rahatlatan sayılara imza attı. 
İtalya'da Cenk ve Kaya sahneye çıkmıştı, dün ise Domercant'ın gecesiydi. ABD'li forvet, sadece 23 sayısıyla değil, kaptığı toplar ve 8 ribaundla da maça damgasını vurdu. 


</TEXT>
</DOC>
