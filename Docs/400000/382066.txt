<DOC>
<DOCNO> 382066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonyas11.html </URL>
<DATE> 2005/09/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mehmet Öz tavsiye etti, fındık satışları patladı 
</HEADLINE>
<TEXT>

     Konya’da faaliyet gösteren Pınar Kuruyemiş A.Ş Yönetim Kurulu Başkanı Hasan Hüseyin Karapınar, ünlü kalp cerrahı Prof. Dr. Mehmet Öz’ün "günde bir avuç fındık yiyin" tavsiyesinin, rekolte düşüklüğüne bağlı oluşan yüksek fiyata rağmen fındık satışlarını yüzde 20 artırdığını söyledi. 
     Karapınar, AA muhabirine yaptığı açıklamada, fındık, ceviz, badem ve fıstığın son yıllarda sağlıklı yaşam için öneminin daha iyi anlaşıldığını, bu nedenle söz konusu ürünlerin artık alternatif tıpta da doğrudan kullanıldığını belirtti. 
     ABD’de yaşayan ünlü kalp cerrahı Prof. Dr. Mehmet Öz’ün Türk basınında yer alan açıklamalarında, kalp ve damar sağlığı için özellikle fındık yemenin önemini ısrarla dile getirdiğini anımsatan Karapınar, şunları kaydetti 
     "Dünya fındık üretiminin önemli bölümünü Türkiye karşılıyor. Bu nedenle dünyadaki fındık fiyatını da özellikle son 10 yıldır Türkiye belirliyor. Ancak 2003 yılında fındığın kilogram fiyatı 3-3.5 YTL iken, 2004 yılında rekoltenin, etkili olan don nedeniyle yarı yarıya düşmesi fındık fiyatlarını 7.5 YTL’ye kadar yükseltti. Prof. Dr. 
     Mehmet Öz’ün fındığın yararlarıyla ilgili açıklamaları da bu döneme rastladı. Hatta başka uzmanlar da her gün ifade edilen orandan daha az ya da daha çok fındık tüketilmesiyle ilgili açıklamalar yaptı. Bu nedenle, Prof. Dr. Öz’ün günde bir avuç fındık yiyin tavsiyesi, rekolte düşüklüğüne bağlı oluşan yüksek fiyata rağmen fındık satışlarımızı yüzde 20 artırdı." Türkiye’de üretilen fındığın yaklaşık yüzde 8-10’unun çerezlik olarak tüketildiğini, geri kalan kısmının ise dünya çikolata ve kakao endüstrisinde kullanıldığını vurgulayan Karapınar, "Dünyada en büyük üreticisi olduğumuz fındığın kıymetini yeni yeni anlıyoruz. Oysa gelişmiş ülkelerde fındık ezmesi, kahvaltıların vazgeçilmez unsurudur. 
     Ayrıca ülkemizde de fındık, ceviz, badem ve fıstık artık eskiden olduğu gibi lüks görülmüyor" diye konuştu. 
     Karapınar, fındığa ilginin sadece ülkemizde değil, dünyada artmakta olduğunu belirterek, fındığın yıldızının daha da parlayacağını gören iki Akdeniz ülkesi İtalya ve İspanya’nın da fındık üretimini önemli ölçüde artırdığını sözlerine ekledi. 
     
</TEXT>
</DOC>
