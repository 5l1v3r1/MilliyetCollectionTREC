<DOC>
<DOCNO> 375236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/dunya/axdun01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Çeker gideriz 
</HEADLINE>
<TEXT>


Hükümet, AB'ye en sert mesajı verdi. Başbakan Erdoğan Yapacağımızı yaptık, vereceğimiz bir şey kalmadı... Dışişleri Bakanı Gül Tam üyeliğin gerisinde bir şey önerirlerse dönmemek üzere çeker gideriz 

ABDULLAH KARAKUŞ Napoli 


Hükümet, AB ile tam üyelik müzakereleri öncesinde Türkiye'ye yeni koşul öne sürme eğilimlerine karşı rest çekti. Başbakan Recep Tayyip Erdoğan, "verilecek hiçbir şey kalmadığını" vurgularken, Dışişleri Bakanı Abdullah Gül, uzun zaman sonra "Türkiye'nin bir daha dönmemek üzere çekip gidebileceğini" telaffuz eden ilk yetkili oldu. 
Erdoğan, dün Napoli'de Akdeniz Vakfı'nın "2005 Akdeniz Kurumlar Ödülü"nü aldı. Erdoğan ödül töreninde, AB'yi "Hıristiyan kulübü" gibi gösterme çabasındaki birkaç ülkenin tavrını anlamakta zorlandığını söyledi. Türkiye'nin "köprü" işlevine vurgu yapan Erdoğan, şu görüşleri dile getirdi 

FATURAYI ÖDEYEMEZLER Medeniyetler ittifakını gerçekleştirmemiz lazım. Buna engel olanlar faturasını ödeyemezler. Türkiye, AB'ye katılmadan Avrupa'ya "değerler bütünü" diyemezsiniz. Bizim AB'ye girişimizle 1.5 milyarlık İslam dünyası Avrupa ile bütünleşme fırsatı yakalayabilecektir. Biz siyasi bedellere rağmen bu adımı attık. Ama AB'li dostlarımız desteğini artırmazsa sonuç almamız zorlaşır. 

SON ÜYELERDEN DAHA HAZIRIZ Son 10 ülkeden Türkiye daha hazır bir ülkedir. Türkiye AB'ye çok renk katacaktır. Yapacağımızı yaptık, Türkiye'nin vereceği bir şey kalmadı. Artık sıra Avrupalı dostlarımızdadır. Birkaç ülke artık sıkıntı çıkarmamalıdır. Eski bir futbolcu olarak onları uyarıyorum. Tribünlere oynamayı bıraksınlar, iç politika malzemesi yapmasınlar. 

HATA GÜNEY'İN ALINMASIYDI Napoli'ye giderken uçaktaki konuşması Kopenhag Kriterleri'ne ters olan, sınır sorununu halletmeyen bir ülkeyi tuttunuz AB'nin içine soktunuz. Bu bir defa 1 Mayıs hatasıdır. Dolayısıyla bizim önümüze şimdi siz böyle bir sorunu getiremezsiniz. AB'nin önce çözmesi gereken sorun burasıdır. 

Bu kez taviz yok 
İngiltere'de dün kritik görüşmeler yapan Başbakan Yardımcısı ve Dışişleri Bakanı Gül de, AKP hükümetleri dönemindeki en sert çıkışı yaptı. "The Economist" dergisinde çıkan bir makalede, Gül'ün, "Eğer AB bize tam üyeliğin gerisinde bir şey önerir ya da yeni koşullar getirirse, bu kez bir daha dönmemek üzere çeker gideriz" dediği aktarıldı. Gül'ün, "Türkiye'nin bu kez taviz vermesini kimse beklemesin" sözlerinin aktarıldığı makaleye göre, Erdoğan'ın bir danışmanı da, "Eğer daha çok kızdıracak olurlarsa Erdoğan çok kötü patlayabilir" dedi. 


</TEXT>
</DOC>
