<DOC>
<DOCNO> 381738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/dunya/adun.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deklarasyon oyunu 
</HEADLINE>
<TEXT>


AB'nin Türkiye'den Rumları tanımasını ve limanları Rumlara açmasını istediği karşı deklarasyon, 3 Ekim'de Jack Straw'un müzakereleri açış konuşmasında yapacağı atıfla AB müktesebatının parçası haline gelecek 

Güven Özalp - Brüksel 


Avrupa Birliği'nin yayımladığı karşı deklarasyondan memnun olmayan Ankara, bir başka olumsuzlukla karşı karşıya. AB Dönem Başkanı İngiltere'nin 3 Ekim'de üye ülkeler adına yapacağı müzakerelerin açılış konuşmasında karşı deklarasyon atfı yer alıyor. Konuşma metninin taslağında yer alan atıf, karşı deklarasyonun unsurlarını AB müktesebatının parçası haline getirmesi açısından önem taşıyor. 
Dönem Başkanı İngiltere'nin Dışişleri Bakanı Jack Straw tarafından yapılacak olan konuşmanın taslağında "AB'nin 20 Eylül 2005 tarihli deklarasyonunda pozisyonunu dile getirdiği Ankara Anlaşması'nın uyarlanmasına ilişkin protokolün uygulanmasına özel bir önem atfedilecektir" deniliyor. 

Ankara taleplerini iletti 
Ankara, karşı deklarasyonda yer alan unsurların ne Müzakere Çerçevesi'ne ne de açılış konuşmasına yansımasını istiyordu. Avusturya, Fransa ve Yunanistan'ın konuşmanın sertleştirilmesi yönünde istekte bulundukları belirtiliyor. Ankara da kendi taleplerini İngiltere'ye iletti. Ancak diplomatik kaynaklar karşı deklarasyon atfının konuşma metninden çıkarılma olasılığını düşük görüyorlar. 
Ankara'nın rahatsızlığının ardında konuşma metninin AB kuralları çerçevesinde Birlik müktesebatının bir parçası olması yatıyor. AB kaynakları, karşı deklarasyon için de durumun aynı olduğunu belirtiyorlar. 

Konuşma bağlayıcı 
25 üye ülkenin onayıyla şekillenen bu konuşmanın içeriği ve konuşmada atıf yapılan unsurlar Türkiye açısından bağlayıcı olma özelliği taşıyor. 
Taslak konuşmada müzakerelerin 25 üye ülke ve Türkiye arasında yürütüleceğine vurgu yapılırken, temel özgürlükler konusunda tam uygulama, halen süren ikili ilişkilerdeki sorunlara çözüm bulunması ve bu ilişkilerin iyileştirilmesi gereğinin altı çiziliyor. 
Müzakere Çerçevesi'nin bir önceki genişlemeden alınan dersler ve Türkiye'nin özellikleri çerçevesinde hazırlandığını kaydeden konuşmada müzakerelerin yürütülmesinde taahhütlere bağlılığın denetlenmesinin önemli rol oynayacağı belirtiliyor. 


</TEXT>
</DOC>
