<DOC>
<DOCNO> 396779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo20.html </URL>
<DATE> 2005/11/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Emre Belözoğlu Suçlu sadece biz değiliz... 
</HEADLINE>
<TEXT>

     Milli takım oyuncusu Emre Belezoğlu, Türkiye-İsviçre karşılaşmasından sonra çıkan olaylarda suçlu tarafın sadece Türk tarafı olmadığını söyledi. 
     Emre, Alman spor dergisi Kicker'e yaptığı açıklamada, Türkiye-İsviçre maçından sonraki olaylarda birçok etmenin rol oynadığını ifade ederek, ''Gösterilmek istendiği gibi suçlu sadece biz değiliz. Bu durumu meydana getiren birçok unsur vardı. Bern'de Milli marşımızın ıslıklanması örneğin bizi çok üzmüştür'' dedi. 
     ''Karşılaşmadan 5 gün sonra olaylara nasıl bakıyorsunuz '' sorusuna cevap veren Emre, ''Karışık hislerle. Çünkü biz çok kışkırtıldık. Bu, ilk maçta misafir olarak karşılanmadığımızda başladı. Medya bize karşı kötü niyetle ve alay ederek yaklaştı. Sporda bu tür görüntülerin olmaması gerekir'' şeklinde konuştu. 
     Emre, ''Türkiye nasıl bir ceza alır'' şeklindeki bir soruya karşılık da ''Umarım Türkiye gelecek Dünya Şampiyonası'ndan men edilmez. Bunu hak etmedik'' dedi. 
     Birçok takımın kendilerini Türkiye'de güvende hissetmedikleri için oynamak istemedikleri şeklinde ''iddialı bir soru'' üzerine de Emre, ''Bu saçmalık. Olaylara tek taraflı bakılır ve Türkiye kötü duruma düşürülmek istenirse, bu tür düşünceler ortaya çıkabilir, ancak Türkiye adildir ve adil kalacak'' diye konuştu. 
     İsviçre milli takımı oyuncusu Ludovic Magnin de Altıntop kardeşlerin kendilerine yardım ettiklerini ve futbolcu Raphael Wicky'yi koruduklarını belirterek, ''Herkesi aynı kefeye koymak yanlış olur'' dedi. 
     Karşılaşmadan sonra 2 saat boyunca soyunma odasında kaldıklarını ifade eden Magnin, daha sonra otelde kutlama yaptıklarını kaydetti. Takım arkadaşı Huggel'in de ceza alabileceğini ifade eden Magnin, içerde sadece Türk televizyonunun çekim hakkı vardı. Onlar istediklerini gösterirler. Daha önce de dayak vardı. Huggel buna tepki gösterdi. Huggel'in ceza alacağını tahmin ediyorum, ancak kurbanlar faillerden daha fazla ceza almamalı'' diye konuştu. 
     Magnin, ''Türkiye FIFA tarafından cezalandırılsın mı'' sorusuna karşılık da ''FIFA'nın elinde her şey var. Biz elemeleri geçtik. Diğer konularda FIFA sakin bir şekilde karar versin'' dedi. 

     
</TEXT>
</DOC>
