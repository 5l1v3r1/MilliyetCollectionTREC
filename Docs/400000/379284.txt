<DOC>
<DOCNO> 379284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur19.html </URL>
<DATE> 2005/09/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Tiyatro ve sinema sanatçısı Koşar, toprağa verildi... 
</HEADLINE>
<TEXT>

     Yalova'daki yazlığında yaşama veda eden tiyatro ve sinema sanatçısı Pekcan Koşar 69 , törenle İstanbul'da toprağa verildi. 
     Pekcan Koşar için ilk olarak Harbiye'deki Kenter Tiyatrosu'nda, sinema, tiyatro ve sanat dünyasından dostları ile yakınlarının katılımıyla tören düzenlendi. 
     Törene katılanlar Koşar'ın Türk bayrağına sarılı naaşı önünde saygı duruşunda bulunurken, tören sırasında Koşar'ın eşi Selma Arıkan ve oğlu Itri Koşar ile bazı sanatçıların gözyaşlarını tutamadıkları gözlendi. 
     Pekcan Koşar'ın özgeçmişinin de okunduğu törende konuşan tiyatro sanatçısı Müşfik Kenter, ''Pekcan, Türkiye'nin yetiştirdiği en büyük yeteneklerden biriydi. Türkiye, çok önemli bir oyuncusunu kaybetti. Hepimizin başı sağolsun'' dedi. 
     Daha sonra okunan duaların ardından Koşar'ın cenazesi, alkışlar eşliğinde sanatçı dostlarının omuzlarında tiyatro salonundan çıkarıldı. 
     Pekcan Koşar'ın cenazesi, Teşvikiye Camii'nde öğleyin kılınan namazdan sonra Zincirlikuyu Mezarlığı'nda defnedildi. 
     
</TEXT>
</DOC>
