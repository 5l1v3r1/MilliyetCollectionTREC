<DOC>
<DOCNO> 375738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko22.html </URL>
<DATE> 2005/09/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
IMF Heyeti'nin Perşembe ya da Cuma günü gelmesi bekleniyor... 
</HEADLINE>
<TEXT>

     Mustafa Seven AA 

Uluslararası Para Fonu IMF Türkiye Masası Şefi Lorenzo Giorgianni başkanlığındaki heyetin, İkinci Gözden Geçirme görüşmelerini gerçekleştirmek üzere, perşembe ya da cuma günü İstanbul'a gelmesi bekleniyor. 
     Edinilen bilgiye göre, IMF heyetinin, İstanbul'da, bankacılık, reel ekonomi ve diğer sivil toplum kuruluşlarının temsilcileriyle görüşmesinin ardından, önümüzdeki haftanın başından itibaren Ankara'ya geçebileceği belirtiliyor. 
     IMF uzmanlarının ise daha önce Türkiye'ye gelerek, İkinci Gözden Geçirme'nin teknik ayrıntıları üzerinde hazırlık çalışmaları yapmaları bekleniyor. 
     Heyet Ankara'da, 2006 bütçesi başta olmak üzere, makro ekonomik gerçekleşmeler ve beklentiler ile yapısal reformlar üzerinde yoğunlaşacak. 
     
     IMF-DÜNYA BANKASI YILLIK TOPLANTILARI... 
     Bu arada IMF heyetinin, IMF-Dünya Bankası Güz Dönemi Yıllık Toplantılarının başlayacağı 24 Eylül'e kadar tamamlaması gerekiyor. 
     Devlet Bakanı ve Başmüzakereci Ali Babacan'ın Hazine Müsteşarı İbrahim Çanakcı ve diğer ekonomi yetkilileriyle IMF-Dünya Bankası toplantılarına katılması bekleniyor. 
     Öte yandan IMF ile yarım kalan birinci gözden geçirmenin ikinci ile birleştirilip, birleştirilmeyeceği ya da İkinci Gözden Geçirme'nin tek başına tamamlanması konularına görüşmelerin ardından karar verilecek. 
     Birinci Gözden Geçirme'nin tamamlanmasının şartı olan Sosyal Güvenlik Reformu yasasının da Meclis'ten geçmesi ve İkinci Gözden Geçirme'nin de tamamlanması halinde, IMF, yaklaşık 1.6 milyar dolarlık kredi dilimini serbest bırakacak. 
     
</TEXT>
</DOC>
