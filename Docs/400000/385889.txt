<DOC>
<DOCNO> 385889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas01.html </URL>
<DATE> 2005/10/11/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Orta yaşlarda aşırı kilo, ileride alzheimer sorununa neden olabiliyor... 
</HEADLINE>
<TEXT>

     Bir araştırmanın sonuçlarına göre, orta yaşlılık döneminde alınan aşırı kilolar, ileri yaşlarda alzheimer ya da benzeri hastalık riskini artırıyor. 
     ''Archives of Neurology'' adlı bilimsel derginin ekim sayısında yer verilen araştırmanın sonuçlarına göre, orta yaşlarda obez olanlar, 20 yıl sonra, orta yaşında normal kiloda olanlara göre yaklaşık 2.5 kat daha fazla zihinsel sorun yaşama riski ile karşı karşıya kalıyor. 
     Araştırmayı yapan İsveçli bilimadamları, orta yaşlardaki 1500 kişinin boy ve kilo orantısına bakmak suretiyle obez olup olmadıklarını ve sahip oldukları kilolarla ileri yaşlarında alzheimer ve zihinsel sorun yaşama risklerini ölçmeye çalıştı. 
     Ortalama 21 yıllık takip sonrasında katılımcıların 61'inin zihinsel sorun, 48'inin ise alzheimer hastalığıyla karşı karşıya kaldıklarını gözlemleyen araştırmacılar, yaşlılıkta zihinsel sorun ve alzheimer hastalığının orta yaşlarında obez olanlarda daha yaygın olduğunu fark etti. 
     Araştırmacılar, orta yaşlardaki yüksek kan basıncı ve kolesterol seviyesinin de ileri yaşlarda zihinsel sorun yaşama riskini artırdığını kaydederken, bu faktörlerden birden fazlasının bulunmasının, zihinsel sorun ve alzheimer hastalığı riskini de artırdığını ifade ettiler. 
     Araştırmanın sonuçlarına göre, orta yaşlarında her üç faktörü birden taşıyanların, bu risk faktörlerinden hiçbirini taşımayanlara göre bu tür bir hastalıkla 6 kat daha fazla karşı karşıya kalma olasılığı bulunuyor. 
     
</TEXT>
</DOC>
