<DOC>
<DOCNO> 355819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun32.html </URL>
<DATE> 2005/06/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İngiliz eylemciyi vuran İsrail askeri suçlu bulundu 
</HEADLINE>
<TEXT>

     İsrail askeri mahkemesi, 2003 yılında Gazze Şeridi'nde Filistinlilere yardım eden İngiliz bir eylemciyi vuran eski İsrail askerini kasıtsız adam öldürmekten suçlu buldu. 
     Mahkemenin üç hakimi, Teysir Hayb'ın, Filistin yanlısı Uluslararası Dayanışma Hareketi'nin üyesi olan 22 yaşındaki Tom Hurndall'ı kasıtsız öldürdüğü kararını verdi. 
     Hayb'ın, adaleti yanıltmak, yanlış ifade vermek ve yanlış ifadede ısrarlı olmaktan da suçlu bulunduğu, eski İsrail askerine verilecek cezanın daha sonra belli olacağı belirtildi. 
     Hurndall, Gazze Şeridi'nde Refah mülteci kampında Filistinli çocukların ateş altında kalmasını önlemek isterken vurulmuş ve 9 ay komada kaldıktan sonra 2004 yılı ocak ayında Londra'daki bir hastanede ölmüştü. 
     İsrail ordusu, kasıtsız adam öldürme suçuna en fazla 20 yıl hapis cezası veriyor. 
     
</TEXT>
</DOC>
