<DOC>
<DOCNO> 393437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy09.html </URL>
<DATE> 2005/11/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Danıştay'dan araç muayene özelleştirmesinde yürütmeyi durdurma kararı 
</HEADLINE>
<TEXT>

     Makine Mühendisleri Odası’nın açtığı davada, Rekabet Kurulu’nun araç muayene istasyonları hizmetinin devir işlemine izin veren kararlarına ilişkin olarak Danıştay 13’üncü Dairesi yürütmenin durdurulmasını kararlaştırdı. Danıştay, daha önce yapılan ihalenin iptaline ilişkin işlemin yargı kararıyla iptal edildiğine, böylece aynı hizmetle ilgili iki ihale sonucunun bulunduğuna dikkat çekerek, Özelleştirme İdaresi’nin bu durumu değerlendirerek, yeniden bir karar alması gerektiği bildirildi. 
     TMMOB Makine Mühendisleri Odası’ndan yapılan açıklamada, açtıkları dava üzerine Danıştay 13’üncü Dairesi’nin araç muayene istasyonları ve hizmetinin özelleştirilmesine ilişkin yapılan ihale sonucunda devir işlemine izin veren Rekabet Kurulu kararlarının yürütmesinin durdurulmasına karar verdiği bildirildi. Açıklamada, "Araç muayene istayonları hizmetinin Özelleştirme İdaresi’nce özelleştirmeye çalışılması, bu hizmetin kamu toplum yararı niteliğinden hareketle anayasal bir hüküm olan kamu hizmetlerinin kamu tarafından verilmesi gerekliliği dışlanmaktadır" denildi. Bir kamu hizmetinin özel ellere teslimiyle kamunun ciddi bir gelir kaybı ve zarara uğratılmasının söz konusu olduğu belirtildi. 
     Açıklamada, araç muayene istayonları hizmetinin özelleştirilmesine ilişkin ihale sonucunda hizmetin 20 yıllığına işletme hakkının en yüksek teklif veren ortak girişim grubuna devri işlemine izin veren Rekabet Kurulu kararı ve ihalede dördüncü en yüksek teklifi verenlerin değerlendirildiği Rekabet Kurulu kararlarına karşı dava açıldığı anımsatıldı. Açıklamada, "Danıştay 13’üncü Dairesi’nin 10 Ekim 2005 tarihli kararıyla, Rekabet Kurulu’nun ’araç muayene hizmeti için bildirilen teşebbüslerin kuzey ve güney olarak iki ayrı coğrafi bölge içinde hizmet sunma imtiyazını almasında 4054 sayılı kanun çerçevesinde bir sakınca bulunmadığı ve bildirime konu özelleştirme işlemine izin verilmesi’ kararında hukuka uyarlık görmeyerek, Rekabet Kurulu kararlarının dava sonuçlanıncaya kadar yürütülmesinin durdurulmasına karar vermiştir" denildi. 
     Danıştay’ın karar gerekçesinde, "aynı hizmetle ilgili, araç muayene istasyonu açma ve işletme yetkisi verilmesine ilişkin daha önce yapılan ihaleyi sonuçlandıran ve uygun teklifi belirleyen işlemi iptal eden Karayolları Genel Müdürlüğü’nün işleminin yargı kararıyla iptal edilmesiyle, ortada aynı hizmetle ilgili olarak iki ayrı ihale ve iki ayrı ihaleyi sonuçlandırıcı işlemler bulunduğundan, Özelleştirme İdaresi Başkanlığı’nca bu durumun değerlendirilerek yeniden bir karar alınmasının gerekli bulunduğu" belirtildi. 
     Makine Mühendisleri Odası, daha önce açtığı bir davada da Danıştay 8’inci Dairesi’nin araç muayene istasyonları hizmetinin özelleştirme yoluyla devrini düzenleyen Karayolları Trafik Kanunu’nun 35’inci maddesini Anayasa’ya aykırı bulunarak, Anayasa Mahkemesi’ne gönderilmesine karar verildiğini anımsattı. 
     Dava konusu olan henüz devir işlemi yapılmayan araç muayene istasyonu hizmetinin özelleştirilmesine ilişkin 2004 yıl sonunda yapılan ihaleyi Akfen-Doğuş-Tüvsüd Almanya 
     ortaklığı kazanmıştı. Araç muayene istasyonlarının özelleştirilmesine ilişkin 2001 yılında yapılan ihaleyi de MNG-Ahsel-Cartec-Tüv Avusturya konsorsiyumu kazanmıştı. 
     
</TEXT>
</DOC>
