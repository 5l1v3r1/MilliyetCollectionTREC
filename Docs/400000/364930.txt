<DOC>
<DOCNO> 364930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/spo08.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezon bitecek mi 
</HEADLINE>
<TEXT>



Formula 1'de İstanbul Grand Prix'sinden bir önceki yarış olma özelliğinin yanı sıra sezonun en önemli sorusunun büyük olasılıkla yanıt bulacağı Macaristan GP'si bu hafta sonu koşulacak. Şampiyonun kimliği bitime 6 yarış kala ya Hungaroring Pisti'nde netlik kazanacak ya da cevap İstanbul'a taşınacak. Geçen hafta koşulan Almanya GP'sinde 6. birinciliğini elde ederek rakipleriyle puan farkını açan Renault pilotu Fernando Alonso, Hungaroring Pisti'nden de zaferle ayrılması halinde şampiyonluğu büyük ölçüde garantilemiş olacak. Şampiyonluk yarışına dahil olma şansını Almanya GP'sinde son anda kaçıran ve ilk sırada götürdüğü yarıştan araç arızası nedeniyle puan çıkaramayan Finli pilot Kimi Raikkonen ise, Macaristan'da matematiksel şansını zorlayacak. Yarın başlayacak serbest antrenman turları cumartesi sabahı tamamlanacak ve öğleden sonra sıralama turları koşulacak. Pazar günü ise sonucu merakla beklenen ve sezonun kaderini büyük ölçüde belirleyecek yarışın startı verilecek. 

PİSTİ TANIYALIM 

Macaristan'ın başkenti Budapeşte'nin Kuzeydoğu'sunda yeralan Hungaroring Pisti, geçiş imkanı yok denecek kadar az olan sert virajlarıyla Monte Carlo Pisti'ne çok benziyor. Pilotlar 4.381 km uzunluğundaki pistte yarış boyunca 70 tur atacak ve toplam 306.663 km yol kat edecekler. Geçen yıl bu pistte yapılan yarışı Ferrari pilotlarından Michael Schumacher birinci, Rubens Barrichello da ikinci sırada tamamlamıştı. 


</TEXT>
</DOC>
