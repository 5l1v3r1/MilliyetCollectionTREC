<DOC>
<DOCNO> 389914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur17.html </URL>
<DATE> 2005/10/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tren kazası davasında mahkemeye 4 CD delil olarak sunuldu 
</HEADLINE>
<TEXT>

     Sakarya’nın Pamukova İlçesi’nde geçen yıl Temmuz ayında meydana gelen hızlandırılmış tren kazasıyla ilgili davanın görülmesine devam edildi. 
     Sakarya 2. Ağır Ceza Mahkemesi’ndeki duruşmada, tutuksuz yargılanan tren şefi Köksal Coşkun, birinci makinist Fikret Karabulut, ikinci makinist Recep Sönmez hazır bulundu. 
     Duruşmada TCDD avukatları, hızlandırılmış tren kazası öncesinde kurumda yapılan toplantıların görüntülerinin yer aldığı 4 CD’yi mahkeme heyetine sundu. CD’lerde, TCDD yetkilileri, üniversite öğretim üyesi ve uzmanların, demiryollarının durumu ve hızlandırılmış trenin sefere konulması konusunda olumlu yöndeki görüşlerinin yer aldığı belirtildi. 
     Duruşma, CD’lerin bilirkişiler tarafından incelenmesi amacıyla ileri tarihe bırakıldı. Duruşmada ayrıca, elinde önemli bulgu ve bilgiler bulunduğunu beyan eden Yıldız Teknik Üniversitesi öğretim üyesi Yrd. Doç. İsmail Şahin’in, tanık sıfatıyla İstanbul Ağır Nöbetçi Ceza Mahkemesi’ne ifade vermesi ve bu ifadelerin mahkemeye gönderilmesi kararlaştırıldı. 
     Pamukova’da 22 Temmuz 2004’te meydana gelen ve 40 kişinin ölümüyle sonuçlanan kazanın sorumlusu olarak yargılanan sanıklar hakkında 5 yıla kadar ağır hapis cezası isteniyor. 
     
</TEXT>
</DOC>
