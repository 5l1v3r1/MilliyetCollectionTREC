<DOC>
<DOCNO> 385291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo04.html </URL>
<DATE> 2005/10/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Nihat'ın kulübü Real Sociedad kapanma tehlikesiyle karşı karşıya 
</HEADLINE>
<TEXT>

     MADRİD DHA 

      İspanya’nın köklü kulüplerinden Real Sociedad, kapanma tehlikesiyle karşı karşıya kaldı. 
     Milli futbolcu Nihat Kahveci’nin de formasını giydiği Real Sociedad Kulübü’nün Başkanı Miguel Fuentes dün düzenlediği basın toplantısında, İspanyol kulübün yaklaşık 31 milyon dolarlık borcunun hemen ödenmesi gerektiği, ödenmemesi durumunda ise kulübün kapanabileceğini açıkladı. Çok kritik ve zor bir durumla karşılaştıklarını ifade eden Fuentes, "Önümüzde çok zor bir görev var. İnanıyorum ki, bu görevi en iyi şekilde yerine getirip, bu talihsiz durumu tersine çevireceğiz" dedi. 
     Önceki yönetimden kendilerine yaklaşık 31 milyon dolarlık borcun kaldığını belirten Real Sociedad Kulübü İkinci Başkanı Inaki Alkorta ise, bu borcu göreve geldikleri 1 Temmuz 2005 tarihinden itibaren kapatmaya çalıştıklarını söyledi. 
     
</TEXT>
</DOC>
