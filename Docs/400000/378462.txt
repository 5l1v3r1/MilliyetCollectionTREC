<DOC>
<DOCNO> 378462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur19.html </URL>
<DATE> 2005/09/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Atatürk'ün eşi Latife Hanım'ın köşkü restore ediliyor 
</HEADLINE>
<TEXT>

     Büyük Önder Atatürk’ün eşi Latife Hanım’ın ailesine ait olan ve annesi Zübeyde Hanım’ın son günlerini geçirip 14 Ocak 1923’te vefat ettiği İzmir’in Karşıyaka İlçesi’ndeki Latife Hanım Köşkü, İzmir Ticaret Odası İZTO tarafından restore edilecek. 
     Latife Hanım Köşkü’nün restorasyonu amacıyla İZTO ile Karşıyaka Belediyesi arasında protokol imzalandı. 
     Törende konuşan İZTO Yönetim Kurulu Başkanı Ekrem Demirtaş, köşkün uzun yıllar kamulaştırılamadığı için onarılamadığını ve kötü görüntü arz ettiğini belirterek, Karşıyaka Belediyesi’nce gerçekleştirilen kamulaştırma işlemiyle önemli bir hizmetin yapıldığını söyledi. 
     Demirtaş, şöyle konuştu 
     "Bugün büyük bir ayıbı temizledik. Atatürk’ün, annesinin ve eşinin yaşadığı bu binanın böyle durması bir ayıptı. 2004 yılının Aralık ayında yaptığımız bütçede, köşkün restorasyonu için pay ayırmıştık. İZTO olarak İzmir’in tarihi kültürel, sanatsal her türlü değerine sahip çıkmayı bir görev biliyoruz. Bu çerçevede Agora, Kemeraltı, Kadifekale ve Tepekule gibi birçok yerin turizme kazandırılması için katkı yapıyoruz." Karşıyaka Belediye Başkanı Cevat Durak da onarım desteği nedeniyle Demirtaş’a teşekkür ederek, köşkün, halka açık bir müze haline getirileceğini kaydetti. 
     Durak, köşkün turizm rehberlerinin programına gireceğini, Selanik’teki Atatürk’ün evi gibi buranın da yerli ve yabancı turistler tarafından gezileceğini ifade ederek, bir odanın Zübeyde Hanım’ın özel eşyalarının bulunduğu yer olarak düzenleneceğini kaydetti. 
     Konuşmalardan sonra protokol imzalandı ve köşk gezildi. 
     
</TEXT>
</DOC>
