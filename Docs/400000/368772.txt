<DOC>
<DOCNO> 368772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas17.html </URL>
<DATE> 2005/08/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aile içi şiddet, çocuğun beslenmesini etkiliyor... 
</HEADLINE>
<TEXT>

     Erciyes Üniversitesi Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. 
     Mustafa Kendirci, çocukların, kavga eden anne-babalarını ya da kardeşlerini cezalandırmak amacıyla yemek yemeyi reddedebileceklerini Söyledi. 
     Kendirci, AA muhabirine yaptığı açıklamada, çocukların sağlıklı beslenmelerini sağlamak için özellikle yemek masasında, aile bireyleri arasında kavgadan kaçınmak gerektiğini kaydetti. 
     Yemek masasında güzel bir ortam sağlanması gerektiğine işaret eden Kendirci, "Çocuklar kavga eden anne-babalarını ya da kardeşlerini cezalandırmak amacıyla yemek yemeyi reddedebilirler. Buna engel olmak ve çocukların sağlıklı beslenmelerini sağlamak için yemek masasında öncelikle huzur sağlanmalıdır. Yemek, cazibesini artırmak için farklı şekillerde sunulmalıdır" dedi. 
     
     "YEMEK SÜRESİ 30 DAKİKAYI AŞMAMALI" 
     Çocukların yemeklerini bitirip bitirmediklerinin kontrol edilmesi gerektiğini belirten Kendirci, şöyle devam etti 
     "Özellikle bir yaşındaki çocukların yemeklerini kendilerinin yemesine izin verilmelidir. Bu yaşta çocuklar, kendileri yeme eğiliminde oldukları için masaya mutlaka tabak ve kaşık konmalıdır. 
     Sandalyeleri boylarına uygun olmalı ve yemek süresinin ortalama 30 dakikayı aşmasına izin verilmemelidir. Öğünlerden önce şekerli gıda yedirilmemeli. Ara öğünler, ana öğünün yerine geçmemeli, ana ve ara öğünün arası 2 saatten fazla uzamamalıdır." 
     
     "HASTA ÇOCUKLAR YEMEĞE ZORLANMALI" 
     Kendirci, çocukların yürümeye başladıklarında bir takım şeyleri de keşfetmeye başladıklarını, bu dönemde daha çok enerji harcayarak daha az kilo aldıkları için annelerin çocuklarının gelişmediğini sandıklarını anlattı. 
     Ergenlik döneminde çocukların farklı sorunları olabileceğine işaret eden Kendirci, "Özellikle kız çocukları kilo aldıkları gerekçesiyle yemekten kaçınabilirler. Çocuklar hasta olduklarında mutlaka yemek yemeye zorlanmalıdırlar. Bu dönemde kalori değeri yüksek gıda almaları sağlanmalıdır" dedi. 
     Kendirci, 6. ve 7. aylara doğru anne sütü kesilen bebeklerin ek gıdalara alıştırılmamaları halinde yeni tatları kabul etmeyebileceklerini, bu nedenle ek gıdalara zamanında başlanması gerektiğini bildirdi. 
     
</TEXT>
</DOC>
