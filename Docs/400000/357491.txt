<DOC>
<DOCNO> 357491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas13.html </URL>
<DATE> 2005/07/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sigaranın ABD'ye 5 yıllık zararı 97 milyar dolar 
</HEADLINE>
<TEXT>

     ABD’de sigaranın sebep olduğu erken ölümlerin yol açtığı verimlilik kaybının sadece 1997-2001 yıllarında 97 milyar doları bulduğu bildirildi. 
     ABD Hastalık Kontrol ve Önleme Merkezi CDC tarafından yapılan bir araştırmaya göre, akciğer kanseri, kalp hastalıkları ve diğer sağlık sorunlarına yol açan sigara, tiryakilerin ömrünü ortalama 14 yıl kısaltıyor. 
     Sigara yüzünden kaybedilen "verimlilik kaybı"nı erken ölümler yoluyla kaybedilen maaşlar aracılığıyla hesaplayan CDC, beş yıllık dönemde sigaranın sebep olduğu sağlık harcamaları konusunda ise herhangi bir rakam açıklamadı. Buna rağmen, CDC sadece 1998 yılı için söz konusu sağlık masraflarının 75,5 milyar dolar olduğunun tahmin edildiğini kaydetti. 
     Çalışmanın sonuçlarına göre, sigara kullanımı ya da sigara içenlerin dumanından etkilenmek suretiyle 1997-2001 yıllarında, her yıl 438 bin kişi hayatını kaybetti. Bu rakamın 1995-1999 yılları arasında ise 440 bin olduğuna dikkat çekildi. 
     
</TEXT>
</DOC>
