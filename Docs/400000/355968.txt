<DOC>
<DOCNO> 355968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur06.html </URL>
<DATE> 2005/06/27/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bolu'daki yangın 15 evi kül etti 
</HEADLINE>
<TEXT>

     Bolu'nun Seben ilçesine bağlı Tepeköy’de, gaz kaçağının yol açtığı yangın yaklaşık beş saat süren çalışmaların ardından kontrol altına alındı. Yangında 15 ev oturulamaz hale geldi. 
     Seben ilçesine beş kilometre uzaklıktaki 60 haneli Tepeköy'de dün öğleden sonra yangın çıktı. 
     Alevler, rüzgarın da etkisiyle kısa sürede köyde bulunan 15 evi sardı. 
     Bolu ve Ankara Nallıhan'dan çağrılan itfaiye ekipleri, yangını kontrol altına almakta güçlük çekti. 
     Bölgede görev yapan askeri birlikler de söndürme çalışmalarına katıldı. 
     Seben Jandarma Komutanlığı ekipleri, yangın mahallinde çevre güvenlik tedbiri alarak, köy sakinlerini güvenli yerlere tahliye etti. 
     Yaklaşık beş saat süren çalışmaların ardından kontrol altına alınan yangın sonrası soğutma çalışmaları devam ediyor. 
     Yangının tek başına yaşayan 80 yaşındaki Zeynep Şimşek'e ait evde gaz kaçıran tüpgazın alev alması sonucu çıktığı bildirildi. 
     
</TEXT>
</DOC>
