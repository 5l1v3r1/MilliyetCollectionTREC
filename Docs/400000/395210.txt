<DOC>
<DOCNO> 395210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo47.html </URL>
<DATE> 2005/11/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
R. Sociedad, Kovaçeviç en az 4 ay oynayamayacak... 
</HEADLINE>
<TEXT>

     Şenhan Bolelli 

İspanya’nın Real Sociedad takımında forma giyen Darko Kovaçeviç’in sakatlığından dolayı cuma günü ameliyat olacağı ve en az 4 ay sahalardan uzak kalacağı bildirildi. 
     Nihat Kahveci ile birlikte Real Sociedad’ın forvetteki en büyük kozu olan Kovaçeviç’in sol tendon bağlarında yırtık bulunduğu ve ameliyat edilmesi gerektiği belirtildi. 
     Kulüpten verilen bilgilerde, antrenmanlara katılamayan Kovaçeviç’in cuma günü doktor Mariano De Prado tarafından ameliyata alınacağı kaydedildi. 
     Sırp futbolcu, "Kariyerimde ilk defa böyle ciddi bir sakatlık yaşıyorum. Bu futbolun kuralı. Zor bir seçim ama acılara daha fazla dayanamayacağım. Futbolcular olarak sahaya çıktığımızda risk taşıdığımızı biliyoruz. Sağlığın daha önemli olduğu bir zamandayım. 
     Ama çok kısa zamanda tekrar eski formuma geleceğime ve uzun yıllar Real Sociedad’da oynayacağıma eminim. Geçen yıl Nihat sakatlandığında takım yoluna devam etti. Bende de aynısı olacak. Kadromuzda 22 futbolcu var" diye konuştu. 
     Teknik direktör Jose Mari Amorrortu ise, Kovaçeviç’in yokluğunun kendisini düşündürdünü gizlemedi. Real Sociedad’a yakın gazeteciler, geçen yıl Nihat’ın sakatlığı süresince forma giyen Uranga’nın bu kez Kovaçeviç’in yerini alacağını söylüyor. 
     Bu arada, İspanyol basınında son haftalarda sıkça yazılan, sakatlıktan çıkan Nihat’ın halen eski formuna kavuşamadığı yorumlarına cevap veren teknik direktör Amorrortu, "Bu tip sakatlıklardan sonra hemen yüzde 100 verim beklemek doğru değil" dedi. 
     
</TEXT>
</DOC>
