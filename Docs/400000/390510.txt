<DOC>
<DOCNO> 390510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo31.html </URL>
<DATE> 2005/10/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Aziz Yıldırım'dan Demirören'e yanıt... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Beşiktaş Kulübü Başkanı Yıldırım Demirören'in açıklamalarına, aynı yolla yanıt verdi. 
     Fenerbahçe Kulübü'nün internet sitesine açıklama yapan Aziz Yıldırım, Demirören'in, ''Geçen sezon Beşiktaş'ın, Fenerbahçe'yi 4-3 yendiği maç öncesi Futbol Federasyonu'nun hangi üst düzey yöneticisiyle birlikte olduğunu'' kuşkucu bir ifadeyle sorduğunu kaydederek, ''Benim hiç kimseyle, hiçbir gizli kapaklı ilişkim olmamıştır'' dedi. 
     Aziz Yıldırım'ın açıklaması şöyle 
     ''Bahsedilen gece Paper Moon'da, gazeteci Can Tanrıyar, işadamı Abdullah Kiğılı, birara masaya katılan Futbol Federasyonu Başkanvekili Şekip Mosturoğlu, Ergun Gürsoy'un oğlu Ali Gürsoy ve Hakan Ural, Av.Onat Yıldırım, işadamı Necdet Şentürk, daha ileri saatlerde bize katılan Celal Doğan ve sayın İrfan Karakaş gibi yaklaşık 10 kişilik bir arkadaş grubuyla birlikteydim. Hemen bitişiğimizdeki masada ise sayın Yıldırım Demirören ve Kenan Öner yemek yemekteydi. Tamamen kamuya açık, onlarca kişinin yemek yediği bir mekanda, hem de sayın Demirören'in hemen yanıbaşında, kalabalık dost ortamında yenilen yemeği ima ederek sayın Demirören ne ifade etmek istiyor 
     Hemen bitişiğimizdeki masada oturan sayın Demirören, masamızdaki konuşmalara da kulak misafiri olmuş, hatta zaman zaman katılmıştır. Sohbetin içeriğinin tamamıyla futbol dışı olduğunu kendisi de ayırt etmiştir sanırım. Bir kez daha ifade edeyim ki, benim hiçbir gizli kapaklı işim olamaz.'' 
     
     ''UYGAR İLİŞKİLERİN GEREĞİ'' 
     Aziz Yıldırım, Demirören'in, kamuya açık mekanlarda insanların gizlenme gereği duymadan biraraya gelmesinden ve yemek yemesinden anlam çıkardığını ifade ederken, ''Bizler, sizin Futbol Federasyonu Başkanı ve diğer yöneticileriyle özel ortamlardaki görüşmelerinizden, özel uçağınızla birlikte özel seyahatler yapmanızdan herhangi bir anlam çıkartmadığımız gibi, bu tip birlikteliklerinizi uygar ilişkilerinizin bir gereği olarak görüyoruz'' dedi. 
     Demirören'in, Galatasaray Kulübü Başkanı Özhan Canaydın ile ilgili açıklamasıyla, kendi söylediklerini teyit ettiğini dile getiren Yıldırım, ''Sayın Demirören, bu açıklamasıyla, aralarında sportif rekabet olması gereken bu iki büyük kulübümüzün, Fenerbahçe'ye karşı nasıl bir birlik içinde olduğunu teyit ettiği gibi, Futbol Federasyonu'ndaki kurullara kimlerin ne şekilde müdahale ettiğini de açıkça kabul etmektedir'' diye görüş belirtti. 
     
</TEXT>
</DOC>
