<DOC>
<DOCNO> 392607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur10.html </URL>
<DATE> 2005/11/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Milletvekili Bölünmez'in vücudundaki kurşunun çıkarılamayacağı bildirildi 
</HEADLINE>
<TEXT>

     Güven Hastanesi Başhekim Yardımcısı Tevfik Ali Küçükbaş, Ankara'daki bir sinema salonunda film izlerken silahlı saldırıya uğrayan Mardin Bağımsız Milletvekili Süleyman Bölünmez'in, sol kalçasından girip sağ uyluk başına yakın bir yere ilerleyen kurşunun çıkarılmayacağını bildirdi. 
     Süleyman Bölünmez'in sağlık durumuyla ilgili açıklama yapan Güven Hastanesi Başhekim Yardımcısı Küçükbaş, Bölünmez'in vücuduna isabet eden kurşunlardan birinin sol kalçasından girip sağ tarafa doğru ilerlediğini ve uyluk başında bulunduğunu, diğer kurşunun ise sağ bacak arka baldırından girip çıktığını söyledi. 
     Yapılan tıbbi değerlendirmeler, tetkikler sonucunda yaralanmadan dolayı Bölünmez'in vücudundaki en önemli tahribatın ürolojik sistemde meydana geldiğinin belirlendiğini kaydeden Küçükbaş, buna bağlı olarak idrar yollarında da bir harabiyet olduğunun tespit edildiğini bildirdi. 
     Bölünmez'in tedavisinin devam ettiğini, sağlık durumunun iyi olduğunu kaydeden Küçükbaş, şu anda tüm vücut fonksiyonlarının normal olduğunu, Bölünmez'i, yavaş yavaş yataktan kaldırıp hareket ettirmeye başlayacaklarını söyledi. Küçükbaş, ''Birkaç gün kadar hastanemizde tedavi devam ettikten sonra kendilerini iyi bir şekilde taburcu edeceğiz'' dedi. 
     Yapılan değerlendirmeler sonucunda, Bölünmez'in sağ uyluk başındaki kurşunu çıkarmaya şimdilik gerek olmadığı kararı verildiğini ifade eden Küçükbaş, ''Kurşun vücutta kalabilecek durumda, bulunduğu yerde herhangi bir tehlike arz etmiyor'' dedi. 
     Yabancı cisim olarak kurşunun şu anki haliyle vücuda bir zarar vermesinin mümkün olmadığını vurgulayan Küçükbaş, ''Herhangi bir ek tahribat yapmadığından, kurşunu çıkarmak için ayrı bir müdahaleye şu anda gerek görülmüyor. Kurşun vücutta kalacak'' diye konuştu. 
     
</TEXT>
</DOC>
