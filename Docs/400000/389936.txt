<DOC>
<DOCNO> 389936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur39.html </URL>
<DATE> 2005/10/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
THY'ye güvenlikte 'en yüksek' not 
</HEADLINE>
<TEXT>

     Dünya havacılık otoritesi JAA Maintenance Standardisation Team'in MAST , Türkiye'de yaptığı uçuş güvenliği incelemesinde Türk Hava Yolları'na THY ''Teknik bakım ve onarımda en yüksek performansla faaliyet gösterdiği'' yönünde rapor verdiği bildirildi. 
     THY'den yapılan yazılı açıklamada, JAA MAST'ın 10-17 Ekim 2005 tarihleri arasında Türkiye'de sivil havacılık hizmeti veren tüm kuruluşlara yönelik bir denetleme gerçekleştirdiği belirtildi. 
     Periyodik olarak 2 yılda bir gerçekleştirilen bu denetlemelerde uçak bakımıyla ilgili tüm detayların incelendiği ifade edilen açıklamada, incelemede havayollarının bakım konusundaki sorumlulukları olan JAR-OPS Subpart-M , bakım JAR-145 ve teknik eğitim JAR-147 faaliyetlerinin ilgili JAA standartlara uygunluğunun araştırıldığı bildirildi. 
     Açıklamada, JAA MAST uzman ekiplerinin THY teknik bölümü başta olmak üzere teknik departmanı tüm alt birimleriyle incelediği, ayrıca eğitim, kalite-güvence, üretim-planlama ve kontrol gibi diğer departmanlarda da ayrıntılı olarak inceleme ve araştırma yaptığı anlatıldı. 
     JAA MAST denetim ekibinin, 3 gün devam eden ayrıntılı incelemeler sonucunda ''THY teknik bakım ve onarımda en yüksek performansla faaliyet gösteriyor'' içerikli sonuç raporunu, Sivil Havacılık Genel Müdürlüğü ekipleri nezaretinde THY Genel Müdürü Temel Kotil'e verdiği belirtilen açıklamada, JAA MAST denetim ekibinin havacılıkta emniyetli uçuşların yapılabilmesi için bu standardın muhafaza edilmesi ve daha da geliştirilmesi konusunda THY ile işbirliğine hazır olduğunu bildirdiği de kaydedildi. 
     
</TEXT>
</DOC>
