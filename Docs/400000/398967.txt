<DOC>
<DOCNO> 398967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko33.html </URL>
<DATE> 2005/11/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
OECD, Türkiye'nin büyüme hızını gelecek yıl için 6 hesapladı 
</HEADLINE>
<TEXT>

     Merkezi Paris'te bulunan Ekonomik Kalkınma ve İşbirliği Örgütü OECD , 2006 ve 2007 yıllarında Türkiye'de ekonomik büyüme hızının yüzde 6 olacağını tahmin etti. 
     OECD'nin üye ülkelerle ilgili yılda iki kez yayımladığı ''Ekonomik Görünüm'' raporunda, Türkiye ile ilgili tahminlere de yer verildi. 
     Raporda, ''AB ile tam üyelik müzakerelerinin ardından iç ve uluslararası güvenin de artmasıyla, gayri safi yurtiçi milli hasılanın 2006 ve 2007 yıllarında yüzde 6 oranında artacağı'' ifade edildi. 
     OECD raporunda, Türkiye'nin sıkı makro ekonomik politikaları devam ettirmesi çağrısında bulunuldu. 
     Yurtdışı sermaye girişlerindeki artışın, mevcut kur üzerinde baskı yaptığı ifade edilen raporda, hızlandırılması gereken reformların, ekonominin rekabet ve esnekliğini güçlendirmesi gerektiği vurgulandı. 
     Raporda, Türkiye'nin özelleştirme gelirlerini, kamu borçlarını kapatmak için kullanması tavsiyesinde bulunuldu. 
     İş dünyasında Türk Lirası'nın güçlü olmasının etkilerinden endişe duyulduğu ifade edilen raporda, özellikle bunun sanayi sektörüne olan etkisine de dikkati çekildi. 
     Raporda, Türkiye'nin uluslararası faiz oranlarının artmasından olumsuz etkilenmesinin mümkün olduğu belirtildi ve ''uluslararası güven ve sermaye akışının devamı için makroekonomik ve istikrar politikasının çok gerekli olduğu'' vurgulandı. 
     
</TEXT>
</DOC>
