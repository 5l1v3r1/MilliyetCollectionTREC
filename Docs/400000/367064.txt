<DOC>
<DOCNO> 367064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo16.html </URL>
<DATE> 2005/08/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Oktay Derelioğlu, Belçika takımlarından GBA ile anlaştı... 
</HEADLINE>
<TEXT>

     Milli futbolcu Oktay Derelioğlu Belçika Birinci Ligi takımlarından Germinal Beerschot Anvers GBA ile prensipte anlaştı. Bugün sağlık kontrolünden geçecek olan futbolcunun bir kaç gün içinde sözleşme imzalaması bekleniyor. 
     GBA'nın sezon açılışında formasını giyerek gazetecilere poz veren Oktay Derelioğlu, AA muhabirine yaptığı açıklamada, buraya denenmek için gelmediğini belirterek, GBA ile Türkiye'de anlaştığını ve yüzde 90 bu transferin gerçekleşeceğini söyledi. 
     Geçen sezon Azerbaycan liginde forma giyen ve sezonu 21 golle tamamladığını belirten Derelioğlu, ''Sezon iyi geçmesine rağmen ses getiremedim. GBA ile 1 yıllığına anlaşıp önümüzdeki sezon büyük bir kulübe transfer olmak istiyorum'' dedi. 
     GBA ile fiyat konusunda Türkiye'de anlaştıklarını belirten milli futbolcu, Fenerbahçe'den Anderlecht'e transfer olan Serhat Akın ile aynı ligde oynayacak olmalarından sevinç duyduğunu dile getirdi. 
     Derelioğlu, GBA'da forma giyen 20 yaşaltı genç milli futbolcu Sezer Öztürk ile birlikte Belçika liginde toplam 3 Türk futbolcu olduklarını ifade etti. 
     20 yaşaltı genç milli takım formasını giyen GBA'lı Sezer Öztürk de yaptığı açıklamada, Oktay Derelioğlu ile aynı takımda forma giymekten dolayı heyecanlandığını söyledi. 
     Belçika Birinci Ligi'ni seçmesinin en büyük nedenini, bu sezon GBA'ın, UEFA'da mücadele edecek olması ve kendisi için bunun büyük bir şans ve tecrübe olacağını belirten Sezer Öztürk, ''Ben de Oktay Derelioğlu gibi önümüzdeki sezon daha büyük bir takıma transfer olmayı düşünüyorum. Kendisinden bir çok şey öğrenebilirim ve birbirimize iki Türk olarak destekte bulunabiliriz'' diye konuştu. 

     
</TEXT>
</DOC>
