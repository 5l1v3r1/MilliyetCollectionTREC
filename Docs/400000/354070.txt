<DOC>
<DOCNO> 354070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo19.html </URL>
<DATE> 2005/06/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Samsunspor, para sıkıntısı ile kaosa sürükleniyor 
</HEADLINE>
<TEXT>

     Samsunspor'un içinde bulunduğu ekonomik sıkıntılara çözüm bulunamazken, kulüp başkanı İsmail Uyanık'ın dünkü istifasının ardından, yönetim kurulunun da 6 Temmuz'da olağanüstü kongre için karar aldığı bildirildi. 
     Gelişmelerle ilgili bilgi vermek amacıyla bir basın toplantısı düzenleyen kulüp basın sözcüsü Mazhar Başoğlu, Samsunspor'da uzun süredir gündemde olan ekonomik sıkıntılarla ilgili sorunlara çözüm bulunamadığını söyledi. 
     Başkan Uyanık'ın da bu nedenle istifa ettiğini bildiren Başoğlu, yönetim kurulunun ise kongreye kadar görevini sürdüreceğini ifade ederek, şunları kaydetti 
     ''Başkanı istifaya getiren nedenler ligin bitmesine 8 hafta kala başladı. Başlattığımız yardım çağrıları sonuçsuz kaldı. Sorunların kısa vadede halledilmesi gerekiyordu. Acilen kaynak yaratılması gerekiyordu, bunu sağlayamadık. 6 Temmuz'da 'Olağanüstü Kongre' kararı aldık. Biz de yönetim olarak kongreye kadar devam edeceğiz. Kongrede yeni bir başkan seçilecek. Eğer kongre öncesi bırakırsak takım kaosa sürüklenir.'' Büyükşehir Belediyesi ve İl Özel İdare Müdürlüğü kanalıyla kulübe gelir sağlama çabalarının yeterli olmadığını ve bunların çoğunun orta ve uzun vadeli planlar olduğunu da ifade eden Başoğlu, ''Bizim sıcak paraya ihtiyacımız var. Transfer yapmak için paraya ihtiyacımız var. Kimseyi ateşe atmak istemiyoruz, ama istenildiğinde yasal formüller bulunabilir'' diye konuştu. 
     Başoğlu, sorunların çözülememesi halinde takımın gelecek sezon Süper Lig'de barınmasının çok zor olduğunu, ikinci lige düşmesi halinde ise durumun daha da zorlaşacağını vurguladı. 
     
</TEXT>
</DOC>
