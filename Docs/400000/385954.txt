<DOC>
<DOCNO> 385954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/siy04.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartmandan villaya 
</HEADLINE>
<TEXT>


İstanbul'daki evini değiştirmeye hazırlanan Başbakan Erdoğan, 2 ay içinde yine Emniyet Mahallesi'nde, yüksek güvenlikli bir sitedeki villaya taşınacak 

SERHAT OĞUZ İstanbul 


Başbakan Recep Tayyip Erdoğan ve ailesi, Emniyet Mahallesi'ndeki apartmandan birkaç yüz metre ötedeki yeni villalarına en geç iki ay içinde taşınacak. Erdoğan'ın Çamlıca'da bulunmasına rağmen manzarası olmayan, çevresindeki villalardan daha az konforlu siteye taşınmasındaki en büyük etkenler olarak, "aynı semtten ayrılmak istememesi ve yeni sokağın güvenlik için daha avantajlı olması" gösteriliyor. 

Komşuları tedirgin 
Erdoğan Ailesi'nin üç villasına yerleşeceği sitenin bulunduğu Kısıklı Avcı Kazım Sokak, Çamlıca'nın en sakin sokaklarından birisi. Dar ve sessiz sokağın parke yolları yeni yapıldı. M M adlı şirketin yaptığı tripleks villalardan oluşan sitede son rötuşlar yapılıyor. 
Başbakan'ın, uyarılar nedeniyle tedirgin olan yeni komşuları, binalarını kullanarak görüntü alma isteğimize "görevlilerin uyarıda bulunduğu" gerekçesiyle olumlu yanıt vermiyor. 

5 milyon YTL 
Emlakçılar, Erdoğan'ın aldığı üç villanın toplam değerinin 5 milyon YTL olduğunu, ancak villalara inşaatlar başlamadan talip olan Erdoğan'a ciddi indirim yapıldığını iddia ediyor. 
Ayrıca sitede lazerli ve sesli güvenlik sistemleri var. 225 metrekarelik villalarda iç dekorasyon, alıcıların zevkine bırakıldı. 
Villaları yapan şirketin sahibi Mehmet Gür de Başbakan gibi Rizeli. Erdoğan'ın oturduğu Gürgen Sokak'taki 7 katlı apartman satışa çıkarıldı. 
Binanın değerinin 1 milyon doların üzerinde olduğu belirtiliyor. 


</TEXT>
</DOC>
