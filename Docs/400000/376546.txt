<DOC>
<DOCNO> 376546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas05.html </URL>
<DATE> 2005/09/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Turizmde sonbahar bereketi... 
</HEADLINE>
<TEXT>

     Yaz aylarının bitmesine karşın, Türkiye genelindeki otellerde "Sonbahar bereketi" yaşandığı bildirildi. 
     Türkiye Otelciler Federasyonu TÜROFED Başkanı Ahmet Barut, AA muhabirine yaptığı açıklamada, ülke genelinde turizmdeki hareketliliğin devam ettiğini, önceki yıllarda olduğu gibi turizmin sadece 2-3 ayla sınırlı kalmadığını, giderek yılın 12 ayına yayıldığını belirtti. 
     Barut, yaz aylarının bitmesine karşın doluluk oranlarından memnun olduklarını, Eylül ve Ekim aylarındaki rezervasyonlarının iyi olduğunu söyledi. 
     Son yıllarda Türkiye’ye gelen turist profilinde de değişme gözlendiğini bildiren Barut, okul çağında çocukları olan ailelerin daha çok Temmuz ve Ağustos aylarında tatile çıkmayı tercih ederken, Eylül ayından itibaren orta yaş üzeri, genellikle çocuksuz ya da küçük çocuğu olan çiftlerin tatile geldiğini kaydetti. 
     
     CANLILIĞIN KASIM ORTALARINA KADAR SÜRMESİ BEKLENİYOR 

     TÜROFED Başkanı Ahmet Barut, Eylül, Ekim ve Kasım aylarının güneyin en güzel ayları olduğunu, orta yaş ve üzeri turistlerin aşırı sıcaklarda bunalmadan keyifli tatil yapabildiklerini belirterek, şunları söyledi 
     "Türkiye gibi yurtdışında da okul hazırlıklarının başladığı bugünler turist profilinin değişmesine yol açıyor. Eylül ayı ile birlikte özellikle şehir ve kültür turlarında artışlar gözleniyor. 
     Sahil yörelerinin dışında sonbaharın favori mekanları, İstanbul ve Kapadokya. Sahildeki rezervasyonlara kültür turizminin canlılığı da eklenince, sonbahar bereketi yaşanıyor. Ayrıca bu dönemde gelen turistler daha fazla para harcıyorlar. Bu hareketliliğin Kasım ayının ortalarına kadar sürmesini bekliyoruz." Kültür ve Turizm Bakanlığı, bu yılın Ocak-Ağustos döneminde Türkiye’ye gelen turist sayısının, geçen yılın aynı dönemine göre yüzde 23.58’lik artışla 14 milyon 596 bin 192’ye ulaştığını bildirmişti. 
     
</TEXT>
</DOC>
