<DOC>
<DOCNO> 359494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/dunya/dun02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşama ürkek dönüş 
</HEADLINE>
<TEXT>



Önceki gün 2. Dünya Savaşı'ndaki Alman bombardımanlarında yaşadıklarına benzer bir dehşeti yaşayan Londralılar, dün biraz ürkek de olsa işlerine döndü. Çoğu işyeri yöneticisi çalışanların işe geldiğini açıklarken mağazalar ve öteki işyerleri hergünkü mesaileri için kepenklerini açtı. Metro ve belediye otobüslerinin büyük ölçüde yeniden normal seferlerine başlamasına rağmen bazı Londralılar işlerine yürüyerek gitmeyi tercih edince, toplu taşıma araçlarında sabah saatlerinde görülen izdihama rastlanmadı. Yetkililerin El Kaide'nin yeni bir saldırı yapabileceği yolundaki uyarıları üzerine Londra caddelerinde trafiğe çıkan araç sayısında azalma olduğu, sokakların normal bir güne göre biraz daha tenha olduğu bildirildi. 


</TEXT>
</DOC>
