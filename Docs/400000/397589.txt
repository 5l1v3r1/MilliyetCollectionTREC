<DOC>
<DOCNO> 397589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun30.html </URL>
<DATE> 2005/11/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Lagendijk Ortadoğu'yu tamamen ABD'ye bırakmak hata olur 
</HEADLINE>
<TEXT>

     Türkiye-AB Karma Parlamento Komisyonu KPK Eşbaşkanı Joost Lagendijk, ''Ortadoğu'yu tamamen ABD'ye bırakmanın hata olduğunu'' söyledi. 
     Brüksel'deki Avrupa Parlamentosu AP binasında yapılan Türkiye-AB KPK'nın dün başlayan 55. toplantısının bugünkü son oturumunda Kıbrıs Rum kesiminden AP üyesi Marios Matsakis'in ''provokasyonlarının'' ardından gerçek gündeme dönülebildi. 
     Oturumda söz alan Lagendijk, ''Ortadoğu'yu tamamen ABD'ye bırakmak hata olur'' dedi. Bölgede barış ve istikrar için AB ve Türkiye'nin ''ortaklaşa neler yapabileceklerinin'' araştırılmasını isteyen Lagendijk, Ortadoğu ülkelerini ziyaret ettiğinde en sık karşılaştığı eleştirinin ''bölgeyle ilgili AB'nin pasif tutumu'' olduğunu anlattı. 
     Lagendijk, ''Mısır'ı ziyaret ederken karşılaştığım birisi bana 'ABD'yi eleştirebiliriz. Çok kabalık yapıyorlar. Ama en azından bölgede varlar ve doğru-yanlış bir şeyler yapıyorlar. Siz Avrupalılar konuşmanın dışında ne yapıyorunuz' demişti. Bunu hiç unutmuyorum'' dedi. 
     AB'nin Ortadoğu'da liberal ve sosyal hareketleri desteklemesi gerektiğini kaydeden Lagendijk, ''İslamiyet içinde de belli akımlar var. Bazı yanlış anlamalar olabiliyor. Herkese aynı şekilde yaklaşılmamalı'' diye konuştu. 
     Kendi ülkesinde Hollanda bazılarının Batılı değerlere bağlı yapısıyla Türkiye'yi İslam dünyası için bir model olarak gördüğünü, bazılarının ise büyük çoğunluğunun Müslüman olduğu gerekçesiyle buna karşı çıktığını anlatan Lagendijk, konuşmalarda ağırlığın Türkiye'nin bölgedeki barış ve istikrara yapacağı katkıya verilmesini istedi. 
     KPK'nın Eşbaşkan Yardımcısı ve CHP Genel Başkan Yardımcısı Onur Öymen ise Irak'ta istikrar için eksik unsurun ''laiklik'' olduğunu, din eksenli çatışmaların ülkede bir iç savaş yaşanması ihtimalini artırdığını kaydetti. 
     Amerikalıların ''ılımlı İslam'' modelinin demokraside geçerli olamayacağını savunan Öymen, Türkiye'de demokrasinin gelişiminde laikliğin önemine işaret etti. 
     Toplantıda söz alan Türk milletvekilleri ağırlıklı olarak Türkiye'deki barış ve istikrarın Ortadoğu'yu olumlu etkileyeceğini ve bu sayede enerji açısından bölgeye bağımlı olan AB'nin de fayda göreceğini anlatarak, bu kapsamda terör örgütüyle mücadelede Türkiye'ye daha fazla destek verilmesini istediler. 
     Türk ekonomisindeki olumlu gelişmelerin de sıkça dile getirildiği toplantıda öne çıkan bir diğer konu da ''Ortadoğu'da AB'nin daha fazla inisiyatif alması ve bunun için Türkiye ile daha yakın işbirliği yapması'' oldu. 
     
     BASIN TOPLANTISI 

     TBMM ile Avrupa Parlamentosu arasında diyalog organı olan Karma Parlamento Komisyonu'nun KPK Brüksel'de gerçekleşen 55. toplantıları, yayımlanan ortak bildiriyle sona erdi. 
     Eşbaşkanlar Aydın Dumanoğlu ve Joost Lagendijk, ortak bildiride ve düzenledikleri basın toplantısında, KPK çalışmaları hakkında bilgi verirken, Türkiye'nin AB'ye katılım müzakerelerinin resmen başladığı 3 Ekim'in ardından KPK'nın önem ve ağırlığının arttığını ifade ettiler. 
     Lagendijk, basın toplantısında, "zorlu konuların ele alındığını", her alanda uzlaşma olmadığını, ancak diyalogun büyük önem taşıdığını söyledi. 
     Dumanoğlu ise Türkiye'de reformların dönüşü olmayan bir şekilde devam edeceğini belirtti. 
     Lagendijk, KPK toplantıları sırasında sürekli kışkırtıcı tavır izleyen Rum üye Marios Matsakis'in davranışlarından dolayı özür diledi ve bunun tekrarını önlemek için önlem alacağını bildirdi. 
     Matsakis, toplantıların bu sabahki bölümünde, "Kıbrıs'ta terörist PKK kampları olduğunu iddia ediyorsunuz. Gelin size her metrekaresini gezdireyim. Tek bir terörist bulursunuz. O da kuzeyi işgal eden Türk ordusu" diyerek gerginliği tırmandırmıştı. Sert tepki gösteren Türk tarafı, terör örgütünün başının Rum pasaportu ile yakalandığını hatırlatırken, Eşbaşkan Lagendijk, Rum parlamenteri kışkırtıcı tavırları nedeniyle kınamış ve bu durumu Avrupa Parlamentosu Başkanı Josep Borrell'e bildirerek kendisinin KPK'dan ihracını isteyeceğini belirtmişti. 
     Lagendijk, "Kıbrıslı Türkler konusunda siyaseten ve vicdanen rahatsızlık hissetmiyor musunuz " şeklindeki bir soruyu yanıtlarken, Avrupa Parlamentosu'nun çoğunluğunun Kıbrıslı Türklere yönelik izolasyonun kalkmasından yana olduğunu, "blokaj" durumunun AB Konseyi'nden kaynaklandığını söyledi ve "Türkiye'den yükümlülüklerini yerine getirmesini istiyoruz, biz de yükümlülüklerimizi ve sözlerimizi yerine getirmeliyiz" dedi. 
     KPK'da dün konuşan Devlet Bakanı ve Başmüzakereci Ali Babacan'ın, güneydoğu bölgesinde sorunların aşılması için terörizme karşı mücadelede AB'den ciddi bir işbirliği beklentisini dile getirdiğinin hatırlatılması üzerine, terör örgütü yandaşı Roj TV konusunu açan Lagendijk, bu konuda farklı algılama, görüş ve düşünceler olduğunu, AB bünyesinde tartışmanın ciddi bir şekilde başladığını, ancak kısa vadede bir uzlaşma olacağını sanmadığını söyledi. 
     Dumanoğlu da, terörizmle mücadelede 100 milyar dolar harcayan ve 30 binden fazla can kaybı veren Türkiye'nin tavrının net olduğunu, AB'den de net bir tavır beklediğini söyleyerek, terörizmin sınır tanımadığını hatırlattı. 
     Lagendijk, bir soru üzerine, Türkiye tarafından imzalanan Ankara Antlaşması Ek Protokolü'nün Avrupa Parlamentosu'nda onayının ertelenmesini eleştirdi ve "Zayıf bir tavır sergileyen Avrupa Parlamentosu kendi tuzağına düştü. Protokol yürürlüğe sokulmadıkça Türkiye'den uygulama beklenemez" dedi. 
     KPK'nın gelecek toplantıları Mayıs ayında, Ankara'da yapılacak. 
     
</TEXT>
</DOC>
