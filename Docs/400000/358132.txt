<DOC>
<DOCNO> 358132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur21.html </URL>
<DATE> 2005/07/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yağış, Marmara'da hayatı felç etti 
</HEADLINE>
<TEXT>

     Çanakkale, Kocaeli ve Adapazarı’nda etkili olan sağanak nedeniyle bir çok ev ve işyerini su bastı, ekili araziler zarar gördü. 
     Çanakkale’nin Gelibolu İlçesi’nde, dün sabah saatlerinde etkili olan yağmur ve şiddetli rüzgar nedeniyle, Evreşe Beldesi ile beldeye bağlı Yüllüce, Bayramiç, Süleymaniye, Şadıllı ve Kalealtı köylerindeki 20 bin 700 dekar ekili arazide, yüzde 70 oranında zarar meydana geldi. 
     Kuvvetli rüzgarın da etkisiyle 765 çiftçiye ait ayçiçeği, buğday, susam, mısır, karpuz ve kabak ekili araziler zarar gördü. 
     
     İZMİT 

     Kocaeli’nin Gölcük İlçesi’nde etkili olan sağanak yağış sonucu, 30 ev ve işyerini su bastı. 
     Dün gece başlayan ve sabah saatlerinde şiddetini artırarak devam eden yağış, ilçe merkezinin yanı sıra Değirmendere Beldesi’nde de etkili oldu. Logarların tıkanması nedeniyle Gölcük’te 21, Değirmendere’de ise 9 ev ve işyerini su bastı. Ev ve işyerlerinde biriken sular, tahliye edilmeye başlandı. 
     Bu arada, Meteoroloji Müdürlüğü, yağışın etkisini artırdığı iki saatte metrekareye 50 kilogram yağış düştüğünü bildirdi. 
     
     ADAPAZARI 

     Adapazarı’nda etkili şiddetli yağış, Sakarya Devlet Hastanesi’nde su baskınına neden oldu. 
     Adapazarı’nda sabaha karşı başlayan gök gürültülü sağanak yağış, yaşamı olumsuz etkiledi. Sakarya Devlet Hastanesi’nin acil servis ve poliklinik hizmetlerinin verildiği binaların birinci katlarını su bastı. Su baskını nedeniyle, hastanede acil servis ve poliklinik hizmetleri durduruldu. Hastanede oluşan su birikintisinin çekilmesi için Adapazarı Büyükşehir Belediyesi İtfaiye ekipleri motopomplar kurdu. 
     Ayrıca Adapazarı Su ve Kanalizasyon İdaresi Genel Müdürlüğü’ne ADASU çok sayıda su baskını ihbarı geldi. Cadde ve sokaklarda oluşan su nedeniyle ulaşımda güçlük çekiliyor. 
     Sakarya Meteoroloji Müdürlüğü’nden alınan bilgiye göre, kent merkezinde etkili olan yağışta, metrekareye 88 kilogram yağış düştü. 
     
     AKÇAKOCA 

     Düzce’nin Akçakoca İlçesi’nde etkili olan sağanak nedeniyle D-655 Karayolu’nun Kulpınar mevkiinde iki ayrı noktada asfaltta çökmeler meydana geldi. 
     AA muhabirinin aldığı bilgiye göre, ilçede sabah saatlerinde başlayan ve yaklaşık 4 saat boyunca etkili olan yağmur, yaşamı olumsuz etkiledi. 
     Akçakoca-Karadeniz Ereğlisi D-655 karayolu Kulpınar mevkiinde aşırı yağış nedeniyle karayolundaki iki noktada 300 metre arayla yaklaşık 4 metre eninde ve 8 metre derinliğinde çökmeler meydana geldi. 
     Karayolları ekipleri, iş makineleri yardımıyla çalışmalarını sürdürürken ulaşım tek şerit üzerinden sağlanıyor. Ekipler, sürücüleri kontrollü gitmeleri konusunda uyarıyor. 
     Öte yandan sağanak nedeniyle Akçakoca’da yaklaşık 50 evi su bastı. 
     Çuhallı Mahallesi’nde alt katları su altında kalan Çuhallı Camii ve Akçakoca Lisesi’nde tahliye çalışmaları sürdürülüyor. 
     Tekirdağ’ın Şarköy İlçesi ve Bursa’nın Keles İlçesi’nde şiddetli yağış ve dolu zarara yol açtı, Edirne’de yağışın ayçiçeği rekoltesinde artışa neden olacağı bildirildi. 
     Bursa’nın Keles İlçesi Belediye Başkanı Mustafa Bektaş, AA muhabirine, geceden itibaren gök gürültüsüyle birlikte süren dolunun, özellikle ilçeye bağlı köylerde etkili olduğunu belirtti. 
     Dolunun kiraz bahçelerinde zarara neden olduğunu bildiren Bektaş, şunları söyledi 
     "Belli bölgelerde hortum olduğunu da düşünüyoruz. Çünkü çam, kavak, kiraz gibi ağaçlar yerlerinden sökülmüş. Bölgemizde kiraz üretimi yaygın olarak yapılıyor. Kirazların dalları ve yapraklarıyla birlikte yere indiği bilgileri geliyor. Çok büyük zarar oldu. Önemli kiraz üretim yerlerinden olan Belenören Köyü’nde kiraz kalmadığı söyleniyor." Belediye Başkanı Bektaş, ilçe merkezinde zarar olmamasına karşın merkeze yakın Domalı, Akçapınar, Uzunöz, Alpagut, Belenören ve Harmanalan köylerinin çok fazla etkilendiğini ifade etti. 
     Mustafa Bektaş, ilçe tarım müdürlüğü ile hasar tespit çalışmalarına başladıklarını, zararın en az 2 trilyon lira olacağını tahmin ettiklerini bildirdi. 
     
     ŞARKÖY’DE ŞİDDETLİ RÜZGAR VE YAĞIŞ 

     Tekirdağ’ın Şarköy İlçesi’nde de aşırı rüzgar ve yağış, hayatı olumsuz etkiledi. 
     Şarköy Kaymakamı Mümin Heybet, AA muhabirine yaptığı açıklamada, olumsuz hava koşulları nedeniyle Şarköy’e enerji sağlayan Malkara-Şarköy hattındaki 8 direğin fırtınadan devrilmesi sonucu ilçe ve köylerde dün akşamdan itibaren bir süre enerji kesintisi olduğunu belirtti. 
     Trakya Elektrik Dağıtım Anonim Şirketi TREDAŞ ekiplerinin yıkılan direkleri onarma çalışmalarının devam ettiğini ifade eden Heybet, "Alternatif Tekirdağ hattından elektrik sağlandı. İlçe merkezi ve beldelerimize akşam saatlerinde yeniden elektrik verildi. 
     Bazı köylerimize bu sabahtan itibaren elektrik verilmeye başlandı" dedi. 
     Heybet, halen Şarköy’deki bazı mahallelerle 3 köye elektrik verilemediğini, Cemikebir Mahallesi’nde ise bazı evlerin bodrum katlarını su bastığını söyledi. 
     Bu arada, ilçeye bağlı Çengelli Köyü’nde 18 adet keçi, üzerlerine yıldırım düşmesi sonucu telef oldu. 
     
</TEXT>
</DOC>
