<DOC>
<DOCNO> 373797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko34.html </URL>
<DATE> 2005/08/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Bir teneke fındığa" cep telefonu... 
</HEADLINE>
<TEXT>

     Ordu'nun Fatsa İlçesi'nde bir cep telefonu bayi başlattığı ilginç bir kampanya ile 14 kilo gelen bir teneke fındık karşılığında cep telefonu veriyor. 
     Sakarya Caddesi'nde işyeri bulunan Davud Güzelce, vitrin camına astığı 'Bir teneke fındığa bir cep telefonu kampanyası' duyuruları ile müşteri çekmeye çalışırken, kampanya sayesinde cep telefonu satışlarında önemli bir artış beklediğini söyledi. 
     ''Bu kampanya sayesinde herkesi cep telefonu sahibi yapacağız'' diyen Güzelce, ''Bir kaç sezondan bu yana bölgemizde fındık olmamasından dolayı, cep telefonu satışlarında bir düşüş vardı. Bu sene fındık bölgemizde bol. Fındık fiyatlarının da iyi olmasıyla birlikte artık satışlarımız da artacak'' diye konuştu. 
     52 randıman gelen 14 kilo fındığın yaklaşık 100 milyon lira ettiğini, kampanya kapsamındaki cep telefonlarının da aynı değerde olduğunu söyleyen Güzelce, telefonların 2 yıl garantisi bulunduğunu bildirdi. 
     
</TEXT>
</DOC>
