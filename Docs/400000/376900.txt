<DOC>
<DOCNO> 376900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/dunya/adun.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek yol Türkiye 
</HEADLINE>
<TEXT>


İngiltere Dışişleri Bakanı Jack Straw'dan Türkiye manifestosu gibi makale Avrupa Birliği'nin Türkiye'yi de içine alarak genişlemekten başka bir seçeneği yoktur 

DIŞ HABERLER SERVİSİ 


AB Dönem Başkanı İngiltere'nin Türkiye'nin AB üyeliğine verdiği destek, Dışişleri Bakanı Jack Straw'un ağzından güçlü bir şekilde bir kez daha ifade edildi. Straw, "Avrupa'nın, Türkiye'yi birliğe dahil ederek daha rekabetçi hale gelmek ya da kendi içine kapanmak arasında seçim yapması gerektiğini" söyledi. AB'nin tam üyelik müzakerelerine 3 Ekim'de başlaması gerektiğine dikkat çeken Straw, Avrupa'nın Türkiye'yi reddetmesinin büyük bir krize neden olacağını ve AB'nin güvenilirliğinin sorgulanacağını vurguladı. 
Straw, International Herald Tribune gazetesinde dün yayımlanan makalesinde, "Artık 2 seçenek var Kendi içine kapanmış bir Avrupa ya da dünyanın kalanına açık bir Avrupa. İstikrarlı ve refah içindeki demokrasilerden oluşan daha geniş bir topluluk kurmak için sınırlarını genişleten bir Avrupa ya da kapıyı komşularına kapatan bir Avrupa" ifadesini kullandı. 

Yüzde 10 büyüyecek 
Ancak "AB'nin bir seçim yapma lüksü yok" diyen Straw, genişleme durdurulursa Avrupa'nın yükselen Asya ekonomileriyle rekabet etme yeteneğinin zayıflayacağını belirtti. 
Türkiye ekonomisinin gelecek yıl, tüm AB ekonomilerini aşarak yüzde 10'luk bir büyüme kaydedeceğinin tahmin edildiğine dikkat çeken Straw, "Türkiye'nin ticaretinin yarısı zaten AB ile yapılıyor ve İngiltere ile AB ihracatçıları için Türkiye büyük bir pazardır" diye yazdı. 

Kriz uyarısı 
Straw şöyle devam etti 
"Türkiye'nin katılımının siyasi nedenleri daha da güçlüdür. Kültür ve din çeşitliliğinin, amaç birliği ile bağdaşabileceğini gösterir. AB'ye demirlemiş olan, istikrarlı, refah içinde bir Türkiye, nüfusunun çoğu Müslüman olan laik bir ülke, çok güçlü bir sembol olur." 
Straw, "Türkiye'yi reddetmek, şu ana kadar sağlanan önemli ilerlemeleri tehlikeye atabilir ve kapımızın eşiğinde krize yol açabilir" dedi. "Neden şimdi " sorusunu da soran Straw, yanıt olarak "Çünkü şimdi zamanı" ifadesini kullandı. Straw, AB üyeliği hedefinin Türkiye'de etkileyici bir değişim sürecinin lokomotifi olduğunu, AKP hükümetinin kapsamlı ve cesur bir reform programını izlediğini kaydetti. 

Sorun Kıbrıs 
Aralıktaki AB Zirvesinde Türkiye'nin yeterince Kopenhag kriterlerini yerine getirdiğine karar verildiğini anımsatan Straw, Kıbrıs sorununa şöyle değindi 
"O zaman sorun nedir H l çözümlenmemiş, bölünmüş Kıbrıs adası sorunudur. 1997 yılında, çözümsüzlüğün Kıbrıs'ın Rum Kesimi AB'ye üye katılmasına engel olmaması gerektiğini savunan İngiltere oldu ve geçen yıl Kıbrıs'ı AB'ye aldık. Maalesef AB tarafından desteklenen BM sponsorluğundaki süreç başarılı olmadı. Ancak BM çabalarını desteklemeyi sürdürüyoruz." 

Her açıdan hayati 
Kamu Siyaseti Araştırmaları Enstitüsü'nün dün Londra'da düzenlediği, "Türkiye'nin AB Üyeliği Meselesi" başlıklı toplantıda da konuşan İngiltere Dışişleri Bakanı Straw, desteğini güçlü vurgularla yineledi. 3 Ekim'de Türkiye'nin AB yolunda önemli bir "son adım"a yaklaştığını hatırlatan Straw, gelecek ay alınacak kararın önemli sonuçları olacağını belirtti. Straw, Türkiye ve Avrupa'nın asırlar süren ilişkilerine örneklerle de dikkat çekti. 

Rum tepkisi Türkiye'nin çıkarlarını savundu 

Kıbrıs Rum Yönetimi, dün Londra'da AB ile ilgili toplantıda konuşan Jack Straw'u, AB'nin değil, İngiltere ve Türkiye'nin çıkarlarını savunmakla suçladı. Rum hükümet sözcüsü Kipros Hrisostomidis, "Anlaşıldığı kadarıyla İngiltere, diğer ülkelerin çekincelerini dikkate almadan ülkesinin, ayrıca belki de Türkiye'nin çıkarlarını savundu" dedi. Ankara'nın, Kıbrıs Rum Yönetimi ile ilgili tutumunu "AB'nin bütününe karşı ortaya koyuyor olduğunu" iddia eden sözcü, "Türkiye ile ilgili sorun Kıbrıs'ın Rum Yönetimi'nin tutumundan değil, Türkiye'nin AB'nin bütününe karşı ortaya koyduğu tutumdan kaynaklanmaktadır" görüşünü ileri sürdü. 


</TEXT>
</DOC>
