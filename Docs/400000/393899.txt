<DOC>
<DOCNO> 393899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas06.html </URL>
<DATE> 2005/11/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Doğu’da kadının evlenme yaşı 14’ten 18’e çıktı 
</HEADLINE>
<TEXT>

     İkram TEKMANLI DHA 

      ATATÜRK Üniversitesi Hemşirelik Yüksekokulu öğretim üyelerinden Dr. Dilek Kılıç, Doğu Anadolu’da kadınların evlenme yaşının 14’ten 18- 20’ye çıktığını açıkladı. Dr. Kılıç, yaptıkları araştırmalarda evliliklerin yüzde 25’inin tanışarak, yüzde 35’inin görücü usulüyle, yüzde 40’ının ise akraba arasında yapıldığını söyledi. 
     Bölgede evlilik ve boşanmada kadınların durumunu saptamak amacıyla araştırma yapan Dr. Kılıç, Doğu Anadolu'da daha önceleri evlenme yaşının kadınlarda 13-14 olduğunu hatırlattı. Son yıllarda kadınların iş ve sosyal yaşamdaki başarısının genç kızları cesaretlendirdiğini vurgulayan Dr. Dilek Kılıç, bunun evlenme yaşını yukarı çektiğini belirtti. Çocuk denilebilecek yaşta bilinçsizce yapılan evliliklerin çeşitli sakıncaları bulunduğunu anlatan Dr. Kılıç, şöyle dedi 
     Araştırmalarımıza göre kadınların evlenme yaşının 18-20’ye yükselmesi sevindirici bir gelşmedir. Geleceği hakkında söz sahibi olmak isteyen kadınlar, artık erken evlenmek istemiyor. Araştırmamıza göre kadınların yüzde 35’i görücü usulü ile yüzde 25’i arkadaş, iş ve okul ortamında tanışarak, yüzde 40’ı da akraba oldukları için evleniyor. Akraba evliği yapanların yüzde 20’si zorla evlendirildiklerini açıklıyorlar.'' Hemşirelik Yüksekokulu Öğretim üyelerinden Dr. Dilek Kılıç, Doğu Anadolu’da yaşayan 550 çift üzerinde yaptığı diğer araştırmada, yaşadıkları olumsuzlukları kader olarak kabul etmeyen kadınların boşanma davası açtığını söyledi. Geçmişte yuvalarını dağıtmak istemeyen kadınların boşanmayı düşünmediklerini kaydeden Dr. Dilek Kılıç, şöyle devam etti 
     Kadınlar, artık eşleriyle geçinememeyi kader olarak görmüyor. Önceden kocalarından ayrılmaya fikrini aklına dahi getirmeyen kadınlar, şimdi rahatlıkla mahkemelere başvuruyor. Yaklaşık 8 ay süren araştırmada, 300’ü boşanmış, 250’si de boşanma aşamasında olan çiftlerle görüştüm. Boşanma davalarının yüzde 60’ını erkekler, yüzde 40’ını ise kadınlar açmış. Boşanmak için mahkemelere başvuran kadınların yüzde 80’i üniversite mezunu. Boşanmalarda yüzde 90 oranıyla şiddetli geçimsizlik ilk sırayı alıyor.'' 
     
</TEXT>
</DOC>
