<DOC>
<DOCNO> 371076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo04.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'e koruma 
</HEADLINE>
<TEXT>


Şenol Güneş, Disiplin Kurulu'na verilen yıldız oyuncusu için, "Galatasaray maçı öncesi kendisiyle konuştum. 1.5 aydır bahis oynamadığı konusunda yemin etti" dedi 


Trabzonspor Teknik Direktörü Şenol Güneş, Ankaragücü maçı ile birlikte yeni bir sayfa açmak istediklerini söyledi. 
Şampiyonlar Ligi ve ligde de Konyaspor beraberliği sonrası olumsuz bir tablo çizildiğini belirten Güneş, "Trabzonspor olarak mazaretler ortaya sunamayız. Bu işin üstesinden gelmeliyiz. Daha çok çalışarak ve el ele vererek Trabzonspor camiası bunu birlikte aşacaktır. Yükselen değerimizin kıymetini bilemedik. Güvenimizi kaybettik. Maalesef tartışılır durumdayız. Oyuncularımız nasıl bir takım olduğumuzu gösterecek. Hiçbir oyuncum geçmiş dönemdeki sorunlara takılı kalmayacak. Ben oyuncularımı seviyorum ve kendilerine saygı duyuyorum. Performanslarını zirveye çıkarıp, mutlu olmalarını görmek istiyorum. Aldığımız sonuçlar bizi yaraladı ancak öldürmedi. Sıkıntıları aşacağız. Trabzonspor ayakta kalmasını bilen büyük bir kulüptür" dedi. 
Şenol Güneş, Gökdeniz'in bahis oynadığı biçimindeki iddiaların geçen sezonki 2-0'lık Galatasaray derbisi öncesi ortaya çıktığını dile getirerek, "Bu maç öncesi futbolcumla konuştum. Bana 1,5 aydır oynamadığı konusunda yemin etti" diye konuştu. 

İpler Aktuğ'da 

Başkan Atay Aktuğ, son yönetim toplantısında bazı yöneticilerin de ısrarları sonucu Futbol AŞ'nin başına geçerek tek yetkili olmayı ve yürütmeyi eline almayı kabul etti. Aktuğ futbol takımının tek sorumlusu olacak ve takımın ileriye dönük politikalarını belirleyecek. Futbol AŞ'nin günlük idari işlerini ise Şener Yavuz yürütecek. Teknik Direktör Şenol Güneş, sadece teknik konulardan sorumlu olacak. 

Şimek şov 

Miroslav Szymkowiak, Polonya'nın İsrail'i 3-2 yendiği maçta attığı mükemmel gol ve başarılı futboluyla beğeni topladı. 19. dakikada ceza yayı üzerinden sert ve düzgün vuruşla perdeyi açan Szymkowiak orta sahadaki etkili futboluyla da göz doldurdu. Bu arada Trabzon, Ankaragücü maçının hazırlıklarını tek antrenmanla sürdürdü. 


</TEXT>
</DOC>
