<DOC>
<DOCNO> 362355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun27.html </URL>
<DATE> 2005/07/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Talabani Anayasa ay sonuna hazır 
</HEADLINE>
<TEXT>

     Irak Devlet Başkanı Celal Talabani, yeni Irak anayasasının ay sonundan önce tamamlanabileceğini bildirdi. 
     Talabani, Irak'ın eski Başbakanı İyad Allavi ile görüşmesinden sonra yaptığı açıklamada, yeni Irak anayasasını hazırlamakla yükümlü komisyonun yoğun şekilde çalıştığını ve anayasayı bitirmek üzere olduğunu belirtti. 
     ''Birçok Sünni Arap kardeşimiz incelemekte olduğumuz bazı noktaları dikkatimize sundu. Onlarla uzlaşmaya vardığımız anda anayasa taslağını bitirmeye hazır olacağız'' diyen Talabani, anayasanın ay sonuna kadar tamamlanabileceğini kaydetti. 
     Irak'ta yeni anayasayı yazmakla sorumlu parlamento komisyonu 15'i Sünni 68 üyeden oluşuyor. 
     
     ALLAVİ 

     Allavi de geçici anayasanın Irak anayasasına temel teşkil etmesi konusunda ulusalcı ve Kürt güçlerle fikir birliği içinde olduklarını söyleyerek, ''Bunun Irak'ın anayasası olmasına izin vereceğine inanıyorum. Anayasayla ilgili referandum tamamlandığında Irak istikrara kavuşacak'' dedi. 
     Irak'ın eski Başbakanı Allavi, ayrıca Lübnan'ı ziyareti sırasında bir suikasttan, Şii Emel örgütü sayesinde kurtulduğunu bildirdi. 
     Allavi, ''Lübnan'ı ziyaretim sırasında bir saldırı girişiminin kurbanı oluyordum. Suikastı başarısızlığa uğratan istihbarat servisleri ile Emel hareketindeki kardeşlerimize teşekkür ederim, onlara çok şey borçluyum'' dedi. 
     Bazı Şii çevreler, geçici anayasanın şeriat yasalarının rolüyle ilgili sınırlamalarına, bazı Sünni gruplar da ulusal birliği tehdit edeceği gerekçesiyle Kürtlere özerlik garantisi verilmesine karşı çıkıyor. 
     
</TEXT>
</DOC>
