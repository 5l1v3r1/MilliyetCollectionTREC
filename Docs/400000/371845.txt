<DOC>
<DOCNO> 371845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko14.html </URL>
<DATE> 2005/08/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Acıbadem, yurtdışına açılmayı hedefliyor... 
</HEADLINE>
<TEXT>

     Acıbadem Sağlık Hizmetleri ve Ticaret A.Ş., yurtdışına açılmayı planlıyor. 
     International Hospital İstanbul A.Ş.'nin sermayesinin yüzde 50'sini devralmak üzere, şirkette çoğunluk hisseleri temsil eden Hospimed Health Corporation yetkilileriyle görüşmelere başlayan Acıbadem, alımın gerçekleşmesi halinde yurtdışı yatırımlar ve yurtdışından hasta getirme konusunda International adını öne çıkaracak. 
     Acıbadem Sağlık Grubu Yönetim Kurulu Başkanı Mehmet Ali Aydınlar, AA muhabirine yaptığı açıklamada, görüşmelerin 15 gün içerisinde sonuçlanacağını tahmin ettiğini ifade ederek, alınması halinde hastanenin adında bir değişiklik yapılmayacağını bildirdi. 
     Aydınlar, International Hospital'ın bir marka olduğunu belirterek, şunları kaydetti 
     ''Marka olarak kendini kabul ettirdiği için o markayla devam etmek bize daha mantıklı geliyor. International Hospital markasıyla devam edeceğiz. Özellikle yurtdışı yatırımlar ve yurtdışından hasta getirme konularında International'ı öne çıkarmayı hedefliyoruz. 
     Birden fazla markamız olsun. Aslında başka konularda, başka markaları da yakında ortaya çıkarabiliriz. Farklı şeyler de olabilir. Sağlıkla ilgili konularda Türkiye'de başka markalar da bize geçebilir.'' Yurtdışı yatırımlara ilişkin yakın coğrafyada bir takım görüşmeleri olduğunu anlatan Aydınlar, ''Hastane, ayakta tedavi gibi bir takım girişimlerimiz var. International Hospital bizim için yurtdışına açılma konusundaki ilk adım oluyor'' dedi. 
     Hastanelerine gelen yabancı hasta sayısında bu yılın ilk yarısında artış olduğunu kaydeden Aydınlar, ''International işi olsa da, olmazsa da bizim ciddi bir çalışmamız, bu konuyla ilgili yeni bir yapılanmamız var. Acıbadem International diye ayrı bir departman oluşturduk. Bu departman tamamen yurtdışından hasta getirmeye yönelik çalışmalar yapacak. Yakın coğrafyada, yurtdışında ofis açma planlarımız var'' diye konuştu. 
     
     ''MUHTELİF İLLERDE HASTANE KURMA ÇALIŞMALARIMIZ VAR'' 
     Mehmet Ali Aydınlar, yabancı hasta konusunda Türkiye'nin şanslı bir konumda bulunduğunu vurgulayarak, yakın gelecekte Türkiye'ye gelen yabancı hasta sayısının ciddi şekilde artacağını düşündüğünü kaydetti. 
     Aydınlar, sağlık sektöründe yatırım yapmayı, büyümeyi istediklerini ifade ederek, şu anda bir patoloji laboratuvarı kurduklarını, kök hücre laboratuvarı kurma çalışmalarının devam ettiğini ve yıl sonuna kadar bu 2 laboratuvarı hizmete açmış olacaklarını bildirdi. 
     Maslak'taki hastaneye önümüzdeki ay başlamayı ve Bursa'daki hastaneyi de bu yılın sonunda açmayı hedeflediklerini belirten Aydınlar, şöyle dedi 
     ''Gerek İstanbul, gerekse İstanbul dışında muhtelif illerde hastane kurma çalışmalarımız var. Ama burada henüz somutlaşmış bir durum söz konusu değil. Yakın gelecekte bir takım gelişmeleri göreceksiniz. İstanbul'da branş hastanesi yapabiliriz ama İstanbul dışındakilerin hepsi genel hastane olacak.'' Şu anda Türkiye'de referans bir sağlık kuruluşu durumunda bulunduklarını belirten Aydınlar, herkesin yapamadığı işlere talip olduklarını ve büyük vakaların kendilerine geldiğini söyledi. 
     Aydınlar, Türkiye'de satın alma ya da ortaklık düşündükleri başka hastaneler olup olmadığı yönündeki bir soru üzerine de, hastanelerinin A sınıfı olduğunu vurgulayarak, ''Türkiye'de A sınıfı hastane sayısı çok az. Dolayısıyla bu tür fırsatlar olursa değerlendiririz. Ama bunun sayısı sınırlı olduğu için satın alma şansı da azalıyor'' diye konuştu. 
     Aydınlar, bu yılın ilk yarısında öngörülerinin üzerinde bir büyüme gerçekleştirdiklerini, geçen yılın ilk yarısına göre hasta sayısında yüzde 45 ve ciroda yüzde 41 artış olduğunu vurgulayarak, 2005 yılı ciro hedefi olan 200 milyon YTL'yi rahatlıkla aşacaklarını bildirdi. 
     
</TEXT>
</DOC>
