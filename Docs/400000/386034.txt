<DOC>
<DOCNO> 386034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun33.html </URL>
<DATE> 2005/10/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İngiltere'de yeni terör yasası... 90 gün gözaltı 
</HEADLINE>
<TEXT>

     İngiltere'de hükümet tarafından hazırlanarak Avam Kamarası'na sunulan yeni terörle mücadele yasa tasarısı, terör zanlılarının 90 gün boyunca mahkemeye sevk edilmeden gözaltında tutulmalarına olanak sağlıyor. 
     Bu haliyle şimdiden büyük tartışmalar çıkmasına yol açan tasarıda ayrıca, terör eylemlerini övücü konuşmalar yapmak ''suç'' sayılıyor. 
     Bu arada, yasa tasarısının açıklanmasının hemen ardından Avam Kamarası'nda soruları yanıtlayan Başbakan Tony Blair, Liberal Demokrat Partisi lideri Charles Kennedy tarafından, partilerarası uzlaşma aramadan, böylesine büyük değişiklikler getiren bir yasayı Avam Kamarası'nın önüne koymakla suçlandı. 
     Yeni terörle mücadele önlemlerinin ''yanlış'' olduğunu belirten Kennedy'yi yanıtlayan Başbakan Blair ise sadece polisin terörle mücadele konusunda yeni bazı yetkilere ihtiyaç duyduğunu ve hükümet olarak toplumu terörün yıkıcı etkisinden korumak için bu yetkileri vermek durumunda olduklarını söylemekle yetindi. 
     Blair, terörün doğası gereği zanlının gözaltında uzun süre tutulması gerekebildiğini savundu ve polisin böylece bu kişileri yargıya sevk edebilmek için gerekli delilleri toplayacak zamanı kazandığını söyledi. 
     İngiltere'de halen yürürlükte bulunan terörle mücadele yasası, polise, zanlıları mahkemeye sevk etmeden en fazla 14 gün gözaltında tutma hakkı tanıyor. 
     Yeni yasa tasarısı, muhalefetin olduğu gibi adalet sisteminde görev yapan yargıç ve avukatların da tepkisini çekti. 
     Bu arada, yasa tasarısını değerlendiren İngiltere İslam Konseyi Başkanı İkbal Sacranie, yeni tasarının temel özgürlüklere zarar vermediğinden emin olabilmek için herkesi uyanık olmaya çağırdı. 
     Polis teşkilatı adına açıklamada bulunan Polis Memurları Birliği Başkanı Ken Jones ise tasarıda, polisin görev yapmasını kolaylaştırıcı imkanlar olduğunu savundu. 
     
</TEXT>
</DOC>
