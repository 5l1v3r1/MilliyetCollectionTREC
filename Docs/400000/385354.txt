<DOC>
<DOCNO> 385354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/ekonomi/eko01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 'sözleşme' yolu 
</HEADLINE>
<TEXT>


Devlet personel reformu ile 2 milyon memurdan bir milyonu sözleşmeli olacak. Sözleşmeye geçirilen memurlar, yeni işe başlayanlardan farklı olarak devlet memurlarıyla aynı iş güvencesine sahip olacak 

ANKARA Milliyet 

Memurların özlük haklarını yeniden düzenleyen devlet personel reform taslağı kamu kurumlarında tartışmaya açıldı. Taslak yasalaşacak olursa 2 milyon memurdan bir milyonu sözleşmeli olacak. 
Sendikalar ile ilgili kuruluşlardan gelecek görüş ve öneriler doğrultusunda yeniden ele alınarak, son şekli verilecek olan taslakta, memur kadrolarına ilişkin 78, sözleşmeli personel pozisyonları için 184 ayrı unvana yer verildi. Memur kadrolarındaki unvanlar şöyle 

Müsteşar ve genel müdür gibi üst düzey bürokratlar, Mülki amirler, Emniyet mensupları, İl müftüsü ve yardımcıları, İlçe müftüsü, Tapu - kadastro yöneticileri, Mal müdürü, Müfettiş ve diğer denetim elemanlar, Savunma sekreterleri, Öğretmenler, Dışişleri meslek memurlar. 

Sözleşmeli statüde görev yapacak memur unvanları ise şöyle 

Doktor, hemşire ve sağlık görevlileri , Mühendis ve kimyagerler, Din görevlileri, Zabıtalar, Avukatlar, Hava trafik kontrolörleri, İtfaiyeciler, Mübaşirler, Pilot, şoför ve teknisyenler 

Sözleşmeliye iş güvencesi 
Halen memur olarak görev yaparken yeni düzenlemeyle sözleşmeli statüsüne geçirilecekler iş güvencesi açısından memurların bütün haklarına sahip olacak. Düzenlemenin yasalaşmasından sonra işe başlayanlar ise sözleşmelilere tanınan özel haklarla işbaşı yapacak. 
Taslakta, kamu kuruluşlarındaki istihdam şekli, memur, sözleşmeli personel, geçici personel, diğer kamu görevlileri ve işçiler olarak sıralanıyor. Memurlar, "Kamu hizmetlerinin gerektirdiği asli ve sürekli görevleri, kamu erkini kullanarak yerine getiren veya kamu kuruluşlarında strateji ve genel politika tespiti, araştırma, planlama, yönetim ve denetim işlerinde görevli ve yetkili olanlar" olarak tanımlandı. 
Toplam aylık, memurlar için temel ve görev aylıklarının, sözleşmeliler için de temel ve görev ücretlerinin toplamından oluşacak. Temel aylık, aylık katsayı ile 10 ayrı basamakta yer alan gösterge rakamlarının çarpımı sonucu bulunacak. 
Memurlara, görev aylığı cetvelinde yer alan oranlar üzerinden hesaplanacak görev aylığı ödenecek. En yüksek görev aylığı 120 bin gösterge rakamının aylık katsayı ile çarpımı sonucu bulunan tutar olacak. Bu aylık yalnızca Başbakanlık Müsteşarı'na ödenecek. Memuriyetteki diğer unvanların aylıkları Başbakanlık Müsteşarı'na göre belirlenecek. 

'Pekiyi' alana, aylığının yarısı kadar başarı ödemesi 
Sözleşmeli personelin temel ücreti 1. basamaktan başlamak her 3 hizmet yılında bir basamak atlanarak artırılacak. 
Sözleşmelilere de 120 bin gösterge rakamının aylık katsayısı ile çarpımı sonucu bulunan tutar üzerinden en yüksek görev ücreti ödemesi yapılacak. 
Memurlarla sözleşmelilere, en yüksek görev aylığının yüzde 30'unu geçmemek üzere görev güçlüğü ve sorumluluk ödemesi yapılacak. 
Bir önceki yılın aralık ayı toplam aylık veya toplam ücretleri üzerinden haziran aylarında başarı ödemesinde bulunulacak. 
Buna göre, geçmiş takvim yılında "iyi" sicil notu alanlara toplam ücret ya da aylığın yüzde 25'i, "Pekiyi" sicil alanlara ise yüzde 50'si oranında başarı ödemesi yapılacak. 
Görevlerinde üstün başarı gösterenlere, birim amirlerinin önerisi ve ilgili Bakanın uygun görmesi durumunda, yıl içinde 1 toplam aylık ya da toplam ücreti aşmamak üzere ödül verilebilecek 
En az 25 yataklı tedavi kurumlarında çalışan sağlık personeline ayda 80 saati geçmemek üzere, döner sermayeden unvana göre 50 ile 120 arasında belirlenen gösterge rakamlarının katsayılı ile çarpımı sonucu bulunacak tutar kadar nöbet ücreti ödenecek. 
Kadro ve görev unvanı ile görev yerinin nüfus, yerleşim yapısı, konut talep ve arzı, gelişmişlik düzeyi ayrı ayrı dikkate alınmak suretiyle 7.000 gösterge rakamının aylık katsayı ile çarpımı sonucu bulunacak tutarı aşmamak üzere kira ödemesi yapılacak. 
Çocuk sayısı ikiyi aşmamak üzere her 1 çocuk için bin gösterge rakamının aylık katsayı ile çarpımı sonucu bulunacak. Yüzde 40 ve daha fazla özürlü olduğu belgelenen çocuklar için bu katsayı iki bin olarak uygulanacak. 


</TEXT>
</DOC>
