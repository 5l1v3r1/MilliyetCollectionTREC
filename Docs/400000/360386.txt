<DOC>
<DOCNO> 360386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun64.html </URL>
<DATE> 2005/07/12/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Suriye'den İngiltere'ye yardım önerisi... 
</HEADLINE>
<TEXT>

     Suriye, İngiltere’ye, geçen hafta Londra’da düzenlenen saldırıların faiillerinin bulunması için elinden gelebilecek her türlü yardımı yapabileceğini bildirdi. 
     Suriye’nin Londra Büyükelçisi Sami Kiyami, yaptığı açıklamada, Şam’ın "terörizme karşı işbirliğine tamamen hazır olduğunu ve İngiltere’nin bu konudaki bütün isteklerine olumlu yanıt vereceklerini" söyledi. 
     Kiyami, "Bu tür suçların, nasıl hiçbir ayrım gözetmeyen teröristlerin olabileceğini ve bunlarla mücadele etmek isteyen ne kadar çok ülkenin gerçekten yardıma ihtiyacı olduğunu gösterdiğini ve Suriye’nin de bu ülkelerden biri olduğunu" ifade etti. 
     Batı’ya özellikle de Avrupa’ya, Şam’a yönelik politikalarını yeniden gözden geçirmeleri çağrısında bulunan Kiyami, Suriye’nin, terörle mücadele ve Irak ile sınırının güvenliğini sağlama çabalarını tanımalarını istedi. 
     Kiyami, "Batı’nın, Suriye’ye, terörle mücadelesinde ve reform sürecinde yardımının, Suriye’ye baskı yapmaktan daha yararlı olduğunu anlayacağını umuyoruz" dedi. 
     Büyükelçi Kiyami, "laik Suriye’nin, Irak’ta ulusal uzlaşmanın geliştirilmesi, Ortadoğu’nun istikrara kavuşturulmasında rol oynayabileceğini fark etme zamanı olduğunu" söyledi. 
     ABD, Suriye’yi, Lübnan’daki Hizbullah ve Filistin’deki Hamas ve İslami Cihad gibi İsrail karşıtı silahlı gruplara desteğini gerekçesiyle "terörizmi destekleyen ülke" olarak niteliyor. ABD ayrıca, Irak sınırının direnişçiler tarafından kullanılmasına izin verdiği suçlamasıyla Suriye’ye yaptırım uyguluyor. 
     AB de Lübnan’ın eski Başbakanı Refik Hariri’nin Şubat ayında öldürülmesinden bu yana çok sayıda Lübnanlının suikastla ilgisi olmakla suçladığı Suriye ile siyasi ve ticari anlaşmaların uygulanmasını ertelemişti. 
     
</TEXT>
</DOC>
