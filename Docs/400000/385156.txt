<DOC>
<DOCNO> 385156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/dunya/dun01.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fas, 500 kaçak göçmeni ölsün diye çöle bıraktı 
</HEADLINE>
<TEXT>


Güvenlik güçlerinin, Cebelitarık'taki İspanyol bölgesine kaçmaya çalışan Afrikalı mültecileri yakalayarak çölde ölüme terk ettiği öne sürüldü 

DIŞ HABERLER SERVİSİ 


Kuzey Afrika ülkelerinden Fas'ın, İspanya'ya ait Ceuta ve Melilla bölgelerine girmek isterken yakalanan ve aralarında kadın ve çocukların da bulunduğu 500 kaçak göçmeni, ülkenin güneyindeki çölde kaderlerine terk ettiği bildirildi. 
Daily Telegraph'ın haberine göre, Ceuta ve Melilla bölgeleri İspanya'ya kaçak yollardan iltica etmek isteyen Fas, Cezayir, Nijerya ve Kamerun'dan gelen binlerce ilticacının hedefi durumunda. 

Her gün çatışma 
Etrafı dikenli tel ve çitlerle çevrili bölgeye girmek isteyenlerle İspanyol ve Fas polisi arasında hemen hemen her gün çatışma çıkıyor. 
Kaçak mültecileri dağıtmak amacıyla İspanyollar göz yaşartıcı bomba ve kauçuk mermi kullanırken, Fas polisi hakiki mermi kullanmaktan çekinmiyor. Son birkaç haftada meydana gelen olaylarda 30'dan fazla kaçak göçmenin öldüğü belirtildi. 

Bazıları kurtuldu 
Sınır Tanımayan Doktorlar adlı sivil toplum örgütü, geçtiğimiz perşembe İspanyol yetkililerin yakalanan 500 kaçak göçmeni Fas'a teslim ettiğini, Fas yetkililerin de bunları kamyonlara doldurarak güneyde çölün ortasında kaderlerine terk ettiğini belirtti. 
Gruptan bir kısmının çölü aşarak kendilerine başvurduğunu ve bunlardan 50 kadarını tedavi ettiğini açıklayan örgüt, geri kalanının akıbetlerinin bilinmediğini bildirdi. 


</TEXT>
</DOC>
