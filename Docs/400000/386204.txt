<DOC>
<DOCNO> 386204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/dunya/axdun01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suikastla ilgim yok' dedi, intihar etti 
</HEADLINE>
<TEXT>


Hariri suikastıyla ilgili olarak BM tarafından sorgulanan Suriye İçişleri Bakanı Gazi Kenan, Lübnan'ın Sesi Radyosu'na konuştuktan sonra kendini öldürdü 

DIŞ HABERLER SERVİSİ 


14 Şubat 2005'te eski Lübnan Başbakanı Refik Hariri'ye düzenlenen suikastla ilgili olarak 2 hafta önce BM müfettişlerince sorgulanan Suriye İçişleri Bakanı ve Suriye askeri istihbaratının Lübnan bölümü eski başkanı General Gazi Kenan 63 , dün Şam'daki ofisinde kendi silahıyla ağzına tek kurşun sıkarak intihar etti. 
Kenan, intihar etmeden birkaç saat önce "Lübnan'ın Sesi" Radyosu'na yaptığı açıklamada, Hariri'den para sızdırdığı yolundaki iddiaları yalanlayarak, "Suikastla ilgim yok, sanıyorum söyleyebileceğim son söz bu" dedi. Kenan'ın, BM'nin Refik Hariri'ye düzenlenen suikastla ilgili raporunu açıklamasına günler kala intihar etmesi dikkat çekti. BM raporunun 25 Ekim'e kadar açıklanması bekleniyor. 
Suriye'nin resmi haber ajansı SANA, İçişleri Bakanı General Kenan'ın dün öğle saatlerinde başkent Şam'daki makamında intihar ettiğini duyurdu. ABD, 1982-2003 yılları arasında Suriye Askeri İstihbaratı'nın en üst düzey yetkilisi olarak Lübnan'da görev yapan General Gazi Kenan'ın yolsuzluk olaylarına karıştığını ve terörizmi desteklediğini ileri sürüyordu. Kenan'ın ABD'deki mal varlığı da dondurulmuştu. 
Lübnan medyası ise Kenan'ın, sorgusu sırasında BM müfettişlerine Hariri'nin kendisine çekle yaptığı ödemelerin belgelerini gösterdiğini iddia etmişti. Kenan, dün intihar etmeden kısa bir süre önce, Lübnan'ın Sesi Radyosu'nda bu iddiaları yalanlayarak, "Bu, hakkımdaki iddialarla ilgili son açıklamam. Benim Hariri suikastıyla kesinlikle ilgim yok. Zaten BM müfettişine her şeyi anlattım" diye konuştu. 


</TEXT>
</DOC>
