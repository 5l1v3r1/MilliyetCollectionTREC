<DOC>
<DOCNO> 396515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy02.html </URL>
<DATE> 2005/11/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül Sadece Fransa Ermeni iddialarına imza attı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Fransa hariç hiçbir AB ülkesi hükümetinin, sözde soykırımı tanıyan bir karara, beyana, bildiriye veya açıklamaya imza attığına tanık olunmadığını bildirdi. 
     Gül, Ermeni soykırımı iddialarına ilişkin, DYP Hatay Milletvekili Mehmet Eraslan'ın soru önergesini yanıtlarken, uluslararası ilişkilerin doğası ve muhatap olunan devletlerin iç politika zeminlerinin hareketliliği sebebiyle AB ülkeleri ile Türkiye arasında, bazı konularda sorun yaşanmasının kaçınılmaz olabildiğini kaydetti. 
     Bazı AB ülkelerinin ulusal parlamento veya belediye meclisleri ile kurumlarında, sözde Ermeni soykırımına ilişkin çeşitli kararlar çıktığını, bildiri ya da rapor yayınlandığını bildiren Gül, bugüne kadar Kıbrıs Rum Yönetimi, Yunanistan, Belçika, Fransa, İtalya, İsveç, Slovakya, Hollanda, Polonya ve Almanya ile Avrupa Parlamentosu ve Avrupa Konseyi Parlamenterler Meclisi'nin, bu kabil kararlar aldıklarını belirtti. 
     ''Sözde soykırım konusunda bazı AB ülkeleri parlamentolarında alınan kararların, tamamen yasama organı faaliyeti niteliğinde olup yürütme organı, diğer bir ifadeyle hükümet faaliyeti olarak görülemeyeceğini'' bildiren Gül, şöyle devam etti 
     ''Nitekim, tüm AB ülkeleri arasında kısmen Fransa hariç, hiçbir AB ülkesi hükümetinin, sözde soykırımı tanıyan bir karara, beyana, bildiriye veya açıklamaya imza attığına tanık olunmamıştır. Tamamen siyasi mahiyetteki bu kararların hiçbirinin yasa hükmü olmadığı gibi herhangi bir hukuki bağlayıcılıkları da bulunmamaktadır.'' 
     
     FAALİYETLER 
     Ermeni iddialarına ilişkin, Türkiye'nin görüşlerinin, AB'li muhataplarına çeşitli vesilelerle her düzeyde iletildiğini belirten Gül, bu iddiaların geçersizliğini tarihi belge ve bilgilere dayanarak kanıtlayan yayınların, dış temsilcilikler aracılığıyla siyasi karar mercilerine, parlamento üyeleri, akademisyen ve gazetecilere, üniversitelere, kütüphanelere ve diğer ilgili kişi ve kurumlara iletildiğini kaydetti. 
     
     TÜRK DÜŞMANLIĞI YARATTIĞI... 
     Ermeni faaliyetlerinin yoğun olduğu ülkelerde seminer ve konferanslar düzenlendiğini belirten Gül, şöyle devam etti 
     ''Muhataplarımıza, bu kabil kararların toplumda Türk düşmanlığı yarattığı, Avrupa'da yaşayan milyonlarca Türk'ün entegrasyonuna zarar verdiği, Türkiye-Ermenistan ilişkilerinin olumlu yönde geliştirilmesini engelleyici ortam yarattığı ve arşivlerimizin açık olduğu konunun tarihçilere bırakılması gerektiği izah edilmektedir.'' 
     
     ''ÇABA SARFEDİLİYOR'' 
     Türkiye'nin, tarihin tartışmalı dönemlerine ilişkin hükümlerin, ancak tarihçiler tarafından verilebileceği görüşünde olduğunu belirten Gül, konuyu Türk ve Ermeni tarihçilerinden oluşacak bir grubun araştırmasına ilişkin bildiri yayınlandığını anımsattı. 
     
</TEXT>
</DOC>
