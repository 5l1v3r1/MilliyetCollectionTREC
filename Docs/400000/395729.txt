<DOC>
<DOCNO> 395729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko03.html </URL>
<DATE> 2005/11/17/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Yabancı sermaye 4.6 milyar geldi 1 milyar gitti 
</HEADLINE>
<TEXT>

     Türkiye’ye bu yılın ilk dokuz aylık döneminde gayrimenkul satışları ve yabancı sermayeli şirketlerin yurt dışındaki ortaklarından yaptıkları borçlanmalar da dahil toplam 4 milyar 643 milyon dolarlık doğrudan yabancı sermaye girişi, 901 milyon dolarlık da çıkış yaşandı. 
     Merkez Bankası’nın verilerine göre, doğrudan yabancı yatırım başlığı altında değerlendirilen üç kalemden Türkiye’ye gelen yabancı sermaye tutarı geçen yılın aynı dönemine göre yüzde 94 oranında bir büyüme kaydetti. Geçen yol ocak-eylül döneminde 2 milyar 397 milyon dolar olan doğrudan yatırım girişi bu yıl 4 milyar 643 milyon dolarla rekor bir düzeye yükseldi. Bu yılki girişin 3 milyar 318 milyon doları doğrudan yabancı sermaye, 217 milyon doları diğer sermaye olarak nitelendirilen Türkiye’deki yabancı sermayeli şirketlerin yurt dışındaki ortaklarından kullandıkları uzun vadeli borç ve 1 milyar 108 milyon doları ise gayrimenkul alımı yoluyla geldi. 
     Aynı dönemde yabancı yatırımcıların Türkiye’den çıkardıkları tutar ise yine geçen yılın aynı döneme göre yüzde 315 oranında artarak 901 milyon dolara kadar çıktı. Bu çıkışın 333 milyon doları yabancıların Türkiye’deki şirketlerdeki hisselerini satarak çıkardıkları sermayeden, 444 milyon doları yabancı sermayeli şirketlerin yurt 
     dışındaki ortaklarını yaptıkları borç geri ödemeleri, 124 milyon doları ise Türkiye’deki gayrimenkullerini satarak çıkardıkları tutarlardan kaynaklandı. Böylece bu dönemde Türkiye’ye net 3 milyar 742 milyon dolarlık doğrudan yatırım girişi kaydedildi. Bu tutar geçen yılın aynı dönemindeki 2 milyar 180 milyon dolara göre yüzde 72 oranında artış yaşandığına işaret ediyor. 
     
     10 YILDA 19.6 MİLYAR GELDİ 2.9 MİLYAR ÇIKTI 
     Bu arada 1996 yılından bu yıl eylül ayı sonuna kadar olan yaklaşık 10 yıllık dönemde yabancıların Türkiye’deki toplam doğrudan yatırımları, bu yılki yüksek temponun da etkisiyle 19 milyar 603 milyon dolara kadar yükseldi. Ancak aynı dönemde çıkarılan tutar ise 2 milyar 873 milyon dolar olarak hesaplandı ve Türkiye’ye bu sürede net 16 milyar 730 milyon dolarlık doğrudan yabancı yatırım girişi kaydedildi. 
     
     TÜRKLERİN YATIRIMLARI 
     BU arada Türkiye’den de yurt dışına önemli ölçüde doğrudan yatırım yapılmaya başlandı. Bu yılın ilk 10 aylık döneminde bu Türkiye’den diğer ülkelere toplam 774 milyon dolarlık doğrudan yatırım gerçekleştirildi. Daha önce yapılan yatırımlardan ise 7 milyon dolarlık dönüş yaşandığı için net doğrudan yatırım 767 milyon dolar olarak gerçekleşti. Geçen yıl aynı dönemde ise Türkiye’den yurt dışına net 666 milyon dolarlık yatırım yapılmıştı. 
     1996 yılı başından bu yıl eylül ayına kadar olan 
     yaklaşık 10 yıllık dönemde ise Türkiye’den yurt dışına doğrudan yatırım amacıyla giden tutar 5 milyar 842 milyon dolar olarak gerçekleşti. Ayna dönemde 561 milyon dolarlık yatırım geri Türkiye’ye dönerken, Türkiye’nin 10 yılda yurt dışındaki yatırımlarında yaşanan net artış 5 milyar 281 milyon dolar oldu. 
     
</TEXT>
</DOC>
