<DOC>
<DOCNO> 388703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/gun05.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Time'dan İngilizcede en iyi 100 roman 
</HEADLINE>
<TEXT>


Time dergisinin edebiyat eleştirmenleri, 1923-2005 yılları arasında orijinal dili İngilizce olan en iyi 100 romanı seçti 


Time dergisi, 1923-2005 yılları arasında orijinal dili İngilizce olan en iyi 100 romanı seçti. Time.com adlı internet sitesi en iyi 100 romanın sıralandığı bir liste hazırladı. Derginin edebiyat eleştirmenleri Lev Grossman ve Richard Lacayo, bu listenin oluşumu için dünya klasiklerini yeniden okuyup değerlendirdiler. 
Listedeki en iyilere bakıldığında 1922 tarihli James Joyce'un "Ulysses"i ya da Latin Amerikalı yazar Gabriel Garcia Marquez'in "Yüzyıllık Yalnızlık" adlı romanlarının yer almaması dikkat çekici. 
Eleştirmenler, romanların seçilmesini iki kritere bağlı tuttuklarını söylüyor. İlki, Time dergisinin kuruluş yılı olan 1923 tarihinin başlangıç tarihi olarak belirlenmesi, diğeri ise romanların orijinal dilinin İngilizce olması. 
Bunun yanı sıra en iyiler listesinde Türk okurlarının da bildiği birçok dünya klasiği var Virginia Woolf'un "Mrs. Dalloway"i, John Steinbeck'in "Gazap Üzümleri", Vladimir Nabokov imzalı "Lolita", George Orwell'den "Hayvan Çiftliği" ve "1984", fantastik edebiyatın popüler isimlerinden J.R.R Tolkien'in "Yüzüklerin Efendisi" ve William Golding'in kaleme aldığı "Sineklerin Tanrısı"... 
Eleştirmenler, internet sitesinde hazırladıkları bu listeyle ilgili olarak okur yorumlarını da bekliyor. www.time.com 


</TEXT>
</DOC>
