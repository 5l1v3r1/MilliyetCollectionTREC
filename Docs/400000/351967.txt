<DOC>
<DOCNO> 351967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur45.html </URL>
<DATE> 2005/06/14/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Tarıma sigorta geliyor... 
</HEADLINE>
<TEXT>

     Üreticilerin zararlarını tazmin etmeye yönelik düzenlemeler içeren Tarım Sigortaları Kanunu Tasarısı, TBMM Genel Kurulu’nda kabul edildi. 
     Yasaya göre, üreticilerin karşılaşacağı riskler nedeniyle uğrayacağı zararların tazmin edilmesini temin etmek amacıyla Tarım Sigortaları Havuzu, Havuz’un işletilmesini üstlenecek şirket ile Tarım Sigortaları Havuzu Yönetim Kurulu oluşturulacak. 
     Kanun kapsamındaki risklerin teminat altına alınması, standart sigorta poliçelerinin belirlenmesi, hasar organizasyonları, aktüeryal çalışmalar, tazminat ödemelerinin yapılması, reasürans teminatının sağlanması, tarım sigortalarının geliştirilmesi, yaygınlaştırılması ve izlenmesi ile diğer teknik hizmetlerin yürütülmesi amacıyla Havuz kurulacak. 
     Havuz, kapsama alınan riskler için sigorta, reasürans ve retrosesyon risk aktarımı yapmaya yetkili olacak. Sigorta şirketleri, kanun kapsamında tarım sigortaları alanında elde ettikleri primin tamamını Havuz’a devredecek. Sigorta şirketlerine, Havuz’a devrettikleri primler için komisyon ödenecek. 
     Havuz’un merkezi İstanbul’da olacak. Havuz, Kamu Mali Yönetimi ve Kontrol Kanunu ile Kamu İhale Kanunu’na tabi tutulmayacak. 
     Tarım Sigortaları Havuzu Yönetim Kurulu ise Tarım ve Köyişleri Bakanlığı ile Hazine Müsteşarlığı’ndan ikişer, Türkiye Sigorta ve Reasürans Şirketleri Birliği, Türkiye Ziraat Odaları Birliği ve Havuz işleticisi şirketten birer üye olmak üzere 7 üyeden oluşacak. 
     
     HAVUZ’UN GELİR VE GİDERLERİ 

     Havuz’un gelirleri, sigorta şirketlerinin aktardığı primler, devlet tarafından sağlanan prim desteği, toplanan kaynakların yatırım gelirleri, krediler, genel bütçeden alınacak katkılar ve diğer gelirlerden oluşacak. 
     Havuz’un giderleri ise tarım sigortalarına ilişkin tazminat ödemeleri, Havuz’un yönetimi ve işleyişi için gerekli olan masraflar, reasürans, sermaye ve benzeri piyasalardan sağlanacak korumaya ilişkin ödemeler, sigorta şirketlerine ödenecek komisyonlar, bilgilendirme ve tanıtım kampanyalarına ilişkin ödemeler, hasar tespit işlemlerine ilişkin ödemeler, alınan kredilerin anapara ve faiz ödemeleri ve Havuz işleticisi şirkete ödenecek işletme bedelinden oluşacak. 
     Havuz’un gelirleri her türlü vergi, resim ve harçtan muaf tutulacak. 
     
     ŞİRKET 

     Havuz’un işletilmesine ilişkin iş ve işlemler, Havuz’a katılan sigorta şirketlerinin eşit oranda pay sahibi olacağı anonim şirket statüsünde kurulacak şirket tarafından yürütülecek. Havuz’un işletilmesini üstlenecek şirket, havuz kaynaklarıyla kendi ihtiyacı dışında gayrimenkul alamayacak, kaynaklarını kamuya ait iç borçlanma senetlerinde kullanabilecek. 
     
     RİSKLER 

     Kapsama alınan bitkiler, bitkisel ürünler ve seralar ile çiftlik hayvanları için kuraklık, dolu, don, sel, taban suyu baskını, fırtına, hortum, deprem, heyelan, yangın, kaza ve zararlılar ile hayvan hastalıklarının neden olacağı zararlar veya tarım sektörü bakımından önemli görülecek diğer risklere ilişkin teminatlar, Havuz Kurulu’nun teklifi üzerine Bakanlar Kurulu tarafından belirlenecek. 
     
     PRİM DESTEĞİ 

     Ürünler, riskler, bölgeler ve işletme ölçekleri itibarıyla devlet tarafından sağlanacak prim desteği miktarları, her yıl Bakanlar Kurulu tarafından belirlenecek. 
     Prim desteğine ilişkin ödenek, her yıl bütçe kanunu ile Bakanlık bütçesinde yer alacak. Bakanlık, sigorta şirketleri tarafından Havuz’a aktarılacak prim miktarlarını çiftçi kayıtları ile karşılaştırarak, prim desteğini hesap edecek ve gecikmeksizin Havuz’a aktaracak. 
     Sigorta şirketleri, tarım üreticileri ile tarım sigortaları sözleşmelerini kendi adlarına akdedecek, prim ile riskin tamamını Havuz’a devredecek. Sigorta sözleşmeleri, Havuz tarafından belirlenen standart poliçeler üzerinden yapılacak. 
     Havuz, devraldığı riskleri retrosesyon reasürans yoluyla devir alınan sorumluluğun kısmen veya tamamen başka bir şirkete devredilmesi yapmaya yetkili olacak. Sigorta şirketleri, bir sonraki yıla ilişkin retrosesyon taleplerini, içinde bulunulan yılın en geç 1 Kasım tarihine kadar Şirket’e bildirecek. Havuz tarafından hesaplanacak tahmini hasar durumuna göre yeterli retrosesyon teminatı sağlanamadığı takdirde, kalan kısma devlet iştirak edecek. 
     Şirket, Havuz tarafından üstlenilmiş olan risklerin transferi amacıyla ulusal ve uluslararası sigorta, reasürans, sermaye ve benzeri piyasalardan sigortacılık tekniğinin gerektirdiği şekilde ve yeterli düzeyde koruma temin etmek amacıyla yerli ve yabancı şirket ve kuruluşlarla Havuz adına reasürans anlaşmaları yapabilecek. 
     
     HASAR FAZLASI DESTEĞİ 

     Havuz tarafından üstlenilen risklerin transferi amacıyla ulusal ve uluslararası piyasalardan sağlanan korumanın yeterli bulunmaması halinde Bakanlar Kurulunca belirlenecek kısım, devlet tarafından taahhüt edilecek. 
     Uygulama yılında yer alan riskler için tarım sigortası yaptırmayan üreticiler, 2090 sayılı afet yardımına ilişkin yasadan yararlanamayacak. 
     Havuzu yönetecek şirket, yasanın yayımından itibaren en geç 3 ay içinde kurulacak. 
     Yasanın, Havuz kurulmasına ilişkin 4. maddesi, yayımlandığı tarihten 3 ay sonra yürürlüğe girecek. 
     
     "ARTIK TÜRK ÇİFTÇİSİNİN DE TARIM SİGORTASI KANUNU VAR 

     Tarım ve Köyişleri Bakanı Mehdi Eker, tasarının yasalaşmasının ardından yaptığı kısa konuşmada, sözlerine, "artık türk çiftçisinin de bir tarım sigortası kanunu var. Katkı veren herkese teşekür ediyorum" diyerek başladı. 
     Tarımın bütün risklere açık bir sektör olarak dünyanın bütün ülkelerinde desteklendiğini, bu destekleme yollarından birinin de sigorta olduğuna işaret eden Eker, "gecikmiş olmasına karşı" yasanın Türkiye’ye hayırlı olmasını diledi. 
     Eker, kanuna katkıda bulunan muhalefet partisine, "selefi" Sami Güçlü’ye de teşekkür ederken, "2.5 yıllık parlamenterlik hayatımda, 19 maddelik bir tasarı olmasına karşılık görüşmeleri en uzun süren düzenleme oldu. İnşallah böylesi hayırlı olur" dedi. 
     
</TEXT>
</DOC>
