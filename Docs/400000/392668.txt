<DOC>
<DOCNO> 392668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/axspo01.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı mazide kaldı 1-1 
</HEADLINE>
<TEXT>


Evet Beşiktaş ne yapsa olmuyor. Avrupa'da umutlarını azaltan, Türkiye'de neredeyse son kozlarını oynayan Kartal, Malatya'da ununu eleyip eleğini astı. Effa'nın golüne, Youla yanıt verdi, ama atı alan Üsküdar'ı çoktan geçti 


90 dakika 

BİLAL MEŞE 

Avrupa Kupaları sonrası takımların liglerinde sıkıntı yaşadığı bir gerçek. İşte en sıcak örnek Beşiktaş. Sevilla karşısında iki yarıda da farklı görüntü çizen Beşiktaş, Malatyaspor deplasmanında pozisyon bulmakta zorluk çekti. 
Tigana, Sevilla maçının kadrosunda yer verdiği Adem Dursun'u yedeğe çekti, yerine İbrahim Üzülmez'i sahaya sürdü. Sanırsınız ki, farklı Sevilla yenilgisinin tek suçlusu Adem Dursun 
Beşiktaş neredeyse her maça bir kişi eksik çıkıyor İspanyolların "Şişman golcü" diyerek dalga geçtiği Ailton'un inanın bu takıma ofansta hiçbir katkısı yok. Ne doğru dürüst bir çarpraz koşu, ne rakip savunmayı yıpratan bindirmeler Beyzadenin top ayağına gelecek, soluyla vuracak gol olacak. 

Hadi canım sende 
İbrahim Akın çırpınıyor, koşuyor, orta alana kadar iniyor, arkadaşlarına yardım ediyor, uzaktan da olsa rakip kaleyi şutlarla yokluyor. Yani takım adına bir şeyler yapıyor. 
Ailton mu Aslanlar gibi tatile gelmiş, aldığı paraya bakıyor 
Süper Lig'de puan cetvelinin dibine demir atan Malatyaspor'un, evinde oynadığı geçmişteki beş maçta sadece tek galibiyeti var. Yani Malatya cephesinde işler iyi değil. Böyle bir rakip karşısında koskoca Beşiktaş, koskoca ilk yarıda bir net gol pozisyonu bulamıyorsa, gerisini siz düşünün. 
Beşiktaş'a oranla daha istekli oyuna başlayan Malatyaspor ilk tehlikeli atağını 13'te geliştirdi. Sağdan kazanılan serbest atışı Bilal direkt kaleye şutladı, yere çarpan ve falso alan topu Cordoba tokatladı, üst direğe de çarpan meşin yuvarlak kornere gitti. 
26'da Effa'nın göğsüyle indirdiği topa ceza alanı içinde sağ çarpazda Mustafa Özkan gelişine sert vurdu, üstten az farkla auta gitti. 

İnanılmaz gol 
Ve dakika 71... Malatyaspor, Hakan'la sağdan indi, altı pasa ortaladı, Cordoba çıkmadı, Effa'nın sırtına çarpan top filelere gitti 1-0 
Büyük golcü Ailton Dakika 80... Youla ceza alanına girdi, savunmada karambol, topu önünde bulan Ailton penaltı noktası üzerinde kötü vurdu, savunmadan döndü, Pancu yaklaşık 25 metreden sert vurdu, kaleci Fevzi, iki hamlede topu kornere göndererek büyük bir tehlikeyi önledi. 
Dakika 85... Soldan kazanılan serbest atışı Tümer arka direğe kesti, Pancu'nun uçarak attığı kafa şutunu Fevzi kornerle önledi. 
90 1'de savunmanın uzaklaştıramadığı topla yay üzerinde Youla buluştu, sağıyla vurdu, Ahmet Dursun'a çarpan top Fevzi'yi yanılttı ve filelerle kucaklaştı 1-1 
90 3'te Tümer göbekten indi, Ahmet Dursun'un koşu yoluna topu gönderdi. Ancak tecrübeli futbolcu vurmakta geç kalınca, bu tehlikeyi de Fevzi önledi. 
Evet, Beşiktaş öyle veya böyle Youla'nın golüyle ipten döndü Giden iki altın puan ve Süper Lig'de kan kaybetmeye devam eden bir Beşiktaş. Tigana değil, kim gelirse gelsin eldeki bu malzemeden yarışmacı bir takım çıkaramaz 

'Sorunu çözeceğim' 

Beşiktaş Teknik Direktörü Jean Tigana, "Oyuncularla tek tek konuşarak hastalığı tespit edeceğim. Bu takımın ışığı benim. Şampiyonluk şansımız h l sürüyor" dedi 

UEFA Kupası'ndaki Sevilla hüsranı ardından siyah-beyazlı takımın başında ilk lig sınavını Malatyaspor karşısında veren Teknik Direktör Jean Tigana maç sonrası ilginç yorumlar yaptı. Fransız çalıştırıcı, takımdaki sorunları en kısa sürede çözmek için çalışacağını vurguladı. Tigana, "Yediğimiz gole kadar etkili değildik. Ancak yenik duruma düştükten sonra iyi bir reaksiyon gösterdik. Son vuruşlarda iyi değiliz ve çok basit goller yiyoruz. Öncelikle bu sorunu çözmemiz lazım. Malatya'ya kazanmak için gelmiştik fakat yine de beraberliğe sevindim" diye konuştu. 
Takımdaki birçok futbolcunun istediği düzeyde olmadığı ifade eden Fransız teknik adam, "Geçmişte alınan sonuçlara bakılınca durum pek farklı değil. Bu takım benden önce de böyleydi. Oyuncularla tek tek konuşarak hastalığı en kısa sürede tespit edeceğim. Takımın ışığı benim. Lige verilecek arada iyi çalışacağız. Şampiyonluk şansımız h l devam ediyor" ifadesini kullandı. 
Tigana, maçta varlık gösteremeyen Ailton'u da eleştirdi. Brezilyalı yıldızın kendisini şaşırttığını belirten deneyimli hoca, "Ailton'u tanıyamadım. Kendisiyle konuşacağım" diye konuştu. Sevilla maçı öncesi Milli Takımlar Teknik Direktörü Fatih Terim'le telefonda görüştüğünü doğrulayan Tigana, "Fatih Terim'le 10 yıldır tanışıyoruz. İlk defa konuşmadık. Monaco'yu çalıştırdığım dönemde de kendisiyle telefonda konuşuyordum" ifadesini kullandı. 

MAÇIN YILDIZI 
Fevzi farkı 
Malatyaspor'un kalecisi Fevzi, özellikle son 10 dakika içinde savunmaya çekilen arkadaşlarını yaptığı kritik kurtarışlarla rahatlatan isimdi. Hatalı çıkışlarında oluşan tehlikeleri müthiş refleksleriyle savuşturmayı bildi. Yediği golde ise büyük talihsizlik yaşadı. 

MAÇIN HAKEMİ 
Sınıfı geçti 
Mustafa Çulcu dikkatini tecrübesiyle birleştirip, başarılı bir maç çıkardı. Pozisyonlara yakındı, karşılaşmanın sonucunu etkileyecek önemli bir hata yapmadı. Effa'nın ikinci yarıda ceza alanında düşürüldüğü pozisyonda verdiği "devam" kararı da doğruydu. 

MAÇTAN NOTLAR 
Kan verene bilet 
Malatyaspor Yönetimi'nin düzenlediği, "Kan ver, maç bileti kap" kampanyası büyük ilgi gördü. Kan veren taraftarlar karşılaşmayı kendilerine hediye edilen biletlerle izledi. 

Tigana'dan takip 
Kartal'ın başında ilk lig maçına dün akşam çıkan Jean Tigana, siyah - beyazlı gençleri yakın takibe aldı. Beşiktaş'ın, Malatyaspor'u 3-1 mağlup ettiği PAF maçını izleyen Fransız teknik direktörün beğendiği bazı genç oyuncuları, kadroya dahil edileceği öğrenildi. 

Milne gelmedi 
Beşiktaş Sportif Direktörü Gordon Milne, karşılaşma için Malatya'ya gelmedi. Göreve getirildikten sonra siyah - beyazlı ekibin tüm maçlarını tribünden izleyen Milne'in, Malatya'ya gelmemesi dikkat çekti. 

Doğan üzgün 
Malatyaspor'un hocası Ziya Doğan, kaçan galibiyet nedeniyle büyük hayal kırıklığı yaşadı. Tecrübeli teknik adam, "Kazanmamız gerekiyordu. Maçın, son düdükle bittiği bir kez daha ortaya çıktı. Daha çok çalışarak kaybettiğimiz puanları telafi edeceğiz" dedi. 

Dostluk yemeği 
Malatyaspor Başkanı Hikmet Tanrıverdi, maç öncesi Beşiktaşlı yöneticilere dostluk yemeği verdi. Murat Aksu ve Kenan Öner'in katıldığı yemekte, Malatya Valisi Osman Deryakadıoğlu, Belediye Başkanı Cemal Akın, 2. Ordu Komutanı Şükrü Sarıışık da yer aldı. 

Köye yardım eli 
Beşiktaş Dernekler Komitesi bir ilke imza attı. Başkan Güven Kulabaş ve arkadaşları, Siirt'e bağlı Beşiktaş Köyü'ndeki okula yardım malzemesi gönderdi. Bayram nedeniyle kargoda kalan 7 bilgisayar, 150 jean, 100'e yakın kazak, ayakkabı ve okul malzemesi bugün öğrencilere dağıtılacak. 

Çalışma zamanı 
Göreve geldiği günden bu yana takımın kondisyon eksikliğinden şikayetçi olan Teknik Direktör Jean Tigana, milli maç arasına rağmen oyuncularına sadece 1 gün izin verdi. Bugün dinlenecek olan siyah-beyazlı takım, yarın Ümraniye'de çalışmalara devam edecek. 

Ailton'a dönüş bileti 

Beşiktaş, sambacıyla yollarını ayırma planları yapıyor. Brezilyalı yıldız golcüyü, Ocak ayında göndermeyi düşünen yönetimin, savunma ve forvete takviye yapacağı öğrenildi. Gaziantep'in Bulgar forveti Lazarov'un listedeki isimler arasında olduğu bildirildi 

Süper Lig'deki zirve yarışında çok gerilerde kalıp, UEFA Kupası'nda Sevilla'ya farklı mağlup olarak tur umudunu zora sokan Beşiktaş'ta çanlar Golcalves Ailton için çalıyor. Siyah - beyazlı yönetimin, büyük umutlarla kadroya dahil edilmesine rağmen uyum sorunu yüzünden uzun süredir varlık gösteremeyip, kredisini tüketen Brezilyalı golcüyü gözden çıkardığı ifade edildi. 
Sambacıyı, kendisi için en yüksek bonservis bedelini ödeyecek kulübe Ocak ayında gönderme planları yapan yönetimin hem savunmaya hem de forvete takviye yapacağı öğrenildi. Yabancı bir golcüyü kadroya dahil etmeyi planlayan Kartal'ın, Avrupa'da araştırmalara başladığı vurgulanırken, Gaziantepspor'un Bulgar yıldızı Lazarov'un da listede olduğu kaydedildi. 
Siyah - beyazlı yöneticilerin, Teknik Direktör Jean Tigana'nın istediği özelliklerde bir yabancı golcüyle anlaşma yapılamaması halinde Lazarov için Gaziantep'le pazarlık masasına oturacağı belirtildi. 


</TEXT>
</DOC>
