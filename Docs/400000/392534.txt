<DOC>
<DOCNO> 392534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun05.html </URL>
<DATE> 2005/11/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Azerbaycan'da genel seçimler yapılıyor... 
</HEADLINE>
<TEXT>

     Mehmet Aksu 

Azerbaycan Milli Meclisi'ndeki 125 milletvekilinin belirlenmesi için ülke çapında bugün yapılan genel seçimlerde Cumhurbaşkanı İlham Aliyev, Müsavat Partisi lideri İsa Kamber ve Halk Cephesi AHCP lideri Ali Kerimli oy kullandı. 
     Cumhurbaşkanı Aliyev, oyunu 29 numaralı Sebail seçim bölgesinin 6 numaralı sandığında kullandı. Aliyev'in oy kullanmasını, akredite olmalarına rağmen AA muhabirlerinin izlemesine izin verilmedi. 
     Aliyev, oy kullandıktan sonra yaptığı açıklamada, seçimlerin demokratik geçmesi için gerekli koşulların sağlandığını söyleyerek, ''Azerbaycan halkının iradesinin sandıklara yansıyacağını, seçimlerden sonra ülkedeki demokrasinin daha da gelişeceğini ümit ettiğini'' bildirdi. 
     Azerbaycan'da başkanlık sistemi bulunduğunu anımsatan Aliyev, parlamento seçimlerinin iktidar değişikliğine yol açacağı düşüncesinin temelsiz olduğunu kaydetti. 
     
     MUHALEFET LİDERLERİ 
     Ana muhalefet partisi lideri Kamber ise oyunu 20 numaralı Nerimanov seçim dairesinin 23 numaralı sandığında kullandı. 
     Seçim sürecinde ihlal bulunup bulunmadığı sorusunu, oy verme işlemlerinin yeni başladığını anımsatarak cevaplayan Kamber, seçimlerde halkın büyük çoğunluğunun partisinin de içinde yer aldığı Azatlık Bloku'ndan yana oy kullanacağını iddia etti. 
     AHCP Genel Başkanı Kerimli de, Nesimi seçim dairesindeki 15 numaralı sandıkta öğle saatlerinde oy kullandı. 
     Kerimli, daha sonra yaptığı açıklamada, seçim sürecinde çeşitli kural ihlalleri yapıldığı yönünde bilgiler geldiğini, bunların bir bölümünün de kayıtlara geçtiğini belirterek, bu konuyu incelemek için gerekli çalışmalara başladıklarını bildirdi. 
     Öte yandan Merkez Seçim Komisyonu MSK bünyesindeki Seçimler Enformasyon Merkezi'nden yapılan açıklamada, oy verme işlemlerinin ilk üç saatinde katılım oranının yüzde 6,59 olduğu bildirildi. 
     Açıklamada, Enformasyon Merkezi'ne yerel saatle 11.00'e kadar gelen bilgilere göre ülke genelinde 307 bin 432 seçmenin oy kullandığı belirtildi. 
     
</TEXT>
</DOC>
