<DOC>
<DOCNO> 387852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/yas01.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kış çetin geçecek 
</HEADLINE>
<TEXT>


Geçen yılın tahminlerinde hedefi 12'den vuran Devlet Meteoroloji İşleri Genel Müdürlüğü'ne göre, bu yıl 'kış gibi kış' yaşanacak. Kış ayları bol yağışlı olacak 

ÖNAY YILMAZ İstanbul 

DEVLET Meteoroloji İşleri Genel Müdürlüğü'ne göre bu yıl 'kış gibi' geçecek, kış ayları mevsim normallerinde seyredecek ve bol yağış olacak. Bunun meteorolojik açıdan sevindirici olduğunu belirten yetkililer, geçen kış yağışların az olması nedeniyle kuraklık yaşandığını kaydederek, "Bu yılın geçen yıla oranla yağışlı geçmesini bekliyoruz. Bu sevindirici bir durum" dediler. 

YETKİLİLER, değerlendirmelerinde kış aylarıyla ilgili şu sonuca vardılar "Normalden daha az yağış aldığımız geçtiğimiz ılıman yıla oranla ekim, kasım, aralık ve ocak ayları daha yağışlı olacak. Mevsim normallerine uygun sıcaklıklar yaşanacak." Uzmanlar, içinde bulunduğumuz günleri 'bir tür erken kış provası' olarak değerlendirebileceğimizi söylediler. 

Bugün de dolu var 
Yurdun pek çok yerinde aralıklarla seyreden yağışlar, bugün de dolu şeklinde görülecek. İstanbul Meteoroloji Bölge Müdürlüğü de sıcaklığın yarından itibaren hissedilir derecede artacağını, artışın hafta sonu da süreceğini açıkladı. 


</TEXT>
</DOC>
