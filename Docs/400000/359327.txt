<DOC>
<DOCNO> 359327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko30.html </URL>
<DATE> 2005/07/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdemir Vakfı, ''Ortak Girişim Grubu'na katılma kararı aldı... 
</HEADLINE>
<TEXT>

     Erdemir Vakfı, Erdemir'in özelleştirilmesinde, maksimum 50 milyon dolar ile ''Ortak Girişim Grubu'na katılma kararı aldı. 
     Yapılan açıklamaya göre, 30 Haziran 2005 tarihinde tüm üyelerin katılımı ile toplanan Vakıf Yönetim ve Denetim Kurulu, konu hakkında yaptığı detaylı müzakereler sonucu, bazı kararlar alarak uygulamaya başladı. 
     Buna göre Vakfın, maksimum 50 Milyon USD ile ''Ortak Girişim Grubu''na katılması için gerekli çalışmaların başlatılması benimsendi. 
     Bu arada ana Senedin 10.2.1.1 maddesi, bu faaliyet için kısıtlama getirdiğinden, 21 Temmuz 2005 tarihinde ''Olağanüstü Genel Kurul'' yapılarak Tüzük değişikliğine gidilecek. 
     Bu kapsamda 10.2.1.1 maddesinde kalıcı bir değişiklik yerine, Sadece ''Erdemir' in 30 Mayıs 2005 tarihli İhale Şartları Belgesi yolu ile Özelleştirilmesi sürecinde, Vakfın oluşan gruplar içerisinde taraf olabilmesi için gerekli olan en fazla 50 Milyon dolar ile katılımı hususunda, Yönetim Kurulu yetkili kılınmıştır'' şeklinde geçici bir madde düzenlenmesi yapılacak. 
     Oluşturulacak geçici maddenin süresi konusunda ise şu yol izlenecek. Vakfın 30 Mayıs 2005 tarihli İhale Şartları Belgesi hükümlerine uygun olarak, ihale yolu ile Erdemir' i satın alan şirketin ortağı olması ve bu ortaklığın devamı süresince, Vakıf Yönetim Kurulu'na verilen yetki devam edecek. Ancak Erdemir için oluşan şirket ortaklığının sonlanması ve Vakfın, Ereğli Demir ve Çelik Fabrikaları T.A.Ş' nin o günkü tüzel kimliğini tamamen temsil eden şirket idaresinden ayrılması sonucunda, kendiliğinden işlevi sona erecek. 
     Öte yandan Olağanüstü Genel Kurulda hazırlanan tüzük değişikliğinin onaylanmasından sonra, ''Ortak Girişim Grubu''nun bütün komisyon çalışmalarına, sürekli temsilci ile katılınacak. 
     
</TEXT>
</DOC>
