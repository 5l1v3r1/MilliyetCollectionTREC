<DOC>
<DOCNO> 374721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko16.html </URL>
<DATE> 2005/09/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüpraş için son teklif süresi yarın doluyor... 
</HEADLINE>
<TEXT>

     Hüseyin Tunçay AA 

Telekom'dan sonra en büyük özelleştirmelerden biri olması beklenen Tüpraş'ın yüzde 51'lik bölümünün satışına ilişkin ihalede, son teklif süresi yarın doluyor. 
     İhale Komisyonu'nun, en son yarın alınacak teklifleri, önümüzdeki hafta Pazartesi günü değerlendirmeye alması öngörülüyor. 
     Komisyonun, önümüzdeki hafta sonuna doğru teklif sahibi firmalar ile birebir görüşmelere geçmesi, bir sonraki hafta da 12-16 Eylül ihalenin gerçekleştirilmesi hedefleniyor. 
     İhale yönteminin, alınacak teklif sayısına bağlı belirleneceği ifade edilirken, ihalenin ''açık artırma'' ile son bulacağı vurgulanıyor. 
     
     KİMLER KATILIYOR 

     Bu arada Tüpraş ihalesi için ön yeterlilik alan firma ve konsorsiyumlar ise şöyle 
     ''-TÜPRAŞ Aqusition Cons. OGG-Petrol Ofisi OGG, PKN ORLEN SA Polonya -Zorlu Holding, Koç Holding-Aygaz-Opet-The Shell Company of Turkey Ltd-Shell Oversesas Investment B.V OGG, Indian Oil Corp. Hindistan -Çalık Enerji OGG, OYAK, OMV Aktiengesellschaft Avusturya , ENI Refining and Market Division İtalya , REPSOL YPF S.A İspanya , Anadolu Taşıma OGG, MOL Macaristan , ENERJİ OGG.'' 
     
     İLK İHALE İPTAL EDİLMİŞTİ 

     TÜPRAŞ'ın yüzde 65.76'lık bölümünün özelleştirilmesi için, geçen yılın Ocak ayında yapılan ihalede en yüksek teklifi, 1 milyar 302 milyon dolar ile Efremov Kautschuk GmbH Tatneft-Zorlu Grubu vermiş ve Özelleştirme Yüksek Kurulu da satışı onaylamıştı. 
     Ancak ardından yaşanan mahkeme sürecinde Danıştay, TÜPRAŞ'ın satışını iptal etmişti. 
     Daha sonra ÖİB, elindeki TÜPRAŞ hisselerinin yüzde 14.76'lık bölümünü, Borsa Toptan Satışlar Pazarı'nda, yurtdışında yerleşik kurumsal yatırımcılara satmış ve yaklaşık 446 milyon dolar gelir elde etmişti. 

     
</TEXT>
</DOC>
