<DOC>
<DOCNO> 364017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun11.html </URL>
<DATE> 2005/07/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sünniler, anayasa boykotuna son verdi 
</HEADLINE>
<TEXT>

     Irak'ta yeni anayasanın hazırlanması için oluşturulan komisyondaki üyeliklerini askıya alma kararı alan Sünniler, boykotlarına son verdi. 
     Komisyon yetkilisi Bekir Hamudi, 12 Sünni üyenin, komisyonun bugünkü toplantısına katıldığını söyledi. 
     Sünniler, komisyon üyesi iki Sünni'nin öldürülmesinin ardından komisyon üyeliklerini askıya alma kararı almış, Irak Devlet Başkanı Celal Talabani, Sünnilerin taleplerinin bir bölümünü yerine getirmeyi kabul ettiğini söyleyerek uzlaşma yolunu açmıştı. 
     Irak'ta meclis onayı için 15 Ağustos'a kadar süresi bulunan yeni anayasayı hazırlayan komisyonun Sünni Arap üyeleri Micbil İsa ile kurul danışmanı Damin Hüseyin El Ubeydi'nin Salı günü öldürülmesi üzerine, Sünni üyeler çalışmalardan çekilmişti. 
     Sünniler, komisyona geri dönmek için, komisyon üyesi Sünnilerin öldürülmesiyle ilgili uluslararası soruşturma açılması, komisyon üyelerinin güvenlik önlemlerinin artırılması ve federalizmle ilgili maddelerin yeniden gözden geçirilmesi gibi şartlar öne sürmüştü. 
     
</TEXT>
</DOC>
