<DOC>
<DOCNO> 394767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko23.html </URL>
<DATE> 2005/11/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
10 aylık faiz dışı fazla tutarı 29.4 milyar YTL'ye ulaştı... 
</HEADLINE>
<TEXT>

     Bütçedeki faiz dışı fazla tutarı, yılın 10 aylık döneminde yıl sonu hedefini aşarak 29.4 milyar YTL'ye ulaştı. 
     Maliye Bakanlığı'ndan yapılan açıklamaya göre, konsolide bütçeden Ekim ayında 12 milyar 235 milyon YTL harcama yapılırken, 11 milyar 47 milyon YTL de gelir elde edildi. Ekim ayında bütçe açığı, 1 milyar 188 milyon YTL, faiz dışı fazla ise 2 milyar 365 milyon YTL olarak belirlendi. 
     Ocak-Ekim döneminde ise bütçe harcamaları 115 milyar 9 milyon YTL'ye çıkarken, faiz hariç bütçe giderleri 77 milyar 165 milyon YTL oldu. Yılın 10 aylık dönemindeki bütçe gelirleri ise 106 milyar 572 milyon YTL olarak gerçekleşti. 
     Böylece Ekim sonu itibarıyla konsolide bütçe 9 milyar 381 milyon YTL açık verdi, bütçedeki faiz dışı fazla tutarı da 29 milyar 407 milyon YTL olarak hesaplandı. 
     
     OLUMLU PERFORMANS SÜRÜYOR 
     Bütçe açığının düşürülmesi konusundaki olumlu performansın devam ettiği kaydedilen açıklamada, açığın 2003'de bu yılki rakamın yaklaşık 3.4, 2004'de ise 2.6 katı olduğuna dikkat çekildi. 
     Faiz dışı fazlanın da hedeflerle uyumlu bir şekilde gerçekleştiği belirtilen açıklamada, söz konusu rakamın, 2003 yılına göre yüzde 63.8, 2004 yılına göre de yüzde 21.4 oranında artış gösterdiği bildirildi. 
     Maliye Bakanlığı açıklamasında, ''Faiz dışı fazlada, Ekim sonu itibarıyla yıl sonu hedefinin 2003 yılında yüzde 88.5'i, 2004 yılında ise yüzde 92.5'i gerçekleştirilmiş iken, bu yılın aynı döneminde faiz dışı fazla hedefinin yüzde 107.7'si gerçekleştirilmiştir'' denildi. 
     
     FAİZE 38.8 MİLYAR YTL GİTTİ 
     Açıklamaya göre, ocak-Ekim döneminde bütçe giderleri de hedeflere uygun bir gelişme gösterdi. 
     Nominal olarak bütçe giderlerinde 2003 yılının aynı dönemine göre yüzde 3.1, 2004 yılının aynı dönemine göre de yüzde 3.4 oranında artış kaydedildi. 
     10 aylık dönemde personel harcamaları, 27 milyar 91 milyon YTL olurken, bütçeden sosyal güvenlik kurumlarına devlet primi ödemeleri için 3 milyar 567 milyon YTL, mal ve hizmet alımları için 8 milyar 634 milyon YTL, faiz ödemeleri için 38 milyar 788 milyon YTL, cari transferler için de 29 milyar 580 milyon YTL çıktı. 
     Bu dönemdeki sermaye giderleri 5 milyar 749 milyon YTL, sermaye transferleri 1 milyar 258 milyon YTL, borç verme ise 1 milyar 285 milyon YTL oldu. 
     Açıklamaya göre Ekim sonu itibarıyla, bütçe ödeneklerinin yüzde 74.5'i kullanıldı ve geçmiş yıllara göre, mali disiplinin güçlendirilmesi yönünde çok önemli bir mesafe alındığı da ortaya kondu. 
     Faiz giderlerindeki iyileşme Ocak-Ekim döneminde de devam etti ve 2003 yılının ilk 10 ayında 50 milyar 11 milyon, 2004 yılının ilk 10 ayında ise 49 milyar 33 milyon YTL olan faiz ödemeleri, bu yıl 38 milyar 788 milyon YTL'ye geriledi. 
     
     BÜTÇE GELİRLERİ 
     Ocak-Ekim döneminde, bütçe gelirlerinde de 2003 yılına göre yüzde 32.5, 2004 yılına göre ise yüzde 22.1 oranında artış sağlandı. 
     Bu dönemde 86 milyar 318 milyon YTL tutarında vergi toplanırken, vergi dışı gelirler 17 milyar 738 milyon YTL, sermaye gelirleri 198 milyon YTL, alınan yardım ve bağışlar 454 milyon YTL, katma bütçe öz gelirleri ise 1 milyar 865 milyon YTL olarak belirlendi. 
     Bütçe gelirleri açısından hedefin yüzde 84.3'üne ulaşıldığı belirtilen açıklamada, şu değerlendirmelerde bulunuldu 
     ''Ekim sonu itibariyle tahsil edilen vergi gelirleri bütçe hedefi ile karşılaştırıldığında, yıl sonu bütçe hedefinin yüzde 81'inin bu dönemde tahsil edildiği görülmektedir. Söz konusu oran, geçen yılın aynı döneminde ise yüzde 79 olarak gerçekleşmiştir. 
     Sonuç olarak, Ocak-Ekim 2005 döneminde bütçe giderleri, bütçe gelirleri, faiz giderleri, faiz dışı fazla ve bütçe açığı yönünden gerçekleşmeler hedeflerle uyumlu olup, geçen yıllara göre de önemli iyileşmeler ve olumlu gelişmeler kaydedilmiştir.'' 
     
</TEXT>
</DOC>
