<DOC>
<DOCNO> 357269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun06.html </URL>
<DATE> 2005/07/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İran'ın yeni Cumhurbaşkanı elçilik baskınına katıldı mı 
</HEADLINE>
<TEXT>

     Iran’daki dini devrimin ardından 1979’da ABD’nin Tahran büyükelçiliği personelini bir yıldan fazla rehin alan radikal militanlar arasında son seçimde İran cumhurbaşkanlığını kazanan Mahmud Ahmedinecad’ın da bulunduğu ileri sürüldü. 
     Eylem sırasında Tahran büyükelçiliğinde 444 gün tutulan beş eski Amerikalı görevli, İran seçimi kampanyasına ilişkin televizyonlarda yayımlanan görüntülerden ve fotoğraflardan, Ahmedinecad’ı tanıdıklarını söylediler. 
     Beş eski büyükelçilik yetkilisi, Ahmedinecad’ın, kendilerini rehin alan militanlardan biri olduğunu belirttiler. O dönemde ABD’nin Tahran büyükelçiliğinde görevli emekli albay Chuck Scott, "Bu, o adam. Buna hiç kuşku yok" dedi. 
     Beş eski rehine, Ahmedinecad’a ilişkin açıklamalarını, Amerikan AP ajansına yaptı. Bir başka eski rehine, emekli albay Thomas Schaefer ise Ahmedinecad’i tanıyamadığını ve İran cumhurbaşkanlığını kazanan Tahran belediye başkanının kendilerini rehin alanlardan biri olduğunu söyleyemeyeceğini belirtti. Tahran’daki ABD büyükelçiliği, İran İslam Devrimi’nin ardından 4 Kasım 1979’da militanlar tarafından basılmış ve rehin alma eylemi 444 gün sürmüştü. Olayın ardından iki ulke arasında tüm ilişkiler kesilmişti. 
     
     
     ARAMIZDA YOKTU 

     ABD’nin Tahran büyükelçiliğini basan eski İranlı radikal öğrenciler, yeni İran Cumhurbaşkanı seçilen Mahmud Ahmedinecad’ın büyükelçiliği basan öğrenciler arasında olduğu iddialarını reddetti. 
     Elçiliği basan öğrencilerin liderlerinden reformcu gazeteci ve siyasetçi Abbas Abdi, "Ahmedinecad devrimden sonra Amerikan büyükelçiliğini basanların arasında yoktu" dedi. 
     Basılan elçilikte rehin alınan eski elçilik görevlilerinden 3’ü, Ahmedinecad’ın elçilikte kendilerini rehin alan öğrencilerden biri olduğunu ileri sürmüştü. 
     Abdi, eski Amerikalı rehinelerin hafızalarının zayıf olduğunu söyledi. 
     Başka bir öğrenci lideri Muhsin Mirdamadi ise "Bu haberleri reddediyorum. Ahmedinecad, hiçbir zaman elçiliği basan İmamın Çizgisindeki Öğrenciler grubunun üyesi olmadı ki" dedi. 
     Ahmedinecad’ın bürosu da yeni seçilen cumhurbaşkanının elçiliği basan öğrencilerin arasında olduğu iddialarını yalanladı. 
     
</TEXT>
</DOC>
