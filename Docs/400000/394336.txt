<DOC>
<DOCNO> 394336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun16.html </URL>
<DATE> 2005/11/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Abdullah Gül Suriye ile ilgili gelişmeler son derece önemli... 
</HEADLINE>
<TEXT>

     Senem Yazıcı bildiriyor 

Dışişleri Bakanı ve Başbakan Yardımcısı Abdullah Gül, Suriye ile ilgili gelişmelerin son derece önemli olduğunu belirterek, Lübnan'ın eski başbakanı Refik Hariri suikastının açık ve şeffaf biçimde sonuçlandırılması gerektiğini kaydetti. 
     Gelecek İçin Forum olarak adlandırılan Geniş Ortadoğu ve Kuzey Afrika girişiminin ikinci toplantısına katılmak üzere Bahreyn'de bulunan Gül, toplantıların yapıldığı Ritz Carlton Oteli'nde Türk basın mensuplarına toplantıyı ve gelişmeleri değerlendirdi. 
     Gelecek İçin Forum girişiminin bölgede reformların ve demokrasinin desteklenmesi amacını taşıdığını ve bu toplantılara önem verdiklerini ifade eden Gül, toplantıya ABD, Avrupa ve bölge ülkelerinin yanı sıra Japonya gibi bölge dışından ülkelerin ve çok sayıda uluslararası kuruluşun temsilcilerinin katıldığını hatırlatarak, ''Çok geniş bir ilgi alanı içinde son derece yapıcı görüşmeler oldu'' diye konuştu. 
     Türkiye'nin de toplantılara katkıda bulunduğunu ifade eden Gül, Türkiye'nin demokrasinin yaygınlaşmasını desteklediğini kaydetti ve bu gelişmelerin bölge içinden gelecek dinamiklerle olması gerektiğine işaret etti. Gül, ''Zaten bu bölgede çok fazla heyecan ve faaliyet var'' dedi. 
     Gül, dün akşam verilen çalışma yemeğinde Ortadoğu ve tüm bölgedeki birçok konunun ele alındığını belirterek, kendisinin de bu yemekte bir konuşma yaptığını ve Türkiye'nin bölgeyi ilgilendiren konulara ilişkin görüşlerini muhataplarına aktardığını söyledi. 
     Toplantı çerçevesinde ikili görüşme yapma fırsatı bulduklarını ifade eden Gül, bu tür toplantıların diyaloğun güçlendirilmesi açısından fırsat niteliği taşıdığını kaydetti. 
     Gül, Suriye ile ilgili son gelişmelerin önemli olduğunu, Hariri suikastının açık, şeffaf biçimde sonuçlandırılmasına önem verdiklerini ifade ederek, şunları belirtti 
     ''Suikastın açık, şeffaf biçimde sonuçlandırılması çok önemli, çünkü BM'nin bir kararı vardır. Esas amaç şüphesiz, suçlular varsa bunların ortaya çıkarılmasıdır. Bunun için yakın işbirliği gerekiyor. O açıdan bunun da farklı mecralara çekilmeden yapılması gerekiyor. Bu konu bölgedeki herkesi ilgilendirmektedir'' Irak konusuna da değinen Gül, Irak'ta süregelen siyasi sürecin önemine işaret ederek, 15 Aralık'ta yapılması öngörülen seçimlerin yapılmasının Türkiye'yi de çok yakından ilgilendirdiğini belirterek, ''İsrail'de de yakın zamanda seçimler var. İç politik gelişmelerin Ortadoğu barış sürecini etkilememesi çok önemli. Tüm bu konulara ilişkin fikirlerimi muhataplarımla paylaştım'' dedi. 
     
     İKİLİ GÖRÜŞMELER 
     Bu arada edinilen bilgiye göre, Gül, dün akşamki çalışma yemeğinde ve bugünkü toplantılar sırasında, aralarında ABD, İngiltere, İsviçre, Suudi Arabistan, Fas, Mısır ve Suriye dışişleri bakanlarıyla AB Dış Politika ve Güvenlik Yüksek Temsilcisi Javier Solana'nın da bulunduğu çok sayıda yetkiliyle ikili görüşme yaptı. 
     Gül, bugün toplantının 3. oturumu olan Demokrasi Yardım Diyaloğu oturumunda konuşma yaptı. 
     Edinilen bilgiye göre Gül, ABD Dışişleri Bakanı Condoleezza Rice ile görüşmesinde, Rice'a Ortadoğu barış süreci ve Irak konusunda Türkiye'nin görüşlerini aktardı. 
     İsrail'deki iç gelişmeler ve seçim sürecinden barış sürecinin etkilenmemesi gerektiğine önem verdiklerini ifade eden Gül, Türkiye'nin ''çatışmaları önleyelim ve yeni ihtilaflar olmasını engelleyelim'' şeklindeki görüşünü dile getirerek, bölgenin yeni çatışmaları kaldıramayacağını kaydetti. 
     Irak'taki seçim sürecine ilişkin görüşlerini de aktaran Gül, tüm grupların seçime katılmasının önemine işaret etti. Terörizm ve güvenlik konularına da değinen Gül, terörizm konusunda ayrımcılık yapılmaması gerektiğini söyledi. Rice da Gül'e, bu toplantıda oluşturulması kararlaştırılan fona önem verdiklerini, reform sürecinin ekonomik gelişmeyle desteklenmesi görüşünün bu forumla hayata geçmesinden memnuniyet duyduklarını ifade etti. 
     Kaynaklar, Gül'ün diğer görüşmelerinde de ağırlıklı olarak Hariri suikastına ilişkin soruşturma, Ortadoğu barış süreci ve Irak konularının ele alındığını belirterek, Gül-Solana görüşmesinde Azerbaycan-Ermenistan ihtilafının da gündeme geldiğini kaydettiler. 
     
</TEXT>
</DOC>
