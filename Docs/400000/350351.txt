<DOC>
<DOCNO> 350351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko56.html </URL>
<DATE> 2005/06/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mercedes-Benz yöneticisi Becker Türkiye yatırım yapılacak bir ülke 
</HEADLINE>
<TEXT>

     Mercedes-Benz Türk Direktörler Kurulu Başkanı Dr. Till Becker, ''Türkiye'nin kesinlikle yatırım yapılacak bir ülke olduğuna inanıyorum'' dedi. 
     İstanbul Teşvikiye Rotary Kulubü ile Karaköy Rotary Kulubü'nün ortak toplantısına konuşmacı olarak katılan Till Becker, büyük Türk şirketlerinin yabancı yatırımlara bakış açısının olumlu olduğunu söyledi. 
     Yabancı yatırımlarla ilgili yeni düzenlemeyle yabancı sermayenin Türkiye'ye girişi konusunda önemli iyileştirmeler yapıldığını aktaran Becker, yatırım için, siyasi, ekonomik istikrar, işçilik ücretleri, nitelikli işgücü, refah seviyesi, arazi, elektrik, su, telefon maliyetleri gibi unsurların önemine dikkat çekti. 
     Elektrik ve suyun Avrupa'dan daha pahalı olduğunu, işçilik ücretleri kıyaslandığında ise ortalama saat ücreti Almanya'da 39 avro iken Türkiye'de 6.30 avro düzeyinde bulunduğunu belirten Becker, ''Türkiye'de işçilerin nitelikleri mükemmel, işçilerin kendilerini işlerine adamaları muazzam. Eğer arazi konusu üzerine konuşursanız çok mutlu olmayabilirsiniz. Türkiye'de yatırım yapmanın hoş ve hoş olmayan yönleri var'' dedi. 
     Yalnız işçiliğin ucuz olmasının yetmediğini, listede birçok şeyin bir arada olması gerektiğini belirten Becker, ''Emek yoğun işlerde 6.30 ile iyi durumdayız, ama diğer yerlere de bakmak gerekiyor. Türkiye'de yüzde oranında vergi varken Avrupa ortalaması yüzde 18'' diye konuştu. 
     Tedarikçi olmadan otomotiv sanayiinin de olamayacağını ifade eden Becker, yerli ve yabancı tedarikçi firmaların evlenmelerini, birleşmelerini öngördüklerini, teknoloji transferinin de böyle olabileceğini vurguladı. 
     
     TÜRKİYE YATIRIM YAPILACAK ÜLKE 
     Türkiye'nin kesinlikle yatırım yapılacak bir ülke olduğuna inandığını dile getiren Becker, bunun sosyal bir sorumluluk da olduğunu ifade etti. 
     Till Becker, Türkiye için ''Muazzam büyük bir ülke, coğrafi konumu çok iyi, iyi bir ekonomiye sahip, iyi bir iç pazarı var. Avrupa ile iyi ilişkiler içinde. Doğuya açılan kapı. Türkiye'nin müteşebbisleri inanılmaz, dünyada Türkiye'deki müteşebbisler gibi insanlar görmedim'' diye konuştu. 
     Rekabete açık olmak için ''malım iyi'' demenin yeterli olmadığını, nerede yatırım yapıldığının da önemli olduğunu vurgulayan Till Becker, Türkiye'ye gelen doğrudan yabancı yatırım tutarının 3 milyar dolar düzeyinden 7-8 milyar dolara yükselmesini beklediğini bildirdi. 
     Till Becker, ikincisi bu yıl yapılan Yatırım Danışma Konseyi toplantısını da anımsatarak, şöyle konuştu 
     ''Hükümet akıllı bir iş yaptı, bir danışma kurulu kurdu. Yabancı şirketlerden 14-15 yöneticiyi davet etti, bizim başkan da geldi. Başbakan ile birlikte 8 saat bir odada neleri geliştirebileceklerini, neleri sevdiklerini, sevmediklerini konuştular. Toplantı sonucuyla ilgili son zamanlardaki gelişmeler çok pozitif gelişti. Ben bu yöneticileri iyi tanırım. Bir takip sistemi tutarlar, günü geldiğinde hatırlatırlar.'' Slaytlarla konuşmasını yapan Becker, Türkiye'de yatırım yapan yabancı şirketlere işaret ederek, ''Bu yatırım yapan şirketlerin çok esnek olduğunu söylemek gerekir. Bir şirketin bir gece içinde 'Ukrayna'ya gidiyoruz' demesi çok zor değil. Bizim gibi muazzam yatırım yapan şirketler için ise bu kararı almak kolay değil'' dedi. 
     
     OTOMOTİV YATIRIMLARI 2 MESAJ VERİYOR 
     Türkiye'de yarım milyar dolardan fazla yatırım yaptıklarını, Türkiye'den ilk otobüsü ihraç eden şirket olduklarını anlatan Becker, otomotiv sektörüne yapılan yatırımlara değindi. 
     Ford'un Avrupa'da Belçika'daki fabrikasını kapatarak Türkiye'de üretime ağırlık verdiğini, Fiat'ın 52 ülkeye ihraç edeceği ticari aracı için Tofaş'la yatırım yaptığını, Hyundai'nin bazı modellerini Türkiye'de imal edip dünyaya ihraç ettiğini, MAN'ın da kendilerini takip edip Almanya'dan Türkiye'ye geldiğini belirten ve Renault ile Toyota'nın da yatırımlarına dikkat çeken Becker, şöyle devam etti 
     ''Bu yatırımlar iki mesaj veriyor. Bir, gelişme yeni modeller üzerine, bu dünya standartları yakalanmış demektir. İki, kapasite artışı gelişimi çok arttı, bu ihracata hazır olduğunu gösteriyor. İyi haber. Türkiye'den 170 ülkeye ihracat yapılıyor, yüzde 70'i AB ülkelerine gidiyor. Üretim kapasitesi 1.2 milyon adet araç.'' Till Becker, Mercedes Benz Türk olarak 4 binden fazla çalışanla hizmet verdiklerini, ürün geliştirmeden üretime kadar geniş bir alanda faaliyet yürüttüklerini aktardı. 
     Soruları da yanıtlayan Becker, yabancı yatırımlar açısından dünyanın 3. evrede olduğunu belirterek, ''1. evre Avrupa ve ABD'ye yapılan yatırımlardır. 2. evrede Türkiye ve Doğu Avrupa ülkelerine yatırım yapıldı. Bu dalga artık yavaşlıyor, 3. evre başlıyor. Rusya, Hindistan, Ukrayna hakkında konuşmaya başladık biz artık. Almanya'da 39, Türkiye'de 6.30 olan ortalama saat ücreti Hindistan'da 0.2 avro. İyi, kaliteli üretmek de zor değil. İşçilik o kadar ucuz ki tekrar üretim hattına gönderirsiniz'' dedi. 
     
</TEXT>
</DOC>
