<DOC>
<DOCNO> 363546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/guncel/axgun02.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğu öldüremediler 
</HEADLINE>
<TEXT>


Kuşadası'nda 5 kişinin öldüğü saldırıda minibüsü parçalanan, kendi ve oğlu yaralanan minibüs şoförü Cemal Uçar'a arkadaşları yeni bir minibüs aldı 

LATİF SANSÜR Aydın 

Kuşadası'nda bombalı saldırıda minibüsü parçalanan Cemal Uçar için arkadaşları el ele verip yeni bir minibüs satın aldı. 
Kuşadası'nda, 16 Temmuz'da Kadınlar Denizi'ne yolcu taşıyan minibüse konulan bombanın patlaması sonucu 2'si turist 5 kişi öldü, aralarında sürücü Uçar ve oğlunun da bulunduğu 13 kişi yaralandı. Terör saldırısında minibüsü parçalanan Uçar'ı arkadaşları yalnız bırakmadı. 

'Aynısını aldık' 
Uçar'ın tedavisi hastanede sürerken, S.S. Kadınlar Denizi Minibüs Kooperatifi, minibüs şoförlerinin desteğiyle para toplayarak 1998 model bir minibüs aldı. Alınan minibüs, yevmiyeyle çalışan bir şoförle seferlere başladı. Kooperatif Başkanı Sabri Aydıngün "Arkadaşımıza sahip çıkmak öncelikli görevimiz. Beklemeden, saldırıda kaybettiği minibüsünün aynısını aldık, sefere koyduk" dedi. 
Aydıngün, Uçar ve oğlunun hastane masraflarının karşılanması için de bütçeden bir miktar para ayırdıklarını belirtti. 
Kuşadası Şoförler Odası Başkanı Hüsnü Öten de "Federasyon ve Yardımsevenler Derneği de destek verecek" dedi. 


</TEXT>
</DOC>
