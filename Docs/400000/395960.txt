<DOC>
<DOCNO> 395960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/axspo02.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zafer hayal değil' 
</HEADLINE>
<TEXT>


Fenerbahçe Teknik Direktörü Christoph Daum, birçok konuda Milliyet'e çarpıcı açıklamalar yaptı. Milan'ı yenecek güçte olduklarını vurgulayan Alman hoca, "Üç puan kesinlikle hayal değil. Hedefimiz mutlak galibiyet olacak" ifadesini kullandı 

YUSUF KOBAL 


Christoph Daum Milan maçından Nihat Kahveci'nin transferine, Tuncay Şanlı'nın durumundan devre arasında yapılması gündemde olan transfer operasyonuna, Milli Takımımız'ın İsviçre ile oynadığı olaylı maçtan, Türk basını ile olan ilişkilerine kadar birçok konuda dobra dobra konuştu. Milliyet'in sorularını büyük içtenlikle yanıtlayan başarılı çalıştırıcı, ses getirecek yorumlarda bulundu. İşte bir solukta okuyacağınız Daum'un açıklamaları... 

Milli maçta yaşanan olaylarla ilgili ne düşünüyorsunuz 
Bu tür olaylar sadece Türkiye'de oluyormuş gibi göstermek doğru değil. Sakin bir şekilde durumun incelenmesi gerekir. FIFA beni Türkiye tarafı kabul edeceği için ifademe başvurmayacaktır. 

2006'da Türkiye'nin olmaması Almanya'da nasıl yorumlanıyor 
Orada yaşayan Türkler için nasıl bir hayal kırıklığı ise Almanya için de üzüntü yarattı. Bu organizasyon Türkler olmayınca ekonomik açıdan olumsuz etkilenir. 

Milliyet'teki yorumunuzda elenişe rağmen Fatih Terim'i hiç eleştirmediniz. Neden 
Şayet Terim'i eleştiren bir görüşüm olsa bunu ancak kendisi sorunca söylerdim. Biz teknik direktörler beraberlik içinde hareket etmeliyiz. Zaten çok zor şartlar altında işimizi yapıyoruz. Bir antrenör olarak meslektaşıma zorluk çıkarmak istemem. 

Tüm çevreler Fenerbahçe'nin rahat şampiyon olacağı görüşünde. Aynı fikirde misiniz 
Bunda Aziz Yıldırım'ın katkısının çok büyük olduğuna inanıyorum. Çünkü Fenerbahçe'nin bugün içinde bulunduğu olanakları ve maddi şartları sağladı. Türkiye'de çalıştığım dönemde edindiğim bir tecrübe var. Bize hiç kimse bir şey hediye etmez. Her şeyi, her başarıyı mücadele ederek kazanmalıyız. Bu aşamada şampiyonluk kelimesini telaffuz etmek doğru olmaz. Bunu çalışıp elde etmeliyiz. 

Milan'ı yenmek sizce hayal mi 
Asla. Ama elbette işin zorluğunu bilerek, yaşanacakları tahmin ederek ve bunları bir kenara atmadan galibiyet için uğraşmalıyız. Milan ile deplasmanda yaptığımız maçta gördük ki, onlarla kafa kafaya oynayabiliyoruz. Yani hedefimiz kesin galibiyet. Grup içinde farklı sonuç kombinasyonları olabileceğini de düşünürsek belki bu maçtan çıkaracağımız beraberlik de yeterli olacaktır. 

Yabancı sayısının serbest bırakılması konusunda düşünceniz nedir 
İki sene önce yabancı konusunda yorum yaptım. Türkiye, AB'ye üye olmak istiyorsa, ilk hamleyi AB'nin futbol şartlarını uygulayarak yapmalıdır demiştim. Bu sözlerim her türlü yabancı serbest olsun anlamına gelmez. Burada Türk futbolunu da düşünmek zorundayım. Her kulüp kesinlikle kadrosunda 15 Türk futbolcusu bulundurmak zorunda olmalı. Türk futbolunun gelişimi benim için aynı oranda önemlidir. 

Nihat Kahveci, Fenerbahçe'ye transfer olacak mı 
Nihat ile ilgilendiğimizi doğruluyorum. Ama burada önemli olan Nihat'ın kendi geleceğiyle ilgili plan ve kararlarının ne olacağıdır. Tahmin ediyorum Nihat kararını baharda verecek. Benim yorumum Nihat, Avrupa'da söz sahibi olan bir kulüpte oynamak istiyor. Bu hedef hangi futbolcuya sorarsanız sorun aynıdır. En taze örnek de Emre'dir. 

Souness'ın Fenerbahçeli oyuncularla ilgilenmesine ne diyorsunuz 
Doğrusu son gelişmelerdeki tarzını olumlu bulmadım. Souness'ı 20 yıldır tanıyorum. Yapması gereken bana sadece bir telefon etmekti. Gereksiz yere Fenerbahçe'yi ve Anelka'yı meşgul etti. Bu durum bizde ciddi bir huzursuzluk yarattı. 

Şimdi de Tuncay ile ilgileniyor 
Bunu Tuncay'ın menajeri Erdinç mi yaptı yoksa Souness'ın telefon numarası yanımda olsaydı, şimdi sizinle Tuncay meselesini çözerdik. Bence bu tip spekülasyonların dışında oyuncuya teklif gelmeli. Bu teklif resmi olmalı. Bir bakıyorsunuz Arsenal, bir bakıyorsunuz Milan, bir bakıyorsunuz Souness istemiş. Benim de bir çevrem var. Daha önce Tuncay'a talip olduğu yazılan kulüplerden araştırdım. Bu transfer iddialarının gerçek payı sıfır çıktı. 

Şampiyonlar Ligi'nde üst tura çıkılırsa yabancı kadrosunda operasyon olacak mı 
Takım içinde değişiklikler sezon öncesi yapılmalıdır. Devre arasında değil. Ama bu demek değildir ki, takımı güçlendirmeyi, kaliteli oyuncuları reddediyoruz. Nasıl geçen yıl Anelka'yı, önceki sene de Nobre'yi kalite anlamında takıma kattıysak bu değişiklikler olabilir. Yönetimimizle başında yaptığımız planlamada bu kadro konusunda hemfikir olduk. Şimdilik değişiklik yok. 

Avrupa başarısının hayal olduğu söyleniyor. Size göre durum nedir 
Avrupa hepimizin hedefi ve bunun için çalışıyoruz. Ama temel nokta, ilk adım, ulusal anlamda sürekli başarı. İkinci adım Avrupa'da tecrübe. Üçüncü adım bu tecrübeyi sindirip başarıya doğru ilerlemek olmalıdır. Bunlar için de istikrar önemli. Sabırlı ve dayanıklı olmak şart. 

Rüştü kulübe için biraz lüks değil mi 
Rüştü herkese örnek olan, profesyonel tavırları ve anlayışıyla çok önemli bir insan. Yönetimle görüşeceğim. Rüştü ile dört yıl daha sözleşme yapılması lazım. Bunu teklif edeceğim. 

Galatasaray ile gelecek hafta maçınız var. Bu maç ilk yarının kaderini belirler mi 
Bence şampiyonluğun kaderi 28. haftadan sonra belirlenir. Galatasaray maçı ilk yarının kaderini etkilemez. O maçta benim için önemli olan oyuncularımın sergileyeceği futbol ve ne yapacağıdır. Bunu göreceğim. 



Yıldırım'a 20 gün ceza 

PFDK, dün yaptığı toplantıda Başkan Aziz Yıldırım'a "Sportmenliği aykırı beyanatları" gerekçesiyle 20 gün hak mahrumiyetinin yanısıra 20 bin YTL de para cezası verdi 

Profesyonel Futbol Disiplin Kurulu, Fenerbahçe Başkanı Aziz Yıldırım ve Gençlerbirliği Başkanı İlhan Cavcav'a 20'şer gün hak mahrumiyeti cezası verdi. Kurul, dün yaptığı toplantıda, Aziz Yıldırım ve İlhan Cavcav'a "Sportmenliğe aykırı beyanatları" gerekçesiyle ayrıca 20'şer bin YTL de para cezası kesti. Disiplin Kurulu, Galatasaray Sportif Direktörü Bülent Tulun ve Malatyasporlu yönetici İlhan Kavuk da aynı gerekçeyle 15'er gün hak mahrumiyetiyle cezalandırdı. Tulun'a 7 bin 500 YTL, Kavuk'a 5 bin YTL para cezası veren PFDK Trabzonspor'a 20, Galatasaray'a 7 bin 500, Malatyaspor'a 2 bin 500 YTL para cezası uyguladı. Sportmenliğe aykırı beyanları nedeniyle Hakan Şükür ise 3 bin YTL ceza aldı. 

Deniz'e özgürlük 

Tahkim Kurulu'nda kriz yaratan Deniz Barış sorunu nihayet çözüldü. Gençlerbirliği'nin 1 milyon euroluk tazminat talebi nedeniyle, Tahkim tarafından lisansı askıya alınan milli futbolcu için kulüpler arasında yapılan görüşmeler mutlu sonla noktalandı. Gençlerbirliği Başkanı İlhan Cavcav ile Fenerbahçe 2. Başkanı Nihat Özdemir arasında varılan mutabakata göre sarı-lacivertli kulüp 750 bin euro tazminat ve başkent ekibinin 100 bin dolar avukatlık masrafını ödemeyi kabul etti. Fenerbahçe'nin bu parayı 1 yıl vadeli çekle ödeme şartını, Cavcav'a kabul ettirdiği öğrenildi. 
Anlaşmanın yapıldığını doğrulayan İlhan Cavcav, "Milli Takımımız, Avrupa'da mücadele eden Fenerbahçe ve bize 2 yıl hizmet veren Deniz'in mağdur olmasını istemedi. Anlaşmaya vardık. Hayırlı olsun" açıklamasını yaptı. 

Milliler takıma katıldı 

Vestel Manisa ile yarın oynayacağı maçın hazırlıklarını sürdüren Fenerbahçe dün tek antrenman yaptı. Milli takımdan dönen futbolculardan Ümit Özat ile Servet idmana katılırken Volkan ve Tuncay koşunun ardından antrenmanı bıraktı, Selçuk ve Serkan ise tesislerde çalıştı. Sol arka adalesinde sakatlığı bulunan Alex, takımla birlikte 2 tur koştuktan sonra tesislere girip, burada tedavisini sürdürdü. Sakat Zafer Biryol ise fizyoterapist eşliğinde çalıştı. 


</TEXT>
</DOC>
