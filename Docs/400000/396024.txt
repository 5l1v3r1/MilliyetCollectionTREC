<DOC>
<DOCNO> 396024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun24.html </URL>
<DATE> 2005/11/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Irak'ta Şii camiine saldırı En az 74 ölü 
</HEADLINE>
<TEXT>

     Irak'ın doğusundaki Hanekin kentinde, iki Şii camisine düzenlenen intihar saldırısında ölenlerin sayısının 74'e yükseldiği bildirildi. 
     Polis tarafından yapılan açıklamada, başkent Bağdat'ın 140 kilometre kuzeydoğusundaki Hanekin'de iki camiye cuma namazı sırasında düzenlenen intihar saldırısında 75 kişinin de yaralandığı kaydedildi. 
     Yetkililer daha önce ölü sayısını 55, yaralı sayısını da 62 olarak açıklamıştı. 
     Diyala il meclisi üyesi İbrahim Ahmed Bacalan, saldırıların yol açtığı yıkımın çok büyük olduğunu, enkaz altında henüz çıkarılamayan çok sayıda ceset bulunduğunu belirterek, ölü sayısının 100'ü bulmasından endişe edildiğini söylemişti. 
     Bağdat'ta da yabancı gazetecilerin kaldığı bir otelin hedef alındığı belirtilen iki bomba yüklü araçla düzenlenen saldırıda ölü sayısının 8'e yükseldiği açıklandı. 
     Hamra oteli yakınında meydana gelen patlamada, camları kırılan otelde büyük hasar meydana gelmediği, çevredeki bazı evlerin hasar gördüğü belirtildi. 
     
     ÖLÜ SAYISI 100'E ÇIKABİLİR 

     Irak’ın doğusundaki Hanekin kentinde, iki Şii camisinde düzenlenen saldırılarda ölenlerin sayısının 100’e çıkabileceği bildirildi. 
     Diyala il meclisi üyesi İbrahim Ahmed Bacalan, Reuters ajansına yaptığı açıklamada, saldırıların yol açtığı yıkımın çok büyük olduğunu, enkaz altında henüz çıkarılamayan çok sayıda ceset bulunduğunu söyledi. 
     Bacalan, "Sanırım 100’den fazla ölü var" dedi. 
     İki intihar bombacısının, cuma namazı sırasında Hanekin’deki camilerde kendini havaya uçurduğu bildirilmişti. 
     Öte yandan Şiilerle Kürtlerin yaşadığı kentte üçüncü bir patlama daha olduğu belirtildi. 
     Patlamanın, kentteki bir bankanın yakınında olduğu kaydedildi, ancak ayrıntılı bilgi verilmedi. 
     
</TEXT>
</DOC>
