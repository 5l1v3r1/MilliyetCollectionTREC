<DOC>
<DOCNO> 356081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/siy04.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de 'imzalara' kuşatma başladı 
</HEADLINE>
<TEXT>


ÖNDER YILMAZ Ankara 


MHP'de olağanüstü tüzük kongresinin toplanması için verilen 250 imza "kuşatmaya" alındı. Genel merkeze muhalif MHP'liler, "geri çekme formu hazırlandığını ve delegelerin evlerinin basıldığını" savundu. 
İmzacı delegelerden, İbrahim Koç Manisa , Osman Hobek Kayseri - Tomarza ile Ümit Çanakçı'nın Balıkesir - Susurluk imzalarını geri çektiği öne sürüldü. Genel merkez, kendilerine 248 imza teslim edildiğini kaydederek, 3'ünün imzalarını geri çekmesiyle sayının 245'e düştüğünü belirtti. 
Eski MHP Ankara İl Başkanı Emin Yazıcı, parti yönetiminden imza verenlere ciddi baskı yapıldığını savunarak, "Mesela Çanakçı'ya baskı yapıldı. Önce imzasını geri çekti. Ama sonra yeniden verdi. Genel merkeze verdiği imza son imzasıdır. Onu geri çekmesi de söz konusu değil" diye konuştu. Yazıcı, "Delegelerin evlerine kadar gidip baskı yapıyorlar. Çocuklarını korkutuyorlar. Malatya'da bu oldu. Baskı bekliyorduk ama bu kadar olmaz" dedi. MHP Genel Başkan Yardımcısı Faruk Bal ise iddiaları saçmalık olarak niteledi. 


</TEXT>
</DOC>
