<DOC>
<DOCNO> 391584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/gun04.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönülleri alma vakti 
</HEADLINE>
<TEXT>


Mehmet Gündem 

Ramazanda gösterdiğimiz iradenin mük fatı bayram. Bir sonraki ramazana kadar pek dikkatimizi çekmeyecek, sabah ve akşam vakti okunan ezan... 
Alışmıştık ramazana. Bitmişti yalnızlığımız. Nice zamandır görmediğimiz akrabalarımızı, komşularımızı, arkadaşlarımızı hatırlamış soframızı paylaşmış, evlerine komşu olmuş, yeniden tanışmış, adlarını şaşırmadan söyleyerek hayatlarına da tanık olmuştuk. 
Bugün ramazan hüznü, yarın bayram coşkusu... Akşam yaşanan telaş, yaşamaya değerdir. Evde anne, "her şey mükemmel olsun" diye öyle bir titizlenir ki... Evin her yeri bayrama hazırdır. Mutfakta kıvamını bekler ev yapımı baklavalar... Bayramlıklar da öyle, ayakkabılar pırıl pırıl, elbiseler tertemiz... 
Babalar oğullarıyla bayram namazı için cami seçer. 

Çocuk ve yaşlılar 
Bayramlarda en çabuk çocuklar ve yaşlılar buluşur. Çocuklar, büyüklerine gitme telaşında, onlar da beklerler, kulağı kapıda, gözü pencerede... 
Bir gönül almak vaktidir bayram. 
Koca apartmanların bodrum katlarına gizlene gizlene yaşayanlardan, yuvadaki çocuklara, huzurevlerindeki yaşlılara, evsizlere, kimsesizlere, unutulmuşlara, mahk mlara kadar bir gönül alma vaktidir. 
İç geçirerek "eskiye dair" aradığımız tablonun bütün mahareti, insana ulaşmayı, gönül almayı başarmış olması. Onun için unutulmazdır eski bayramlar. Bizim için de "unutulmaz" bir bayram fırsatı önümüzde. Şimdi insana ulaşmanın tam vakti. 
Fakat bir sorun var bu bayramın önünde. Çünkü mazide yaşamak gibi bir yanılgı içindeyiz. Kendi bayramımızı yaşamak çok mu zor Neden başka zamanlara, başka hayatlara kaçıp dururuz ki .. 
Gerçekte büyük bir yenilgidir kendi dönemini ıskalayıp aktörü başka olan hayatlara özenmek. Bizden öncekilerin yaşadığı "güzellikleri", istiyorsak bugün de takdir edelim, yaşayalım, yaşatalım, ama bunu bir "mutsuzluk" ve "gün günden beterdir" edebiyatına dönüştürmeyelim. Bu tür yakınmalar, bugünün bayramlarını zehir ediyor. İçine düşülen ruh haleti nedeniyle kendi dönemimizden kaçıyoruz ve böylelikle kendi dönemimizde bir değer inşa edemez hale geliyoruz. 
Bir daha kullanmayalım "neydi o eski bayramlar" lafını. Gerçeği görelim, mazide yaşama şansımız yok. 
Her birey, her toplum, başarı ve başarısızlıklarıyla, ürettiği kültür, sanat ve normlarla kendi dönemini yaşar. Önümüzde duran kendi ellerimizle yonttuğumuz bizim heykelimizden başka bir şey değildir. 
Acaba, bu bayramı başlangıç kabul ederek, "Bir gönül almak vaktidir" diyerek yaşayamaz mıyız 
Şimdi bireysel ve toplumsal olarak inşa edeceğimiz duyarlılık ve sosyal bilinçle öyle bir gönül alalım ki, el uzatmadığımız, kalbine dokunmadığımız, adını unuttuğumuz, varlığını umursamadığımız kimse kalmasın... 
Tatil fırsatına indirgemeden, gönül avcılığı olarak görelim bayramları. 

İyi bayramlar 
Gazeteler, televizyonlar yollara serpilen ölüm listelerini vereceklerse, insanların mutsuzluğu ve yalnızlığı bayram boyu artacaksa, acılar katlanacaksa, şekerler tatlarını kaybedip hızla eriyecekse, bu bayram bizim bayramımız değil. 
Şimdiden, bütün sevdiklerinizle birlikte acısız, terörsüz, mutluluk dolu, başarıyla yaşayacağınız bayramınızı tebrik ederim. 



</TEXT>
</DOC>
