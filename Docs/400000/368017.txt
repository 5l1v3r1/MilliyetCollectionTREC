<DOC>
<DOCNO> 368017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko07.html </URL>
<DATE> 2005/08/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Para Politikası Kurulu toplanıyor... 
</HEADLINE>
<TEXT>

     Merkez Bankası Para Politikası Kurulu PPK , bu yılki 8’inci düzenli toplantısını bugün yapacak. İlk altı toplantının ardından toplam 3.75 puanlık indirim yapıp temmuzda yapmayan Merkez Bankası’nın bu ayki kararını gelecek dönem enflasyonuna ilişkin değerlendirmelerinde değişiklik olup olmayacağı belirleyecek. 
     Merkez Bankası’nın bu yıl başından itibaren her ayın 8’inde düzenli olarak toplanmasını kararlaştırdığı Para Politikası Kurulu, bu yılki 8’nci toplantısını bugün gerçekleştirecek. Toplantıda, enflasyondaki gelişmeler ve ekonomideki son durum değerlendirilecek. 
     
     FAİZ KARARI SALI GÜNÜ AÇIKLANACAK 

     Banka, kısa vadeli faizlere ilişkin kararını ise indirim yapsa da yapmasa da 9 Ağustos Salı günü açıklayacak. 
     Faize ilişkin karar ne olursa olsun, iki gün içinde bu kararın gerekçesi niteliğindeki ekonominin genel görünümüne ilişkin bir de Enflasyon ve Görünüm raporu açıklanacak. 
     
     ALTI TOPLANTIDAN SONRA 3.75 PUANLIK FAİZ İNDİRİMİ 

     Merkez Bankası, Para Politikası Kurulu’nun bu yılki ilk altı toplantısının ardından 3.75 puanlık faiz indirimine gitmişti. Ocaktaki ilk toplantının ardından kısa vadeli faizlerini 1 puan, ikinci toplantının ardından 0.5 puan düşüren Merkez Bankası, diğer üç toplantı sonrasında ise sırasıyla 1, 0.5 ve 0.5 puanlık indirim gerçekleştirmişti. 
     Banka, haziran ayında ise kısa vadeli faizlerinde ilk kez 0.25 puanlık indirim yapmıştı. Banka, temmuz ayındaki toplantısının ardından ise beklentilerin aksine faiz oranlarında bir değişiklik yapmadı. Faiz kararını bu yıl sonuna kadar Merkez Bankası yönetimi, Para Politikası Kurulu’nda yapılan değerlendirmeleri de dikkate alarak kendisi veriyor. Ancak gelecek yıl başından itibaren açık enflasyon hedeflemesine geçişle birlikte faiz kararları Para Politikası Kurulu’nda oylamayla alınacak. Temmuzda enflasyonun piyasa beklentilerinin oldukça altında kalarak negatif çıkmasının Merkez Bankası’nın "enflasyondaki düşüş sürecinin ivmesi azaldı" değerlendirmesini değitirip değiştirmeyeceği faiz kararında önemli rol oynayacak. Bankanın bu görüşünü değiştirmesi halide faiz indirimine gidebileceği ifade ediliyor. Merkez Bankası’nın 2004 yılı sonunda yüzde 18 olan gecelik borçlanma faiz oranları, halen yüzde 14.25, yüzde 22 olan borç verme faiz oranı ise yüzde 18.25 düzeyinde bulunuyor. 
     
</TEXT>
</DOC>
