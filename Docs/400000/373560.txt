<DOC>
<DOCNO> 373560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/soneko01.html </URL>
<DATE> 2005/08/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bankaların dış borçlarındaki artış 5 milyar doları aştı 
</HEADLINE>
<TEXT>

     Ekonomideki gelişmelere bağlı olarak dış borçlanma olanakları artan bankaların, yurtdışından sağladıkları krediler hızla büyüyor. Türk bankalarının yurtdışı banka, kuruluş ve fonlardan aldığı krediler, yılın ilk yarısında 5 milyar dolara yakın artarak 23 milyar doları geçti. Bunun büyük bölümünü döviz cinsinden krediler oluşturdu. Yurtdışından alınan kredi hacminde ilk sırayı 4.3 milyar dolarla İş Bankası aldı. 
     ANKA’nın bankaların Muhasebe Uygulama Yönetmeliği MUY 
     kapsamında hazırladıkları mali tablolarından derlediği verilere göre, 43 bankanın yurtdışı banka, kuruluş ve fonlardan aldığı krediler haziran ayı sonu itibariyle 30 milyar 845 milyon YTL’ye ulaştı. Bu kredilerde ilk altı ayda yüzde 26.1 oranında 6 milyar 384.6 milyon YTL’lik büyüme gözlendi. 2004 yılı sonunda bankaların yurtdışından sağladığı krediler 24 milyar 460.4 milyon YTL olmuştu. Türk bankalarının yurtdışından aldıkları kredilerin dolar bazında ise 4 milyar 822.8 milyon dolar arttığı hesaplandı. 2004 yılı sonunda 18 milyar 305 milyon dolar olan Türk bankalarının yurtdışı borçları, bu yıl haziran sonunda 23 milyar 127.4 milyon dolara yükseldi. 
     
     BÜYÜK BÖLÜMÜ YABANCI PARA 

     Bankaların yurtdışından sağladıkları kredilerin büyük bölümünü döviz cinsinden borçlar oluşturdu. Haziran sonu itibariyle bankaların yurtdışından sağladıkları döviz cinsinden krediler 21 milyar 859.8 milyon dolar, YTL cinsinden krediler 1 milyar 267.6 milyon dolar oldu. Döviz cinsinden dış borçlar altı ayda 3 milyar 898.4 milyon dolar büyürken, YTL cinsinden dış borçlardaki artış 924.4 milyon dolarda kaldı. 
     
     İŞ BANKASI İLK SIRADA 

     Türk bankalarının yurtdışı banka, kuruluş ve fonlardan aldıkları kredilerde ilk sırayı İş Bankası aldı. İş Bankası’nın toplam dış borçlarının hacmi haziran sonu itibariyle 4 milyar 310.4 milyon dolara ulaştı. İlk yarıda borçlarını 1 milyar 552.2 milyon dolar büyüten İş Bankası’nın, kredi tutarını en fazla artıran banka olduğu belirlendi. Banka, yurtdışı kredilerde yüzde 18.6’lık pay aldı. 
     Akbank 4 milyar 267.9 milyon dolarlık krediyle ikinci, Garanti Bankası 2 milyar 987.4 milyon dolarla üçüncü sırada yer aldı. Akbank’ın yurtdışından aldığı krediler altı ayda 704.8 milyon dolar, Garanti’nin yurtdışı kredileri 480.3 milyon dolar arttı. 
     Daha sonra 1 milyar 839.9 milyon dolarlık dış krediyle Finansbank, 1 milyar 702.4 milyon YTL’yle Vakıfbank geldi. 
     Finansbank’ın dış borçları 865.6 milyon dolar artarken, Vakıfbank’ın borçları 5.1 milyon dolar azaldı. 
     TSKB’nin yurtdışından sağladığı krediler 166.1 milyon dolar artarak 1 milyar 217.8 milyon dolara, Denizbank’ın kredileri 485.5 milyon dolar artarak 1 milyar 198.8 milyon dolara, Koçbank’ın kredileri 57.6 milyon dolar artarak 1 milyar 14 milyon dolara yükseldi. 
     
     DIŞ BORCU EN FAZLA AZALAN BANKA DIŞBANK 

     Dış borçları en fazla azalan banka ise Dışbank oldu. 
     Dışbank’ın yurtdışı banka, kuruluş ve fonlardan aldığı krediler, ocak-haziran döneminde 178.9 milyon dolar azalarak 973.6 milyon dolara indi. 
     Haziran sonu itibariyle Türk Eximbank’ın dış borçları 740 milyon dolar, HSBC Bank’ın borçları 521.3 milyon dolar, 
     Yapı Kredi’nin dış borçları 424.9 milyon dolar, Oyakbank’ın dış borçları 374.3 milyon dolar, TEB’in dış borçları 364.3 milyon dolar oldu. 
     
     22 BANKANIN DIŞ BORÇLARININ TAMAMI DÖVİZ 

     22 bankanın yurtdışından sağladıkları kredilerin 
     tamamının döviz cinsinden olduğu belirlendi. 
     Yurtdışı banka, kuruluş ve fonlardan aldığı kredilerin tamamı YTL olan bankaların sayısı ise 4 olarak gerçekleşti. 
     
</TEXT>
</DOC>
