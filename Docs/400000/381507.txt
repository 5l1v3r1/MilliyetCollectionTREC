<DOC>
<DOCNO> 381507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun08.html </URL>
<DATE> 2005/09/26/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Ermeni Konferansı dünya basınında Çığır açan konferans 
</HEADLINE>
<TEXT>

     BBC Türkçe ve ANKA 

      Türkiye'de uzun tartışmaların ardından gerçekleştirilen Ermeni Konferansı, dünya basınında da geniş yankı buldu. The Guardian, Türkiye'nin AB ile özgürlük tartışmasına girmekten kurtulduğunu yazarken, Financial Times "Türk adaletinde yapılan değişiklikler işe yaramıyor" ifadesini kullandı. Los Angeles Times ise "Çığır açan konferans" yorumunu yaptı. 
     İngiliz The Guardian ve Financial Times ile Amerikan Los Angeles Times gazeteleri konferansı okuyucularına duyurdu. 
     The Guardian, konferansın mahkemenin engelleyici kararı aşılarak gerçekleştirilmesiyle, Türkiye'nin Avrupa Birliği ile ifade özgürlüğü tartışmasına girişmekten kurtulduğunu, Türkiye'deki Avrupa Birliği yanlılarının rahat bir nefes aldığını yazıyor. 
     Ancak, Financial Times'ın yorumu daha kuşkulu.. 
     ''Türk adaleti konusundaki kuşkular, Avrupa Birliği üyelik müzakerelerine gölge düşürüyor.'' Financial Times'ın muhabiri Vincent Boland, Ermeni konferansı tartışmalarına getirdiği yorumda, "otoriter anayasa hala devletin haklarını, bireylerinkinin üzerinde tutuyor" diyor ve şöyle devam ediyor. 
     ''Türkiye'de son bir kaç gündür, ifade özgürlüğü konusunda verilen mücadeleyi ilerici güçler mi gericiler mi kazandı, henüz belli değil. Ama belli olan bir şey var ki, yıllardır devam eden reform sürecine rağmen, ülkenin adalet sistemi boşluklarla dolu. Son gelişmeler gösterdi ki, geçen yıl sistemi daha adil hale getirmek amacıyla yasalarda yapılan değişiklikler işe yaramıyor.'' 
     Los Angeles Times Konferans çığır açtı 
     İstanbul’da düzenlenen tartışmalı Ermeniler konulu konferans, Türkiye’nin dışında da yankı buldu. Los Angeles Times gazetesi, mahkeme kararına meydan okuyarak düzenlendiğini belirtttiği konferansın, "çığır açan" olay olarak yorumlandığını yazdı. 
     ABD’nin önde gelen gazetelerinden Los Angeles Times, konferansın yoğun güvenlik önlemlerinin ve mahkeme kararına meydan okuyarak düzenlendiğini kaydetti. Gazete, konferansın, katılımcılar ve Batılı gözlemcilerince, ilk kez Türk akademisyenlerinin ülkenin "Ermeni soykırımı"na yol açan olaylarının resmi versiyonuna meydan okuyabildiği "çığır açan" bir etkinlik olarak nitelendirildiğini belirtti. 
     
     GÖSTERİCİLER, ÇOĞU TÜRKLERİN ÖFKESİNİ DİLE GETİRDİ 
     Konferansın yumurta ve çürük domates atan göstericilerce protesto edildiğine dikkat çeken gazete, göstericilerin birçok Türkün ülkenin "acı verici" geçmişini tartışmaya açılmasına duydukları öfkeyi dile getirdiklerini öne sürdü. 
     Los Angeles Times, konferansın ikincisinin bir mahkeme tarafından, iki defa iptal edildiğine işaret etti. Ancak Başbakan Recep Tayyip Erdoğan’ın mahkeme kararını kınadığını ifade eden gazete, Erdoğan’ın kararın zamanlamasının Türkiye’nin AB çabalarını baltalamayı amaçladığını söylediğine dikkat çekti. 
     Dışişleri Bakanı Abdullah Gül’ün ise, konferansa mesaj gönderdiğini kaydeden gazete, panelistlerin, "Bir zamanlar refah içinde yaşayan, 20’inci yüzyılın başında bir milyon üzerinde tahmin edilen Ermeni nüfusunun nasıl bugünkü 80 binlik düzeyine indirildiğine ilişkin Türkiye’nin resmi açıklamasını" parça parça ederken, akademisyenler, gazeteciler ve diplomatlardan oluşan çok sayıda dinleyicilerin duygularının yoğun olduğu yorumunu yaptı. 
     "Bir milyondan fazla Ermeni, Osmanlı İmparatörlüğü güçlerince 1915 yılında başlatılan bir soykırım kampayası sırasında sistematik bir biçimde öldürüldü" savına yer veren gazete, Türk hükümetinin ise soykırım görüşünü sorgulamayı sürdürdüğünü kaydetti. 
     
     KONUŞMACILAR İHTİYATLIYDI 
     Los Angeles Times, konuşmacıların çoğunun "ihtiyatlı" bir tutum takındığını, konferansın amacının öldürmelerin soykırım olup olmadığına ikişkin bir karar vermek olmadığını söylediklerine dikkat çekti. 
     Türkiye’nin son dönemde Osmanlı arşivlerini açtığını, ancak suçlayıcı unsurları taşıyan belgelerin yok edildiği iddia edildiğini kaydeden gazeteye konuşan Avrupalı bir diplomat da konferansın önemini vurgularken konferans için, "Türkiye’nin, ne kadar çekişmeli olursa olsun tüm görüşlerin serbestçe ifade edilebildiği Batı stili bir demokrasi olma yolunda olgunlaşmakta olduğunu kanıtlıyor" dedi. 
     ABD’li gazete, konferansa katılanların bazılarının, Türkiye’nin, yeni ceza kanunu kapsamında haklarında yasal işlem yapılmasından duydukları kaygıyı dile getirdiklerini yazdı. 
     
</TEXT>
</DOC>
