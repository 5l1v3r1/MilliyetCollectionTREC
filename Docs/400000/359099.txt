<DOC>
<DOCNO> 359099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur34.html </URL>
<DATE> 2005/07/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İzmir'de kafeterya yandı 
</HEADLINE>
<TEXT>

     İzmir’in Mithatpaşa Caddesi’nde bir apartmanın alt katındaki ahşap dekorlu kafeteryada yangın çıktı. 
     Mithatpaşa Caddesi’ndeki bir apartmanın zemin katındaki kafeteryada yangın çıktı. İşyerinin dekorunun ahşap olması nedeniyle kısa sürede büyüyen ve yayılan alevler, üst katlardaki dairelerin bazılarına da sıçradı. Yoğun duman nedeniyle panik yaşanırken, çevrede bulunanlar, apartman sakinlerinin tahliyesine yardımcı oldu. 
     Yangında kafeterya tamamen yanarken, üst katlarda bulunan bazı dairelerde büyük hasar meydana geldi. Rahatsızlanan ve fenalık geçirenler, ambulanslarda tedavi edildi. 
     İşyeri sahipleri Hasan ve Basri Alp, yangının çıkış nedenini bilmediklerini belirterek, dışarıdan bir müdahale olmadıktan sonra yangın çıkma olasılığının zayıf olduğunu iddia ettiler. Alp kardeşler, kafeteryanın yanındaki başka bir işyerinde yapılan elektrik düzenlemesi ve tadilata tepki gösterdiler. 
     Çok sayıda itfaiye aracının söndürmek için müdahale ettiği yangında, kafeteryanın bahçesinde park halindeki Yıldırım Ongan’a ait 35 ZE 882 plakalı özel otomobil de hasar gördü. 
     Ölen ve yaralananın olmadığı yangın söndürüldü. 
     
</TEXT>
</DOC>
