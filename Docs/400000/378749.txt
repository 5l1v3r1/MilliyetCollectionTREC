<DOC>
<DOCNO> 378749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur27.html </URL>
<DATE> 2005/09/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
2004 ve 2005'te 13778 işçi sendika üyesi oldukları için işten çıkarıldı 
</HEADLINE>
<TEXT>

     Türk-İş’e bağlı sendikalara üye oldukları gerekçesiyle 2004 yılında 11 bin 902, 2005 yılının ilk 6 ayında ise 1876 işçinin işten çıkarıldığı belirtildi. 
     Alınan bilgiye göre, Türk-İş, bağlı sendikalardan gelen bilgiler doğrultusunda 2004 ve 2005 yıllarında sendikal örgütlenme nedeniyle yaşanan işten çıkarılmalarla ilgili bir rapor hazırladı. 
     Raporda, çalışma hayatındaki örgütlenme, iş güvencesi, sigortalı çalışma ve toplu pazarlık haklarının kullanımında idari ve yasal zorluklar bulunduğu belirtildi. 
     AB’ye üye olma hedeflerinin genişletildiği bir dönemde özellikle sendikal örgütlenme ve toplu pazarlık haklarının özgürce kullanımına yönelik taleplerin karşılanmadığı belirtilen raporda, "Sendikal örgütlenmenin sağlanması için getirilen iş güvencesi, uygulamada işlemez duruma getirilmiştir. Sendikaların örgütlendiği işyerlerinde yoğun işten çıkarmalar yaşanmıştır. İşverenler, mahkemece işe iade verilse bile sınırlı olan tazminatları ödemeyi tercih etmekte, işçiyi işbaşı yaptırmamaktadır" denildi. 
     Raporda, sendikal örgütlenmenin ve toplu pazarlık haklarının kullanılmadığı ülkelerde çalışanların sosyal haklardan yoksun bırakıldığı, düşük ücret politikası sonucu gelir dağılımındaki eşitsizlik ve yoksulluğun arttığı ifade edildi. 
     Türk-İş’in çalışma hayatında kayıtlı istihdam, istikrar ve güvence istediği, işverenlerin de bu yönde sosyal barışa katkı yapması gerektiği belirtilen raporda, 4857 sayılı İş Kanunu ile getirilen ve yetersizliği uygulamada görülen iş güvencesinin kapsamının genişletilmesi ve 158 sayılı ILO sözleşmesi doğrultusunda değiştirilerek örgütlenmenin önündeki engellerin kaldırılmasının önemi vurgulandı. 
     
     RAKAMLAR 
     Türk-İş’in raporuna göre, 2004 yılında Tümtis üyesi 121, Tezkoop-İş üyesi 200, Tek Gıda-İş üyesi 261, Ağaç-İş üyesi 171, Petrol-İş üyesi 298, Teksif üyesi bin 150, Liman-İş üyesi 104, Toleyis üyesi 63, Haber-İş üyesi 43, Hava-İş üyesi 96, Çimse-İş üyesi 8, Belediye-İş üyesi 5 bin 299, Demiryol-İş üyesi 85, Tarım-İş üyesi 30, Selüloz-İş üyesi 365, Deri-İş üyesi 488, T. Maden-İş üyesi 2, Kristal-İş üyesi 445, Dokgemi-İş üyesi 20, Koop-İş üyesi 8, Türk Metal üyesi 1800 olmak üzere sendikaya üye oldukları için toplam 11 bin 902 işten çıkarıldı. 
     2005 yılının ilk yarısında sendika üyeliği gerekçesiyle Çimse-İş 
     üyesi 30, Koop-İş üyesi 30, Liman-İş üyesi 15, Tezkoop-İş üyesi 158, Teksif üyesi 207, T. Maden-İş üyesi 1, Ağaç-İş üyesi 61, Tekgıda-İş üyesi 143, Petrol-İş üyesi 596, Deri-İş üyesi 635 olmak üzere toplam 1876 kişinin iş akitleri fesih edildi. 
     
</TEXT>
</DOC>
