<DOC>
<DOCNO> 362339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun11.html </URL>
<DATE> 2005/07/19/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Londra bombacıları THY ile Pakistan'a uçmuş... 
</HEADLINE>
<TEXT>

     Londra saldırılarıyla ilgili soruşturma sürerken, ayrıntılar da birer birer günışığına çıkıyor. Son olarak, eylemcilerden ikisinin THY uçağıyla İngiltere'ye gittiği tespit edildi. 
     İngiliz yayın kuruluşu BBC ise 30 yaşındaki Muhammed Sıddık Han isimli saldırganın ele geçirilen yeni görüntülerini yayınladı. 
     1998 yılında çekildiği belirtilen video kasette Pakistan asıllı üç saldırgandan birisi olan Han, İngiltere'de görevli olduğu ilkokuldaki çocuklarla oynarken görülüyor. 
     Pakistanlı yetkililer ise Han'ın, 22 yaşındaki Şehzad Tanver'le birlikte 19 kasım 2004'te THY ile Londra'dan İstanbul aktarmalı olarak Karaçi'ye uçtuğunu açıkladı. 
     Açıklamaya göre eylemciler, yine THY uçağıyla 8 şubat 2005'te Londra'ya geri döndü. Diğer eylemci Hasib Hüseyin'in de, Tanver ve Han'dan dört ay önce, Suudi Arabistan havayollarına ait bir uçakla Karaçi'ye gittiği belirtildi. 
     Pakistan Federal Sorşturma Ajansı Müdür Yardımcısı Şahid Hayat, Türk Hava Yolları ile 19 kasım 2004 tarihinde Pakistan’a varan eylemcilerin ülkeyi ne zaman ve nasıl terkettiklerinin ise bilinmediğini duyurdu. 
     Eylemcilerin üçü de Pakistan asıllı İngiltere vatandaşıydı. Yetkililer şimdi Londra'da 50'den fazla kişinin ölümüne, 700'ü aşkın kişinin de yaralanmasıyla sonuçlanan saldırıların faillerinin Pakistan’da eğitim veya başka bir yardım görüp görmediklerini araştırıyor. 
     
     THY DOĞRULADI 

     Türk Hava Yolları, Londra saldırıları zanlılarının Pakistan’a gidiş ve dönüşte transit yolcu olarak uçakları kullandıklarını doğruladı. 
     THY’den yapılan yazılı açıklamada, Londra saldırılarının zanlılarından Shahzad Tanweer ve Mohammed Sidique Khan’ın 18 Kasım 2004’te Londra-Pakistan, 8 Şubat 2005’te de Karaçi-Londra uçuşlarında transfer yolcusu olarak uçaklarını kullandığını söyledi. 
     Transit yolculara ilişkin yasal kontrollerin ilk hareket ettikleri nokta ile varış noktasında yapıldığı hatırlatılan açıklamada, bu yolcuların transfer noktalarında pasaport kontrolünden geçmeyip uluslar arası bölge sayılan bekleme noktalarına alındığı belirtildi. 
     Açıklamada ayrıca THY’nin bu uluslararası zorunlu kurala ek olarak bütün yolculara bir de pasaport ve vize kontrolü uyguladığı ifade edildi. 
     Tanweer ve Khan’ın bu uygulamadan geçtiğini söyleyen THY, ikilinin de uygulanan bu kontroller sırasında herhangi bir yasa dışı doküman ya da davranışına rastlanılmadığını açıkladı. 
     Kendilerine, İngiliz ya da Türk makamlarından, bu yolcuların seyahatlerinin kısıtlanmasına yönelik herhangi bir bilginin ulaşmadığını belirten THY, "Esasen İngiliz vatandaşı oldukları için belgelerindeki herhangi bir sahtelik durumundu ya da aranıyor olmaları halinde İngiltere’ye giriş yapmalarına veya İngiltere’den ayrılmalarına İngiliz yetkililerin izin vermeyecekleri açıktır" açıklamasını yaptı. 
     
</TEXT>
</DOC>
