<DOC>
<DOCNO> 372261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur18.html </URL>
<DATE> 2005/08/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kaymakam ve Belediye Başkanı'nın gözüyle linç girişimi... 
</HEADLINE>
<TEXT>

     Seferihisar Kaymakamı Mehmet Gödekmerdan, dün 5 kişinin jandarmaya ''sözlü ve fiili saldırıda bulunduğu'' iddiaları üzerine ilçede yaşanan gerginliğe üzüldüğünü belirterek, ''Seferihisar'da böylesi bir olayın yaşanmasına üzüldük. Vatandaş, devlete ve askere karşı harekete pabuç bırakmıyor'' dedi. 
     Gödekmerdan, Türkiye genelinde vatandaşların gösterdiği duyarlılığa bağlı ruh halinin Seferihisar'da görüldüğünü bildirdi. Vatandaşın, ''devlete ve askere karşı harekete pabuç bırakmadığını'' kaydeden Gödekmerdan, olayın Ürkmez Beldesi'nde yaşanan adli bir olay olduğunu, zanlıların adliyeye sevk edildiğini ve tutuklanarak İzmir Buca Cezaevi'ne gönderildiğini söyledi. 
     Türkiye'nin bir hukuk devleti olduğunu ifade eden Gödekmerdan, şöyle dedi 
     ''Dün zanlıların adliyeden çıkışlarında gerginlik yaşandı. Devlet olarak sanıkların güvenliğini sağlamak durumundayız. Vatandaşın Trabzon'da olduğu gibi burada da hassasiyeti var. Olay gerçek mi, değil mi, buna mahkemeler karar verecek. Türkiye'de işler kanun çerçevesinde yürümektedir. Seferihisar'ın adının böylesi bir olayla duyulmasına üzüldük. İlçemiz sakin bir turizm beldesindir. İnsanlar da burada birlikte yaşamaktan, üretmekten çok mutludur.'' 
     
     'HOŞ BİR OLAY DEĞİL' 
     Seferihisar Belediye Başkanı Hamit Nişancı da ilçede bu tip bir olayın ilk kez yaşandığını belirterek, şunları söyledi 
     ''Hoş bir olay değil. Dün insanlarımızın sahiplenme duygusu vardı. 70-80 yaşındaki insanlarımız tepki gösterdi. Seferihisar tutucu bir yer değil, ama bölücü terör örgütüne karşı aniden şekillenen bir tepki verildi.'' Türkiye'nin her yerinde olduğu gibi Seferihisar insanının da ''vatanını, milletini, toprağını çok seven'' yanı bulunduğunu belirten Nişancı, provokasyonlara karşı uyanık olduklarını dile getirdi. 
     İzmir'in Seferihisar İlçesi Ürkmez Beldesi'nde dün, otopark tartışmasının ardından, olaya müdahale eden jandarma ekibine, ''sözlü ve fiili saldırıda bulundukları'' iddia edilen 5 kişi, vatandaşlarca yakalanarak, güvenlik güçlerine teslim edilmiş, mahkemeye çıkarılan 5 kişi tutuklanmış, zanlıların mahkemeden çıkarılması sırasında gerginlik yaşanmıştı. 
     
</TEXT>
</DOC>
