<DOC>
<DOCNO> 399108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/ekonomi/eko02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de toplum defolu' 
</HEADLINE>
<TEXT>


Brüksel'de bulunan TOBB Başkanı Hisarcıklıoğlu, Türkiye'de toplumun tepkisini ancak sandıkta gösterdiğini, kimsenin hakkını aramadığını söyledi 

SERKAN ARMAN Brüksel 

Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'de toplumun ve sistemin defolu olduğunu, bu nedenle kimsenin hakkını aramadığını söyledi. Türkiye'deki vergi sisteminin toplumu defolu hale getirdiğini dile getiren Hisarcıklıoğlu, "Cezayir'de ekmeğe zam yapıldı, tepki oldu. Bizde ise tepki olmaz. Türk halkı tek tepkiyi sandıkta veriyor. Çünkü kimse kime oy verdiğini görmüyor. Türkiye'de toplum, sistem defolu. O yüzden kimse hakkını savunmuyor. Bu geçmişte de böyleydi şimdi de böyle" dedi. 
Tapu işlemlerini örnek gösteren Hisarciklioglu, "Kimse gerçek değeri yansıtmıyor. Bu yüzden vergi Türk halkı için çok önemli. Eğer vergiler ödenebilir seviyeye gelirse Türk halkı yetki verdiği kişilerden hesap sorabilir hale gelecek" diye konuştu. 
Türkiye - AB Karma İstişare Komitesi'nin KİK 20. toplantısına katılan Hisarcıklıoğlu, Türkiye'nin AB'den kaynak istememe gibi bir lüksü olmadığını vurguladı. Hisarcıklıoğlu, "Türkiye'nin yapısal reformları gerçekleştirebilmesi için kaynağa ihtiyacı var. Bizim AB'ye 'Kaynak istemiyoruz' deme lüksümüz yok. Hükümet mali yardım istemezse AB de kendi kendine vermez. Ama sırf çevre için 35 milyar euroya ihtiyaç var. Bu kaynak ne hükümette ne özel sektörde var" dedi. 




</TEXT>
</DOC>
