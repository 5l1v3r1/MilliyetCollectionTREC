<DOC>
<DOCNO> 385853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo25.html </URL>
<DATE> 2005/10/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Arnavutluk Milli Takımı hocası Brigel Olsen ile görüştüm, söz vermedim 
</HEADLINE>
<TEXT>

     Arnavutluk Milli Takımı Teknik Direktörü Hans Peter Brigel, Danimarka Milli Takımı Teknik Direktörü Morten Olsen ile telefonla görüştüğünü, ama herhangi bir söz vermediğini söyledi. 
     Brigel, takımının kamp yaptığı Adriyatik Otel'de düzenlediği basın toplantısında, Olsen ile sadece bir kez telefonla görüştüğünü doğrulayarak, ''Danimarka basınında yer aldığı gibi kendisine herhangi bir söz vermedim. Zaten böyle bir şey söylemem. Bunların hepsi spekülasyondur'' dedi. 
     Arnavutluk'un şu anda formda olduğunu anlatan Alman çalıştırıcı, şöyle konuştu 
     ''Türkiye bu maçı mutlaka kazanmak istiyor, ancak biz de kazanmak için çıkacağız. Yarınki maç Danimarka ve Türkiye için bizden daha önemli. Rakibimiz güçlü bir takım, iyi futbolcular var, ama eksiklerini de biliyoruz. Kazanmak için elimizden geleni yapacağız.'' Arnavutluk Milli Takımı'nın daha önce Türkiye'de oynayan futbolcularından Alban Bujhi ise Arnavut halkının Türkiye'yi desteklemesinin normal olduğunu ifade ederek, ''Ben de 6 sene Türkiye'de yaşadım. Türkiye'nin Dünya Kupası'na gitmesini isterim, ama yarınki maçta kazanmak için oynayacağız'' dedi. 
     Bujhi, Türkiye'de kendisiyle ilgili çıkan şike iddialarının doğru olmadığını vurgulayarak, ''Bunlara gülüp geçiyorum. Hiçbiri doğru değil, böyle bir şeyi asla yapmadım, yapmam da'' diye konuştu. 
     
</TEXT>
</DOC>
