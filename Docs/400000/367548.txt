<DOC>
<DOCNO> 367548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/ykocaomer.html </URL>
<DATE> 2005/08/06/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Uluslararası Paralimpik Kampı 
</HEADLINE>
<TEXT>



Geçtiğimiz yıl Atina Paralimpik Oyunları sırasında, oyunlar tarihinde ilk defa Almanya, Türkiye ve Avusturya'dan 12'şer engelli genç Atina'da bir araya geldi. Bir taraftan Paralimpik Oyunları'nı izleyen bu gençler, öte yandan birbirleriyle kaynaşarak Atina'nın tarihi yerlerini gezme fırsatını buldular. 
Alınan sonuçlar her üç ülkenin de konu ile ilgili yöneticilerini memnun ettiğinden 2008 Pekin Paralimpik'lerine kadar bu kampların her yıl bir ülkede devamı kararlaştırıldı. İlki 10-17 Ağustos arası Aydın - Kuşadası Davutlar Gençlik Kampı'nda yapılacak. Buraya yine Avusturya, Almanya ve Türkiye'den 12'şer engelli sporcu katılacak. Türkiye'deki bu kampın özelliği ise, aynı anda kamp merkezinde yaklaşık 70-80 civarında engelsiz Türk gencinin de bulunacağı. Böylece bir kaynaşma sağlanacak, engelli ve engelsiz gençler bu kez uluslararası ortamda bir araya gelecekler. 
Organizasyon geçen yıl Türkiye Engelliler Spor Yardım ve Eğitim Vakfı'nın TESYEV önderliğinde Atina'da başlamış idi. Bu yıl yine TESYEV'in organizasyonu ve T.C. Başbakanlık Gençlik ve Spor Genel Müdürlüğü Gençlik Dairesi Başkanlığı'nın Türkiye'deki organizasyonu üstlenmesiyle devam ediyor. 
Yaşları 12 ile 18 arası olan bu gençler, bundan seneler sonra kendi ülkelerinde, ama özellikle Türkiyemiz'de engelliler sporuyla ilgili idareci konumuna geldiklerinde, bugünkü spor idarecileri gibi, konuları bilmeyen, anlamayan konumda olmayacakları için, ülkemizdeki engelliler sporu da bu işten kazançlı çıkacak. 
Bu arada Alman ve Avusturyalı engelli gençlerini İzmir'den Aydın'a götürebilmek için TESYEV, İzmir Büyükşehir Belediyesi'nden bir engelli otobüsü istiyor. ESHOT "Universiade var, otobüs yok" diyor. Yazılı yanıt da vermiyorlar. Belki bu yazdıklarımızı da inkar ederler. Ama görüşülen kişilerin isimleri bizde saklı. İşte bu kafalara sahip yöneticiler bu ülkede engelliler sporunun gelişmesine böyle engel oluyor. 
NOT Ülkemizdeki duyarlı insanlar sağolsun. Yabancı engelli sporcuların otobüs sorununu çözen GSGM Gençlik Hizmetleri Dairesi Başkanı Adnan Gül'e, Aydın Belediyesi Başkanlığı'na, Aydın İl Müdürlüğü'ne şükranlarımızı sunarız. 



</TEXT>
</DOC>
