<DOC>
<DOCNO> 392283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/gun07.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da 4 kız daha yurttan kaçtı 
</HEADLINE>
<TEXT>


Sabancı Kız Yetiştirme Yurdu'nda kalan 4 kız daha firar etti. Son 1 yılda ayrılan kız sayısı 11'e yükseldi 

Şanlıurfa DHA 

Şanlıurfa Sabancı Kız Yetiştirme Yurdu'nda kalan 4 kızın daha yurttan kaçtığı ortaya çıktı. Böylece son bir yılda yurttan kaçan kızların sayısı 11"e yükseldi. Bir süre önce yurt müdürü Aytekin Erdoğanlı'nın yurtta kalan kızları taciz ettiği ve şiddet uyguladığı iddialarıyla gündeme gelen Sabancı Kız Yurdu'ndaki huzursuzluk bitmedi. 
Bayramın ilk günü akşam saatlerinde yapılan sayımlarda 4 kızın bulunmadığı belirlendi. Yurt yöneticilerinin yaptığı sayımdan sonra kızların kaçtığı polise bildirildi. Ardından polisler gece boyunca kentin giriş ve çıkışlarında kimlik kontrollerine başladı. Yaşları 13 ile 18 arasında değişen firari kızların N.T, E.T, R.A. ve soyadı öğrenilemeyen L. oldukları belirlenirken, olayla ilgili soruşturma başlatıldı. Sabancı Kız Yetiştirme Yurdu'nda son bir yıl içinde 6 kız yaşamına son vermeye teşebbüs ederken, 7 kız da daha önce belli aralıklarla yurttan kaçmıştı. 



</TEXT>
</DOC>
