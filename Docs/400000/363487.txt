<DOC>
<DOCNO> 363487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur21.html </URL>
<DATE> 2005/07/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Anayasa Mahkemesi yine başkansız... 
</HEADLINE>
<TEXT>

     Anayasa Mahkemesi başkanlık seçiminde bugün yapılan 14 tur oylamada da sonuç alınamadı. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, Anayasa Mahkemesi Başkanı seçimi için bugün yapılan 14 tur oylamada da sonuç alınamadığını bildirdi. Haşim Kılıç, ''Size bugün de bir sonuç söyleyememenin üzüntüsü içindeyim. Bugün de maalesef bir arkadaş yeterli çoğunluğu alamadı. 54 tur oylama sonucunda da boşalmış bulunan mahkeme başkanlığı için seçim yapılamadı'' diye konuştu. 
     Bugünkü toplantıda, Yargıtay Cumhuriyet Başsavcılığı'nın olağanüstü tüzük kurultay çağrısını yerine getirmediği gerekçesiyle CHP'ye ihtar verilmesi istemini de görüştüklerini ifade eden Kılıç, ''Konu çok tartışmalı. Üyelerimizden Ahmet Akyalçın, kardeşinin vefat etmesi nedeniyle toplantıdan ayrıldı ve onun yerine giren yedek üyemiz de bu konuya yeterince hazırlanamadığından bu başvuruyu başka bir günde görüşmeye karar verdik'' dedi. 
     Kılıç, bir soru üzerine, başkanlık seçimi yapmaya ve CHP'ye ihtar verilmesi istemini görüşmeye 25 Temmuz Pazartesi günü devam edeceklerini bildirdi. 
     Bir gazetecinin, başkanlık seçiminde üyelerin ne kadar oy aldığını sorması üzerine Kılıç, oy dağılımının daha önce yapılan 40 turdaki sonuçlara benzer olduğunu kaydetti. 
     Haşim Kılıç, bir başka soruyu yanıtlarken, bugün yapılan 14 turun birkaç turunda Ahmet Akyalçın'ın 4 oya yükseldiğini söyledi. 
     ''Başkanlık seçimine devam etmek için yeni üyelerin göreve başlamasını bekleyecek misiniz '' sorusunu Kılıç, ''Biz normal gündemlerimize devam ediyoruz. Pazartesi günü de bir sonuç çıkmazsa zaten ister istemez bu konu Eylül'e kalacak. Artık, Eylül'de de yeni arkadaşlarımızın yemin töreninden sonra seçime devam edeceğiz'' diye yanıtladı. 
     Kılıç, bir gazetecinin, 54. tur sonuçlarını sorması üzerine, bugün yapılan son turda Ahmet Akyalçın ve Tülay Tuğcu'nun 3'er, kendisinin ve Mehmet Erten'in 2'şer, Fulya Kantarcıoğlu'nun ise 1 oy aldığını söyledi. 
     
</TEXT>
</DOC>
