<DOC>
<DOCNO> 386579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/bila.html </URL>
<DATE> 2005/10/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Lipponen'e mektubun hesabını Baykal sordu 
</HEADLINE>
<TEXT>


Avrupa Parlamentosu heyeti dün sabah CHP lideri Deniz Baykal'ın makam odasındaydı. Heyet, 08.30'daki randevuya 09.05'te gelince, Attil İlhan'ın cenaze törenine katılmak için 10.00 uçağıyla İstanbul'a gidecek olan Baykal, zorunlu olarak, konuklarıyla görüşme programını değiştirmişti. 08.30'da MYK odasında karşılıklı heyetler biçiminde öngörülen görüşme, bu nedenle, genel başkan odasına alınmıştı. 
Heyette dikkat çeken iki isim vardı PASOK lideri Papandreu ve Türkiye'de "Kıbrıs mektubu"yla ünlenen Finlandiya'nın eski Başbakanı Lipponen... 
Baykal, heyete, "Sizi selamlamadan gitmek istemedim" diye başladığı konuşmasına, 3 Ekim'le ilgili görüşlerini özetleyerek devam etti. 
CHP lideri, partisinin Türkiye'nin AB'ye tam üyeliğini başından beri içtenlikle desteklediğini vurguladıktan sonra 3 Ekim Müzakere Çerçeve Belgesi'yle ilgili kaygılarını da yineledi. Özellikle, belgenin tam üyeliği garanti etmeyişine vurgu yaptıktan sonra, diğer ülkelere koşulmayan özel koşulların Türkiye'ye adeta dayatıldığını belirtti. AB'nin çifte standart uygulamasına dikkat çekerken, müktesebat konusu olmayan bazı siyasi koşulların önü sürüldüğünü söyledi. 

1999'u hatırlattı 
Baykal'ın bu sözlerini duyan Lipponen, Baykal'ın örnek vermesini isteyerek, "Ne gibi " diye sorunca, CHP lideri de eski başbakana, altında imzası olan "Kıbrıs mektubunu" şöyle anımsattı 
"Örneğin Kıbrıs gibi. Siz çok iyi bilirsiniz. Kıbrıs'ın AB üyeliği için şart olmaması gerekirdi ama maalesef bugün için önşart haline gelmiştir." 
1999'da Türkiye'ye aday ülke konumu verilirken, "Kıbrıs koşuluna" direnen dönemin başbakanı Ecevit'i ikna etmek için, AB Dönem Başkanı sıfatıyla Lipponen, özel uçakla Ankara'ya Kıbrıs'ın koşul olmayacağını garanti eden bir mektup göndermiş ve mektubun da müktesebata dahil olduğunu bildirmişti. 
Ancak, Lipponen'in bu mektubuna karşın, Kıbrıs her aşamada koşul olarak Türkiye'nin önüne kondu. 
Lipponen'e hesap sormak ise CHP lideri Baykal'a düşmüştü. Başbakan Erdoğan'ın AB'ye sormadığı "Kıbrıs mektubu"nu böylece Baykal sormuş oldu. 
Lipponen, Baykal'ın Kıbrıs anımsatmasına yanıt veremedi. Yardımına Papandreu koştu. PASOK lideri, "Siz 1999'dan söz ediyorsunuz, anladım, biz adaylık için uğraşmıştık" diyerek, konuyu kapattı. 

'Schröder'le sorun yok' 
Koltuğunu rakibi Merkel'e devretmeye hazırlanan Almanya'nın Sosyal Demokrat Başbakanı Schröder'in, iftar sofrasında Başbakan Erdoğan'la verdiği yakın görüntü CHP açısından bir sorun mu Bu yönde "Alman Sosyal Demokratları AKP ile CHP'den daha sıcak" türündeki yorumlara Baykal ne diyor 
CHP liderinin bu soruya yanıtı 
"Bizim böyle bir sorunumuz yok. Schröder, AKP il başkanlığının davetlisi olarak geldi. Bir özel davet. Bizim Sosyal Demokratlarla ilişkilerimiz gayet yakın, gayet iyi. Daha bir süre önce Napoli'de birlikteydik. CHP, bu ilişkileri üzerinden AB sürecine çok olumlu katkılar yaptı. Yapmaya da devam edecek. Schröder'in ziyaretini bizim açımızdan sorun gibi görüp göstermeye çalışanların amacı bizce malum. CHP'ye yüklenmek. Bu, müzakere basınının genel tavrı zaten." 



</TEXT>
</DOC>
