<DOC>
<DOCNO> 350101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur23.html </URL>
<DATE> 2005/06/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Öcalan'ın avukatları müvekkille görüşmeye gitmeyecek 
</HEADLINE>
<TEXT>

     Terör örgütünün elebaşı Abdullah Öcalan’ın avukatları, yeni yasal düzenlemelerden kaynaklanan uygulamalar devam ettiği sürece müvekkilleriyle görüşmeyeceklerini bildirdiler. 
     Öcalan’ın avukatlarından Doğan Erbaş ile Fırat Aydınkaya, Asrın Hukuk Bürosu adına düzenledikleri basın toplantısında, AİHM’in Öcalan hakkındaki kararı ve bu kararın ardından 1 Haziran 2005 tarihinde yapılan ilk avukat görüşmesine ilişkin açıklamalarda bulundular. 
     Avukatlardan Doğan Erbaş, AİHM’in kararının ardından siyasiler de dahil olmak üzere birçok çevrenin adeta kendini yargı organları yerine koyarak peşin hüküm verdiğini ve bu tartışmaların hukuki süreci gölgelediğini iddia etti. 
     Karardan sonra Öcalan ile yapılan ilk avukat görüşmesinin yeni yasal düzenlemelere dayanılarak, Bursa 1. İnfaz Hakimliği’nin kararı uyarınca Adalet Bakanlığı’nın bir görevlisi tarafından ses alıcı bir cihazla kaydedildiğini belirten Erbaş, "Bu koşullar altında bundan sonra bu şekilde devam edecek avukat görüşmelerinin her bakımdan savunma görevini ortadan kaldıracak olması nedeniyle müvekkilimizin de talebiyle, mevcut düzenlemeler devam ettiği sürece avukat görüşmelerine gitmeyeceğimizi belirtmek istiyoruz" dedi. 
     Müvekkillerinin mevcut koşullarda yapılacak yeni bir yargılamayı kabul etmeyeceğini bildirdiğini kaydeden Erbaş, "Müvekkilimiz, bağımsız ve tarafsız bir yargılamanın koşullarının yaratılması amacıyla Avrupa Konseyi Bakanlar Komitesi nezdinde girişimlerde bulunmayı, bağımsız ve tarafsız adil yargılama koşulları yaratıldığı takdirde yargılamayı kabul edeceğini belirtmiş bulunmaktadır" dedi. 
     Avukat Aydınkaya da bir soru üzerine, mevcut yasal düzenlemelerin Öcalan’ın yeniden yargılanmasının önünü tamamen kapattığını söyledi. 
     
</TEXT>
</DOC>
