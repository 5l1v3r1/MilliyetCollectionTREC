<DOC>
<DOCNO> 354904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas10.html </URL>
<DATE> 2005/06/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çocuk hastalara Viagralı tedavi 
</HEADLINE>
<TEXT>

     MERİH KALENDER Sydney DHA 

      AMERİKALI bilim adamları, erkeklerde iktidarsızlık sorununa karşı geliştirilen Viagra hapının, değişik sağlık sorunları yaşayan çocuk hastalarda da kullanılabileceğini söyledi. 
     California Üniversitesi Çocuk Bölümü doktorları, Pfizer firması tarafından üretilen Viagra’nın, 12 ay boyunca San Fransisco Çocuk Hastanesi’nde akciğer ve atardamar sorunları olan, yüksek tansiyon ve nefes darlığından şikayetçi 5-18 yaş grubu hastalarda denendiğini ve olumlu sonuçlar alındığını söyledi. 
     Denemelerde, etkin maddesi ’sildenafil sitrat’ olan Viagra’yı kullanan çocuk hastaların daha uzak mesafelere yürüyebildiği ve daha kolay nefes alabildiği gözlendi. Üniversitenin çocuk hastalıkları bölümünde görev yapan Profesör Ian Adatia, ilacın, bu hastalıklara sahip çocuklara daha uzun bir ömür sağlayabileceğini ve Viagra’nın yan etkilerinin de çok az olduğunu belirtti. 
     Sildanafil’in, atardamar sorunlarıyla bağlantılı yüksek tansiyon hastalarında, damarları açarak hastanın rahat uzun yaşamasını sağladığı ifade ediliyor. 
     
</TEXT>
</DOC>
