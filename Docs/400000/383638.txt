<DOC>
<DOCNO> 383638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo23.html </URL>
<DATE> 2005/10/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor Başkanı'ndan 'el değmemiş temiz bir lig' pankartı yorumu 
</HEADLINE>
<TEXT>

     Konyaspor Başkanı Ahmet Şan, ''Fenerbahçe dışındaki 3 büyüklerin, sahaya 'El Değmemiş Temiz Bir Lig İstiyoruz' pankartıyla çıkma düşünceleri umarım samimidir'' dedi. 
     Şan, AA muhabirine yaptığı açıklamada, hafta sonunda yapılan Konyaspor-Fenerbahçe maçında haksızlığa uğrayan tarafın kendileri olduğunu belirterek, kulüplerden gelen ortak tepkinin bunu açıkça ortaya koyduğunu söyledi. 
     Kulüp başkanlarının kendilerine destek verdiğini, haksızlığın herkes tarafından görüldüğünü vurgulayan Şan, herkesin net şekilde gördüğü pozisyonu 4 hakemin aynı anda görmemesinin çok şaşırtıcı olduğunu bildirdi. 
     Artık sahada olanların gizlenemediğini, haksızlıklara prim tanınmadığını ifade eden Şan, şunları kaydetti 
     ''Yapanın yaptığı yanına kar kalmadı. Hakem verdiği beyanlarda görmediğini söylüyor. Bunun mazereti olabilir mi Merkez Hakem Komitesi bir çalışma başlattı. Komite'nin futbol adına güzel çalışmalarına gölge düşmemesi için artık bu tür hakemlere prim tanınmamalıdır. Bu kadar bariz bir şeyi hata diye geçiştirmek mümkün mü Pozisyon oluyor, hakem bekliyor ve belli bir zaman diliminden sonra orta sahayı gösteriyor. Yani saniyelik bir karar değil.'' Konyaspor'un bu şekilde haksızlığa uğramasından sonra Anadolu kulüpleri kadar Fenerbahçe dışındaki 3 büyüklerin de tepkilerini dile getirdiğini vurgulayan Şan, şöyle devam etti 
     ''Galatasaray, Beşiktaş ve Trabzonsporlu futbolcular sahaya pankartlarla çıktılar. Fenerbahçe dışındaki 3 büyüklerin sahaya 'El Değmemiş Temiz Bir Lig İstiyoruz' pankartıyla çıkma düşünceleri umarım samimidir. Bunlardan ders çıkarmalıyız. Fenerbahçe gibi bir kulüpte oynayan önemli bir futbolcunun golü eliyle attığını itiraf etmesi ona ne kaybettirirdi Bu haksızlık milat olmalı. Protestoyu yapan kulüplerin benzer bir olayı kendi maçlarında yaşamaları halinde de aynı fairplay düşüncesiyle hareket etmelerini bekliyoruz.'' Şan, takımın çarşamba gününe kadar izinli olduğunu, yönetim ve futbolcular olarak bu kötü olayın etkisini kısa sürede üzerlerinden atmak istediklerini kaydetti. 
     
</TEXT>
</DOC>
