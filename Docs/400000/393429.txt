<DOC>
<DOCNO> 393429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy01.html </URL>
<DATE> 2005/11/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Topbaş Güllüce ayrılığında AKP anketi ve Göztepe'ye cami faktörü 
</HEADLINE>
<TEXT>

     ANKARA ANKA 

İstanbul Büyükşehir Belediye Başkanı Kadir Topbaş ile Başkanvekili İdris Güllüce arasındaki yol ayrımının, 2004’teki yerel seçimler öncesi adaylık için parti tarafından yaptırılan anket ve teşkilat yoklamasına kadar uzandığı belirtildi. 
     İstanbul Büyükşehir Belediyesi’nde görevden alma ve istifalarla ortaya çıkan Topbaş-Güllüce çekişmesi, partinin kuruluşundan bu yana yaşanan en ciddi parti içi çatışma olarak değerlendirildi. Parti kulislerinde Topbaş ve Güllüce’nin geriye doğru RP ve FP teşkilat ve belediyecilik geleneğinden gelen ve Erdoğan’ın da en yakınındaki isimler olarak AKP’nin çekirdek kadrosunda yer aldığına dikkat çekilerek, "Erkan Mumcu ve beraberinde birçok milletvekilinin gitmesi olayı Topbaş’la Güllüce arasındaki olayı yanında çok önemsiz kalır. Çünkü Topbaş ve Güllüce AKP’nin asli kadrolarıdır" ifadeleri dile getirildi. Partide Topbaş ve Güllüce arasında ayrılığa varan olayların başlangıcı 26 Mart 2004’teki yerel seçimlere kadar götürülerek şu noktalar öne çıkarılıyor 
     
     UNAKITAN OLACAKTI 
     "Yerel seçimler öncesinde Başbakan Erdoğan’ın makamı olduğu için en önemli adaylık İstanbul Büyükşehir Belediye Başkanlığıydı. Bütün yerlerde olduğu gibi İstanbul için de ortaya çıkan adaylar arasında halkın katıldığı anketler yapıldı. Anketlerde İdris Güllüce Kadir Topbaş’ın önünde geldi. Ayrıca yine teşkilata yönelik eğilim yoklamaları yapıldı. Bu eğilim yoklamalarında da Güllüce ağır bastı. 
     Fakat buna karşın Erdoğan Topbaş’ı aday yaparken, Güllüce için de Başkanvekili formülünü buldu. 
     Güllüce, RP ve FP’de üç dönem üs tüste Tuzla Belediye Başkanlığı yapmış, Erdoğan’la yakınlığı da bu dönemlere dayanan, bu dönemde özellikle kültürel alandaki çalışmalarıyla teşkilat tarafından çok sevilen bir isim. 
     Topbaş ise Beyoğlu Belediye Başkanlığı ve AKP’nin kuruluş sürecinde Erdoğan’la çok yakınlaşan bir isim oldu. 
     Eğer 3 Kasım’da Erdoğan’ın milletvekili adaylığı engellenmemiş olsaydı Maliye Bakanı Kemal Unakıtan onun yerine listeye girip milletvekili olmayacaktı. Bunun nedeni de Unakıtan’ın parti yönetiminde ilan edilmemiş ama kabul gören İstanbul Büyükşehir Belediye Başkanlığına uygun bulunmasıydı. Belediye için Erdoğan’ın kafasındaki isim Unakıtan’dı. Unakıtan milletvekili olmak zorunda kalınca Erdoğan Topbaş ve Güllüce arasında tercih yapmak zorunda kaldı. 
     Belediye Meclis Başkanı da olan Güllüce, ayrıca Başkanvekilliği makamının yaratılmasıyla bir tür ikinci başkan konumuna, Başbakan tarafından aslında adeta İstanbul’daki tüm AKP’li belediyelerin organizatörlüğüne getirildi. Aslında Topbaş-Güllüce arasındaki bugünkü kriz o günden başladı." 
     
     GÖZTEPE’YE CAMİ BARDAĞI TAŞIRDI 
     AKP’de, "Başbakan çıkaran" İstanbul Büyükşehir Belediyesi’nin tüm icraatlarının çok önemli ve Türkiye’nin gündemini oluşturan işler olduğu, en son çok tartışılan Göztepe’ye cami kararını Güllüce’nin imzalayarak, "Belediyeyi Topbaş değil başkaları yönetiyor" eleştirilerine neden olması da yol ayrımının nedenleri arasında gösteriliyor. 
     
</TEXT>
</DOC>
