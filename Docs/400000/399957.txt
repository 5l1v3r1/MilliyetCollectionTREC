<DOC>
<DOCNO> 399957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko28.html </URL>
<DATE> 2005/12/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
OPEC, üretim miktarını değiştirmemekten yana... 
</HEADLINE>
<TEXT>

     Petrol İhraç Eden Ülkeler Örgütü OPEC Başkanı, Kuveyt Petrol Bakanı Şeyh Ahmed el Fahd el Sabah, kartelin 30 milyon varil civarındaki günlük üretim miktarının kış boyunca değiştirilmemesinden yana olduğunu söyledi. 
     Şeyh Ahmed, Viyana’da katıldığı basın toplantısında, kuzey yarım kürede kış mevsiminin başlamasıyla artan talebin fiyatları yükseltmemesi için üretim miktarında bir kısıntı yapmamak gerektiğini ifade etti. 
     OPEC’in 2006 yılının ilk ayları için belirleyeceği üretim stratejisi, üye ülkelerin petrol bakanlarının 12 Aralık’ta Kuveyt’te yapacakları toplantıda kararlaştırılacak. 
     
     VENEZÜELLA, PETROL ÜZERİNDEKİ KONTROLÜNÜ ARTIRIYOR 

     Öte yandan Petrol devleri BP ile Royal Dutch Shell, Venezüella’da petrol üretebilmek için hükümetin isteği doğrultusunda Venezüella devlet petrol şirketi PDVSA ile ortak yatırıma gitme kararı aldı. 
     BP ve Royal Dutch Shell’in de PDVSA ile işbirliğine gitmeyi kabul etmesiyle, Venezüella’da özel sektöre ait firmalarca işletilen 32 petrol yatağından 26’sı çoğunluk yönetimi PDVSA’ya ait olan ortak yatırımlara devredilmiş oldu. 
     Venezüella hükümeti, ülkede petrol üreten özel şirketlere eski işletme kontratlarını değiştirerek devlet petrol şirketi ile ortaklığa gitme zorunluluğu getirmiş, buna uymayan şirketlerin işlettiği petrol yataklarının yeniden devletleştirileceğini bildirmişti. 
     Venezüella’de kilit sektörlerin özelleştirilmesine yol açan neoliberal uygulamalarla geçen yılların ardından iş başına gelen Devlet Başkanı Hugo Chavez, petrol sektöründe devletin kontrolünü yeniden güçlendirmek için kapsamlı bir strateji uyguluyor. 
     Chavez yönetimi, yabancı petrol şirketlerini PDVSA ile ortak yatırımlara zorlamaktan başka, bu şirketlere uygulanan vergileri büyük oranda artırmış ve ödenmemiş eski vergileri tahsil etmek için yaptırımlara gitmişti. 
     
</TEXT>
</DOC>
