<DOC>
<DOCNO> 358038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko23.html </URL>
<DATE> 2005/07/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüzmen Alfa Grubu'nun yatırımı, önemli bir yatırım 
</HEADLINE>
<TEXT>

     Devlet Bakanı Kürşad Tüzmen, ALFA Grubu'nun Turkcell'e dönük yatırımının önemli bir yatırım olduğunu vurgularken, ''Türkiye açısından, yabancı sermaye girişi olarak en yüksek rakam olmuş olacak'' dedi. 
     Bakan Tüzmen, ALFA Grubu Yönetim Kurulu Başkanı Mihail Fridman ve beraberindeki heyeti kabul etti. 
     Tüzmen, kabulde yaptığı konuşmada, Rusya'nın Ankara Büyükelçisi Victor Stegny'nin kendisine, ALFA Grubu'nun Türkiye'de yapacağı yatırımla ilgili, Rus hükümetinin bu yatırımın arkasında olduğunu ilettiğini kaydetti. 
     Tüzmen, bu yatırımı, Rusya'nın ülke dışındaki en büyük direkt yatırımı olarak gördüklerini ifade ederken, şöyle devam etti 
     ''3.3 milyar dolarlık bir yatırım. Türkiye açısından da Rusya açısından da önemli bir rakamı ifade etmektedir. Türkiye açısından yabancı sermaye girişi olarak en yüksek rakam olmuş olacak. Dolayısıyla önemli bir yatırımdır. 
     Türkiye'nin son dönemde yaptığı istikrarlı çalışmalar, göstermiş olduğu ekonomik göstergelerdeki düzelmeler, dış ticaretteki ve makro ekonomik dengelerdeki olumlu gelişmeler sonrasında yabancı yatırımcıların Türkiye'ye olan ilgisi arttı. ALFA Grubu, Rusların en önemli gruplarından birtanesi olarak, yabancı sermaye olarak Türkiye'ye gelmeye karar vermiştir. Böylesine bir grubun Türkiye'de yatırım kararı vermesi son dönemde gerçekleştirdiğimiz istikrarlı çalışmaların bir neticesidir.'' 
     
     ''TÜRKİYE VE RUSYA, YIZDIŞLAŞACAK İKİ ÜLKE'' 
     Tüzmen, Rusya ve Türkiye'nin, 21. yüzyılda kuzey ve güney ekseninde ''iki yıldızlaşacak ülke'' olduğunu belirtirken, bunu da birbirlerine karşılıklı yatırımlar ve ticaret hacimlerini artırarak sağlacakların sözlerine ekledi. 
     Öte yandan Fridman, çıkışta soru üzerine, bugün Rusya'ya döneceklerini, bir kaç hafta sonra tekrar Türkiye'ye gelebileceklerini söyledi. 
     
</TEXT>
</DOC>
