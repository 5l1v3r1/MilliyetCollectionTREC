<DOC>
<DOCNO> 350008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy01.html </URL>
<DATE> 2005/06/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Başbakan Erdoğan, Dünya Bankası Başkanı Wolfowitz ile görüştü... 
</HEADLINE>
<TEXT>

     Başbakan Recep Tayyip Erdoğan, Dünya Bankası Başkanı Paul Wolfowitz ile ikili bir görüşme gerçekleştirdi. 
     Bu görüşmenin ardından Devlet Bakanı Ali Babacan ile birlikte gazetecilerin birkaç sorusunu yanıtlayan Wolfowitz, "Erdoğan ile daha önce de birkaç kez görüşmüştüm. Kendisi eski bir arkadaş. Ancak konuştuğumuz konular daha farklıydı" dedi. 
     ABD Savunma Bakan yardımcılığından ayrılarak 1 Haziran tarihinde Dünya Bankası başkanlığı görevine başlayan Wolfowitz, "Dünya Bankası’nın Türkiye ile çok iyi ilişkileri olduğunu öğrenmekten çok memnun oldum. Aynı zamanda Türkiye’nin ekonomik reform programının çok iyi sonuçlar ürettiğini ve üretmeye devam ettiğini öğrenmekten de çok memnun oldum" diye konuştu. Wolfowitz, "orta gelirli" bir ülke olarak Türkiye’nin, Dünya Bankası ile çok verimli ilişkilerini koruyacağına inandığını kaydetti. 
     Paul Wolfowitz, bir gazetecinin "Türk-Amerikan ilişkilerini konuştunuz mu " yönündeki sorusuna karşılık, "şimdi ben Dünya Bankası Başkanıyım. Amerikan hükümeti adına konuşamam" dedi. 
     Başbakan Erdoğan’ın oğlunun Dünya Bankası’nda çalışmasına ilişkin bir soru üzerine Wolfowitz, "biz dünyanın her yerinden yetenekli insanları çalıştırıyoruz" yanıtını verdi. Türkiye’nin Dünya Bankası’nda değerli bir çalışanını Birleşmiş Milletler Kalkınma Fonu’na UNDP gönderdiğini de hatırlatan Wolfowitz, eski Devlet Bakanı Kemal Derviş’i işaret etti. 
     Devlet Bakanı Ali Babacan da, gazetecilere açıklamasında, Erdoğan-Wolfowitz görüşmesinde özellikle istihdamın artırılması konusunun ele alındığını kaydetti. Babacan, Türk ekonomisiyle ilgili Wolfowitz’in "gayet olumlu" görüşleri olduğunu belirtirken, "kısa zamanda elde edilen başarılı sonuçlar, göstergelerdeki iyileşme herkesin takdirini topluyor" dedi. 
     Alınan bilgiye göre, Wolfowitz basına kapalı görüşmede, Türk ekonomisini övdü ve Devlet Bakanı Ali Babacan ile üzerinde çalıştıkları Türkiye’de istihdamın geliştirilmesi projesi üzerinde durdu. Wolfowitz, Dünya Bankası’nın projeye gerekli desteği vereceğini ifade etti. 
     
</TEXT>
</DOC>
