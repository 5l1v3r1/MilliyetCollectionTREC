<DOC>
<DOCNO> 395323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/siyaset/axsiy02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis'e sitem 
</HEADLINE>
<TEXT>


Erdoğan, "Yunanistan Başbakanı, değerli dostum, çocuğumun nik h şahidi Kostas Karamanlis, Türkiye'ye resmen gelemiyor. Ama soramıyorum. Ben defalarca gittim" dedi 

İRFAN KURTULMUŞ Kopenhag 


Başbakan Erdoğan, Türkiye ile Yunanistan arasında Heybeliada Ruhban Okulu konusunda bir sıkıntı yaşandığını ve olayın siyasallaştırıldığını söyledi. Bu siyasallaşma sürecinin aşılması gerektiğini belirten Erdoğan, konuyu anlatırken Yunanistan Başbakanı Kostas Karamanlis'le ilgili ilginç bir örnek verdi. 
Yunanistan'a defalarca resmi ziyaret için gittiğini, ancak Karamanlis'in sadece özel daveti üzerine Türkiye'ye gelebildiğini kaydeden Erdoğan, şöyle konuştu "Yunanistan Başbakanı, değerli dostum, çocuğumun nik h şahidi Karamanlis Türkiye'ye resmen gelemiyor. Bu kadar yakın mesafemiz var. Ben defalarca gittim, ama niye resmen gelemediğini soramıyorum. İşte buradaki incelik, hassasiyet neyse, bu konudaki incelik ve hassasiyet de bu kadar farklıdır." 
Ermenistan'la ilişkiler konusundaki bir soru üzerine de Erdoğan şu yanıtı verdi 
"Bizim açık ve net yaklaşımımız olmuştur. Olumlu yaklaşıma da olumlu yaklaşım bekleriz. Göreve gelince Erivan - İstanbul hava sahasını açtık. Kargo ve charter seferleri başladı. Akdamar adasında bulunan Ermeni kilisesini hükümet olarak Ermeni patriğinin tayin ettiği mimarlara restore ettiriyoruz. Uluslararası adım attık, yardım bekliyoruz. Arşivlerimizi açtık. Ermenistan ve 3. ülkeler elinde ne varsa açsın. Tarihimizde soykırım yoktur, olmamıştır. İsyana yeltenmiş toplumu farklı yerden başka yere gönderirken yol parasını nakit veren bir ülkeyi soykırımla suçlamak yanlıştır." 

Rasmussen'e Pamuk kitabı 
Bu arada, Erdoğan, 'Müslümanların Allah'larına dokunabilirsin, Peygamberine sakın dokunma' sözlerinin yer aldığı Orhan Pamuk'un Danimarkacaya çevrilmiş 'Kara Kitap' adlı romanını Rasmussen'e hediye etti. 


</TEXT>
</DOC>
