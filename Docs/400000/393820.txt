<DOC>
<DOCNO> 393820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo06.html </URL>
<DATE> 2005/11/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Saha dışında da Schalke kazandı 
</HEADLINE>
<TEXT>

     Şampiyonlar Ligi’nde aynı grupta yer aldığı Schalke 04 ile Şükrü Saracoğlu Stadı’nda 3-3 berabere kalan, deplasmanda 2-0 yenilen Fenerbahçe, Halil Altıntop’un transferinde de rakibine boyun eğdi. 
     Teknik direktör Daum’un sezon başından bu yana alınmasını istediği gurbetçi futbolcunun, ikizi Hamit’in takımı Schalke ile her konuda anlaşmaya vardığı belirtildi. Kaiserslautern forması altında çok başarılı maçlar çıkaran ve gol krallığı yarışında Klose’nin ardından ikinci sırada yer alan Halil’in yeni sezonda Mavi - Beyazlı formayı giyeceği kaydedildi. Transferin, 1 Ocak 2006’dan sonra resmen açıklanması bekleniyor. Transferin resmiyet kazanmasından sonra Halil’in, kulübü Kaiserslautern ile sözleşmesi sona ereceği için, Schalke bonservis ücreti ödemeyecek. Alman ekibinin Başkanı Gerhard Rehberg, Fenerbahçe maçı öncesi, Saha içinde olduğu gibi, saha dışında da Sarı - Lacivertliler ile mücadele edeceğiz'' diyerek Halil’in transferi için sinyal vermişti. 
     
</TEXT>
</DOC>
