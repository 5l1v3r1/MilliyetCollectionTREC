<DOC>
<DOCNO> 397201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/spo08.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kobe ne yapsın 
</HEADLINE>
<TEXT>


Los Angeles Lakers gün geçtikçe takım basketbolundan ve play-off şansından uzaklaşıyor. Şu anda Lakers'ın gözüken doğru dürüst işleyen tek hücum taktiği olduğu. O da şu Topu, Kobe Bryant'a verelim, gerisine karışmayalım" 

NBA'e yakın plan METE AKTAŞ 


1999-00'den 2000-04 sezonuna kadar 3 NBA şampiyonluğu kazanan ve bir kez de finalde kaybeden Los Angeles Lakers geçtiğimiz sezon play-off'a bile kalamayarak büyük hayal kırıklığı yaşamıştı. 2004 yazında Shaquille O'Neal ile yollarını ayırdıktan sonra tamamen All-Star guard Kobe Bryant'ın takımı haline gelen ve onun çevresinde bir takım oluşturmaya çalışan Lakers, 2005-06 sezonuna da sorunlu başladı. Takım ilk 10 maçta sadece 4 galibiyet alabilirken, ortaya konulan basketbol play-off'a geri dönme umutlarının bir yıl daha askıya alınabileceğini gösteriyor. 
Sarı-morluların en büyük sorunu gün geçtikçe takım basketbolundan uzaklaşıyor olmaları. Şu an Lakers'ın gözüken doğru dürüst işleyen tek bir hücum taktiğinin olduğu. O da şu "Topu Kobe Bryant'a verelim, gerisine karışmayalım". 26 yaşındaki Bryant bu taktiği çok iyi biliyor ve seviyor. Sahip olduğu 136 milyon dolarlık kontratla Kobe Bryant'tan çok şey beklemek elbette normal olanı. Ancak Bryant ne kadar iyi bir oyuncu, ne kadar yetenekli olursa olsun takım arkadaşlarından istikrarlı şekilde destek almadıkça Lakers sıradan takım olmaktan öteye geçemez. 

Rakamlar böyle 
Lakers'ın ne kadar Kobe odaklı bir basketbol oynadığını biraz da rakamların diliyle anlatmaya çalışalım. İlk 10 maçta Lakers ortalama 93.5 sayı üretirken NBA 22.si Kobe Bryant da maç başına 41.4 dakika NBA 3.sü sahada kalıp, 28.7 şut NBA 1.si kullanarak, 33.0 sayı NBA 1.si , 5.4 ribaund 4.3 asist ortalamaları elde etti. Bryant'ın attığı sayılara, yaptığı asistleri de ekleyince Lakers'ın kaydettiği tüm sayıların 44.4'ünde Kobe Bryant'ın payının olduğunu görüyoruz. Bryant'tan sonra Lakers'ın 2, 3 ve 4. skorerleri durumundaki Lamar Odom 13.9 sayı , Smush Parker 11.9 sayı ve Chris Mihm 10.4 sayı ise aralarında toplam ancak 36.2 sayı üretebiliyorlar. Lakers geçen haftayı 1-3 ile tamamlarken haftanın son maçında Bulls karşısında evlerinde aldıkları yenilgide Bryant 34 şut kullanırken, Lamar Odom yalnızca 4 şut kullandı. 

Destek şart 
Herkesin umudu Odom'un beklenen patlamayı yapıp, tıpkı yıllar önce Chicago Bulls'da Scottie Pippen'ın Michael Jordan'a verdiği güvenilir, istikrarlı desteğin aynısını Kobe Bryant'a vermesi yönünde. Ama bu patlama bir türlü gerçekleşmiyor ve korkarım gerçekleşeceğe de benzemiyor. Çünkü Odom ne Pippen kadar hırslı ne de onun kadar işine odaklanabilen bir oyuncu değil. 7 yıllık NBA kariyeri boyunca vasatın üstünde istatistikler elde ettiyse de, Odom hiçbir zaman sorumluluk üstlenip, oyunun ve takımın üstünde etki yapabilecek karaktere sahip olamadı. Yönetimin bel bağladı "Kwame Brown projesi" de şu ana kadar verimli olmadı. 
NBA tarihine baktığımızda Pete Maravich, Dominique Wilkins, Bernard King gibi birçok yetenekli yıldızın tek başlarına takımlarını sırtlamaya çalıştıklarını, ancak esas ödül olan şampiyonluk yüzüğüne yeterli desteği alamadıkları için asla ulaşamadıklarını görürüz. Şimdi Bryant'ta tıpkı bu saydığım oyuncuların takip ettiği o çıkmaz yola girmişe benziyor. 

Fırsatçı Clippers 
Kobe ve Lakers bu sorunlarla boğuşurken, yıllarca Lakers'ın gölgesinde kalan Los Angeles Clippers, Melekler Şehri'nin "öbür takımı" olmaktan kurtulmaya doğru emin adımlarla ilerliyor. İlk 10 maçta 8 galibiyet alan Clippers 36 yıllık tarihinin en iyi sezon başlangıcını gerçekleştirdi ve Batı'da Spurs ile birlikte en iyi dereceye sahip. Sanırım eskilerin söylediği "ayaklar baş, başlar ayak oldu" lafı, Los Angeles'ın iki takımının şu anki durumunu en iyi şekilde özetliyor. 

TEŞEKKÜR 15 Kasım 2005 günü Metropolitan Florence Nightingale Hastanesi'nde eşim Tuğba Dondurmacı Aktaş'ın ameliyatını başarıyla gerçekleştiren sayın Operatör Doktor Aybars Akkor ve ekibine teşekkürlerimi sunuyorum. 

Memo'lu Utah güldü 

NBA'in Batı Konferansı'nda kötü günler geçiren Mehmet Okur'lu Utah Jazz, sahasında konuk ettiği Milwaukee Bucks'ı 100 - 80 yenerek beş maçlık yenilgi serisine noktayı koydu. İlk çeyreği geride kapayan Utah'da Memo, 31 dakika forma giydiği karşılaşmayı 16 sayı, 8 ribaunt ve 1 asistle tamamladı. Milli basketolcu, iki sayılık atışlarda 13'de 3, üç sayılıkta 4'de 3 isabet kaydederken, 18 sayı atan Gordon Giricek'ten sonra takımının en skorer ikinci oyuncusu oldu. Milwaukee'de ise Michael Reed 25 sayı kaydetti. 

Diğer sonuçlar 
Sacramento-San Antonio 93-96 
Philadelphia-Oklahoma 103-91 
Golden State-New Jersey 100-97 

HAFTANIN KARMASI 
Allen Iverson Philadelphia 
Larry Hughes Cleveland 
LeBron James Cleveland 
Marcus Camby Denver 
Elton Brand L.A. Clippers 

HAFTANIN OYUNCUSU 
LEBRON JAMES Cleveland 
21 yaşındaki süperyıldız LeBron James, 14-20 Kasım haftasının da yıldızıydı. James, 19 Kasım'da Cavaliers'ın deplasmanda Philadelphia'yı 123-120 yendiği maçta 36 sayı 11 ribaund 10 asist ile oynayarak kısa kariyerindeki 5. triple-double'ını gerçekleştirirken, hafta boyunca elde ettiği 29.7 sayı 54.7 şut isabeti 9 ribaund 6 asist 1 top çalma ortalamalarıyla da takımının haftayı 3 maçta 3 galibiyet alarak noktalamasını sağladı. 

HAFTANIN TAKIMI 
DALLAS MAVERICKS 
Cumartesi günü Detroit Pistons'a 119-82'lik skorla sezonun ilk yenilgisini ağır bir şekilde tattıran Dallas Mavericks, haftayı 3'de 3 yaparak ve son beş maçını kazanmış olarak noktaladı. İşin ilginç yanı Dallas gibi savunma zafiyetleri her dönem ön planda olan bir takımın Atlanta, Denver ve Detroit'i yenerken rakiplerini 38.8 gibi düşük bir şut isabeti ve 80 sayı ortalamasında tutmayı başarmasıydı. Alınan galibiyetlerde ön plana çıkan isimler ise 26 sayı 9.3 ribaund ortalaması ile oynayan Dirk Nowizki ve son iki maçta 63.8 şut isabetiyle 25.5 sayı ortalaması tutturan Josh Howard'dı. 

HAFTANIN OLAYI 

19 Şubat 2006 tarihinde Houston'da oynanacak olan 55. NBA All-Star maçında ilk beş başlayacak oyuncuların belirleneceği halk oylamasının başlaması. NBA.com vasıtasıyla internet'ten de yapılabilecek oylama 22 Ocak tarihine kadar sürecek. 

NE DEDİN NE DEDİN 

"Size söylüyorum, Darko Milicic tam bir Sırp gangsteri. Adam zaman zaman psikopata bağlanabiliyor. Zaten ülkesinde karanlık işlere bulaşmış bir çok tanıdığı var, fazla bulaşmaya gelmez." Cuma gecesi Houston'da oynanan ve Detroit Pistons'ın 78-70'lik galibiyeti ile tamamlanan Houston-Detroit maçının 2. çeyreğinde Rockets pivotu Dikembe Mutombo ile kısa süreli bir itiş kakış yaşayan Pistons'ın genç pivotu Darko Milicic hakkında takım arkadaşı Rasheed Wallace'ın yaptığı ilginç yorum. 

SAYILARLA GEÇEN HAFTA 
37 
Bugüne kadar NBA tarihinde sezona ilk beş maçını ve daha fazlasını kazanarak başlayan takım sayısı 57'ydi. Ancak bu 57 takım arasında ilk yenilgisini en büyük farkı yiyerek alan takım Detroit Pistons oldu. Pistons, ilk 8 maçını kazandıktan sonra ilk yenilgisini geçtiğimiz cumartesi gecesi Dallas'a tam 37 sayı farkla, 118-82'lik skorla kaybederek aldı. 

20-20 
Orlando Magic'in geleceğini üzerine kurmayı planladığı pivotu Dwight Howard, takımının Charlotte'ı 85-77 yendiği maçta 21 sayı 20 ribaund ile oynayarak bir rekora imza attı. 20. yaş gününe 23 gün kala bu istatistiği elde eden Howard, NBA tarihinde aynı maçta 20 sayı 20 ribaund barajına ulaşan en genç oyuncu oldu. 

4 
Atlanta Hawks'ın Gürcü asıllı, Türk pasaportlu pivotu Zaza Pachulia Perşembe gecesi takımının Dallas Mavericks ile yaptığı maçta rakip pivot Erick Dampier'a karşı sayıda 21-0'lık üstünlük kurmasına rağmen takımının 87-78'lik yenilgisine mani olamadı. Bu istatistiğin ilginç yanı Hawks'ın 30 yıl içinde bir takımın ilk beş başlayan pivotu en az 20 sayı atıp rakip pivot 0 sayıda kalırken maç kaybeden sadece 4. takım olması. 

1 
Kötü günler geçiren Toronto Raptors, Pazar gecesi Miami Heat'i 107-94 yenerek bu sezonki ilk galibiyetini aldı. 



</TEXT>
</DOC>
