<DOC>
<DOCNO> 359332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko35.html </URL>
<DATE> 2005/07/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İran, 20 nükleer enerji santrali kurmayı planlıyor... 
</HEADLINE>
<TEXT>

     İran'ın gelecek yıllarda 20 nükleer enerji santrali kurmayı planladığı belirtildi. 
     IRNA ajansının haberine göre, Rusya Federal Atom Enerjisi Kurumu Başkanı Alexander Rumyantsev ile Moskova'da biraraya gelen İran Meclisi Ulusal Güvenlik ve Dış Politika Komisyonu raportörü Kazım Celali, İran'ın gelecek yıllarda 20 nükleer enerji santrali kurmayı planladığını söyledi. 
     Yapılacak santraller için gerekli enerji ihtiyacının nükleer yoldan sağlanacağını ifade eden Celali, nükleer enerjiyi üretmenin daha ekonomik olduğunu kaydetti. 
     Celali, Rusya'nın Buşehr enerji santralinin tamamlanması için çalışmalarını sürdürdüğünü ve bu santral için gerekli enerjinin belirlenen program çerçevesinde temin edileceğini hatırlattı. 
     Uluslararası Atom Enerjisi Ajansı'nın IAEA İran'ın nükleer enerji programının barışçı amaçlı olduğunu açıkladığını ifade eden Celali, İran'ın uranyum zenginleştirme ve nükleer enerji üretme hakkını saklı tuttuğunu, devredilemeyecek haklarını Nükleer Silahların Yayılmasının Önlenmesi Antlaşması'na NPT ve uluslararası düzenlemelere göre belirlemek istediğini dile getirdi. 
     Rumyantsev de Moskova ve Tahran arasında gelişen işbirliğine işaret etti ve İran'ın Rusya'nın ''stratejik ortağı'' olduğunu vurguladı. 
     Hazar Denizi'nin hukuksal yönetimine ilişkin karşılıklı ilişkilerin sınırlarını genişletmeye hazır olduklarını ifade eden Rumyantsev, kuzey-güney ulaşım koridoru, petrol ve gaz ihracı ile uzay teknolojileri ve uydu yerleştirme konularında da ilişkiyi geliştirmek istediklerini söyledi. 
     Rumyantsev, ''Nükleer enerjiyi barışçı amaçlarla uluslararası hukuk çerçevesinde kullanmak İran'ın mutlak bir hakkıdır'' dedi. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı nükleer programa sahip olma hakkını tanımasına karşılık, geçen Kasım'da uranyum zenginleştirmeyle ilgili faaliyetlerini askıya almıştı. 
     ABD, İran'ın nükleer programının silah geliştirmek için olduğu endişesini taşırken, Tahran bu programın barışçı amaçlı olduğunda ısrar ediyor. 
     
</TEXT>
</DOC>
