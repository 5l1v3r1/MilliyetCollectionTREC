<DOC>
<DOCNO> 375413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur17.html </URL>
<DATE> 2005/09/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bursalı Neron’ yakalandı 
</HEADLINE>
<TEXT>

     Bülent CİVANOĞLU BURSA, DHA 
     

BURSA'da son bir ay içinde 29 işhanı ve apartmanın çatı ve bodrum katlarında yangın çıkartan ve adı Bursalı Neron’a çıkan 28 yaşındaki Murat Yant, polis tarafından yakalandı. Suçunu itiraf eden Yant'ın, polise verdiği ifadesinde, yangın sonrası paniğe kapılan insanların koşuşturmasından zevk aldığını söylediği öğrenildi. 
     Merkez Osmangazi İlçesi sınırlarındaki Altıparmak, Haşim İşcan, Uluyol ve Gazılar Caddesi üzerindeki 29 ayrı işhanı ve apartmanların çatı ve bodrum katlarında peş peşe yangınlar çıkaran zanlı, polis tarafından her yerde aranmaya başlandı. Yangınların çıktığı semtlerdeki firmalara ait güvenlik kamerası kayıtlarını incelemeye alan polis, bir hafta önce Ulu Mahalle'deki bir işhanının bodrumunda çıkan yangından sonra olay yerinden uzaklaşmaya çalışan bir kişinin eşgalini belirledi. Bu kişinin, daha önce de iki kez intihara teşebbüs eden ve sahibi olduğu bilgisayar satış mağazasının iki ay önce iflas ettiği öğrenilen Murat Yant olduğu tespit edildi. Son olarak, geçen çarşamba günü Beşyol Mahallesi'nde bir apartmanın çatı katında çıkan yangın nedeniyle olay yerine giden polis, Yant'ı yangın söndürme çalışmalarını izlerken gözaltına aldı. 
     Olayla ilgili açıklama yapan Emniyet Müdürü Hüseyin Çapkın, Yakaladığımız kişi 30'a yakın yeri yaktı. Savcı yer göstermelerini yapıyor. Buraları kendisi yakmış. Yangın çıkarmaktan zevk aldığını söylüyor. Yaktığı yerlerin bazılarını seyretmiş. Bazılarını ise gazete haberlerinden okumuş. Şehrimizde geniş bir yakalama ağı oluşturduk. En son yangını çıkardıktan biraz sonra yangını izlerken yakalandı. Bir yangında ateşi yaktıktan sonra zile basıp, insanları uyarmış. İnsanların yangın sırasındaki telaşından zevk aldığını söylüyor. Bursalı Neron’ denilen kişiyi yakaladık'' diye konuştu. 
     Olayla ilgili soruşturmaya Bursa Cumhuriyet Savcılığı'nca başlanırken, zanlı Yant'a yer göstermelerin yapıldığı belirtildi. 
     
</TEXT>
</DOC>
