<DOC>
<DOCNO> 351758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun20.html </URL>
<DATE> 2005/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kabil'de kolera salgını uyarısı 
</HEADLINE>
<TEXT>

     Afganistan'ın başkenti Kabil'de 2 binden fazla kolera vakasına rastlandığı ve kentin salgın hastalığın eşiğinde olduğu bildirildi. 
     Amerikan hükümetine bağlı yardım programı yetkililerinden Fred Hartman, son haftalarda 2 binden fazla kolera vakası rapor edildiğini belirtti ve kentte kolera salgınının baş göstermek üzere olduğu uyarısında bulundu. 
     Hartman, Associated Press'e yaptığı açıklamada, son iki hafta içinde koleradan 8-9 kişinin öldüğünü ve hastalığın 4 milyonluk nüfusu bulunan kentte hızla yayılabileceğini söyledi. 
     Sağlık Bakanlığı'ndan yapılan açıklamada ise 300 kişinin koleraya yakalandığı doğrulandı, ancak hastalıkla başa çıkıldığı ve ve salgın tehdidi bulunmadığı belirtildi. 
     Gıda ve su yoluyla bulaşan bakterilerin bağırsağa hücum etmesiyle ortaya çıkan kolera hastalığı, neticesinde diyareye ve dolayısıyla vücutta su kaybına yol açıyor. 
     
</TEXT>
</DOC>
