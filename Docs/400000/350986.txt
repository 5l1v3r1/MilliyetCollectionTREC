<DOC>
<DOCNO> 350986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun09.html </URL>
<DATE> 2005/06/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AB zirvesinde Türkiye konuşulmayacak 
</HEADLINE>
<TEXT>

     
     cnnturk.com.tr 

     
AB devlet ve hükümet başkanlarının 16-17 haziranda Belçika'nın başkenti Brüksel'de yapacağı zirvede, AB genişlemesi’ gündemden çıkartıldı. 
     Zirvede, Romanya, Bulgaristan, Hırvatistan ve Türkiye’yi ilgilendiren genişleme konusu son dakikada sonuç bildirisi taslağından çıkartıldı. Bu durumda 'Türkiye ile müzakerelerin 3 ekimde başlayacağı' vurgusu da zirve sonuç bildirisinde yer almayacak. 
     Liderler, "yeteri kadar tartışma yaratacak madde var" düşüncesiyle genişleme konusuna yer vermeme kararı aldı. 
     Zirveye, bütçe ile Fransa ve Hollanda’daki AB Anayasası referandumlarında alınan hayır’ sonuçlarının damgasını vurması bekleniyor. 
     31 mayısta AB Daimi Temsilciler Komitesi Coreper'e gönderilen birinci taslak metinde, 18-19-20'nci paragraflar Romanya ve Bulgaristan'a, 21-22’nci paragraflar Türkiye'ye, 23'üncü paragraf ise Hırvatistan' a ayrılmıştı. 
     Zirve bildirgesiyle ilgili yapılan görüşmelerde, başta Fransa ve Avusturya olmak üzere bazı ülkeler Türkiye ile ilgili paragrafı bulandırma girişiminde bulundu. Müzakerelerin başlamasına vurgu yapan paragraftaki 3 ekim’ tarihinin Fransa tarafından "muğlak hale gelmesi için " çıkarılması, tartışma yaratmıştı. 
     Öte yandan Avrupa Komisyonu'nun Başkan Yardımcısı Franko Frattini, Fransa ve Hollanda'daki Avrupa Birliği Anayasası referandumlarında hayır'' çıkmasının Türkiye'nin üyelik sürecini olumsuz etkileyebileceğini savundu. 
     Venedik'te İtalyan işadamları konferansında konuşan Frattini, Türkiye'nin adalet sistemi ve insan hakları konusundaki ilerlemelerinin artık daha yakından inceleneceğini vurguladı. 
     Frattini, Fransa ve Hollanda'daki referandumlarda çıkan "hayır" kararından sonra Türkiye için çıtanın daha da yükseldiğini belirtti. Frattini, "Türkiye'nin başvurusunun hedefleri ve sonuçları daha titizlikle incelenecektir" dedi. 
     Avrupa Birliği Komisyonu başkan yardımcısı, ''Fransız vatandaşları Türkiye konusunda kaygı içerisindeyseler, bunu görmezlikten gelemeyiz. Türkiye'yi belirli koşullarda tam üye kabul etmenin neden yararlı olacağını anlatmak durumundayız'' dedi. 
     
     Başbakan Erdoğan zirveye gitmeyecek 

     Başbakan Recep Tayyip Erdoğan, Brüksel'de 16-17 haziran tarihlerinde yapılacak AB zirvesine gitmek yerine, zirve öncesinde birlik ülkelerinin büyükelçilerine bir yemek verecek. 
     Brüksel zirvesine gitmeyecek olan Başbakan Erdoğan, aynı tarihlerde Lübnan'ın başkenti Beyrut'taki Arap Ekonomik Forumu'na katılacak. 
     Bir suikast sonucu öldürülen Lübnan eski Başbakanı Refik Hariri'nin onuruna toplanacak olan foruma, Başbakan Recep Tayyip Erdoğan onur konuşmacısı’ olarak davet edildi. 
     Otuzun üzerinde ülkeden bine yakın katılımcının hazır bulunacağı Arap Ekonomik Forumu'na Türkiye, Arap ülkelerindeki petrol gelirlerinden pay alabilmek için büyük önem veriyor. 
     
</TEXT>
</DOC>
