<DOC>
<DOCNO> 377116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur08.html </URL>
<DATE> 2005/09/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
12 Eylül Mitingi'ne toplumsal gerginlik gölgesi 
</HEADLINE>
<TEXT>

     78’liler Girişimi Vakfı öncülüğünde 11 
     Eylül’de düzenlenecek olan "Darbeciler Yargılansın" mitingine son günlerde yükselen toplumsal gerilimin gölgesi düştü. DİSK ve SHP 2Milliyetçilik provakasyonu olur" gerekçesiyle mitinge katılmayacaklarını açıklarken, KESK, EMEP, SDP ve ÖDP ise "Yaratılan gerginlik ortamına karşı birlik" sloganıyla mitingde yeralacaklarını bildirdi. 
     Mitingin son günlerdeki gerilim nedeniyle yapılmamasını savunarak katılmama kararı alan ve mitinge destek vererek katılmaktan yana olan sol parti ve çevrelerin temsilciler konuyu ANKA’ya değerlendirdi. 
     Önceki gün mitinge katılmama kararı alan SHP Genel Başkanı Murat Karayalçın, "provakasyon tehlikesi" nedeniyle mitinge katılmayacaklarını söyledi. Karayalçın, tırmanan şiddet ortamı nedeniyle, "Kürt-Türk milliyetçiliğinin yaratılmak istendiğine" dikkat çekti. SHP olarak 78’liler Girişimi’ne "büyük bir miting yerine, kitlesel bir basın açıklaması yapma teklifi" götürdüklerini belirten Karayalçın, "Bu ortamda büyük bir miting yapılmasını doğru bulmuyoruz" dedi. 
     DİSK Genel Başkanı Süleyman Çelebi de, Türkiye’deki son gelişmeler üzerine, Türk-Kürt kavgasından endişe duyduğunu belirterek, mitingin iptalini talep ettiklerini bildirdi. 
     Çelebi, Türkiye’nin bugün de iç çatışmalara sürüklenmek istendiğini ve bu yüzden mitingden çekildiklerin açıkladı. 
     
     GERGİNLİK MİTİNGE ENGEL DEĞİL 
     KESK Genel Başkanı İsmail Hakkı Tombul, mitinge katılmamaları için bir neden olmadığını söyledi. Mitinge, 12 Eylül’ün 25’inci yıldönümü çerçevesinde katılım sergileyeceklerini kaydeden Tombul, yaşanan gergin ortamın böyle bir etkinliği engelleyecek düzeyde olmadığını kaydetti. 
     Sosyalist Demokrasi Partisi SDP Genel Başkanı Filiz Koçali, yaşanan toplumsal gerginlik ortamında çekilmek değil, birarada olmak gerektiğini söyledi. Koçali, "Demokrasi güçlerinin böyle bir ortamda yanyana gelmesi gerekir. 12 Eylül Darbesi’nin yaşanan olaylarla sıkı bir bağlantısı vardır. Provokasyon ortamı birliktelikle bastırılmalı. Mitingden ayrılmak yerine daha çok katılım sergilenmelidir" diye konuştu. 
     
     AYRILANLARIN TAVRI DOĞRU DEĞİL 
     Emeğin Partisi EMEP Genel Başkanı Levent Tüzel, yaşanan gerginlik ortamı karşısında mitinge daha güçlü bir katılım sergileyeceklerini kaydetti. Türk-Kürt kardeşliğini pekiştirmek amacıyla bu tür provokasyonlara meydan vermeyeceklerini belirten Tüzel, mitingden çekilen tarafların doğru bir karar almadığını söyledi. 
     Özgürlük ve Dayanışma Partisi ÖDP Genel Başkanı Hayri Kozanoğlu, söz konusu mitinge katılım sergileyeceklerini belirterek, yaratılan gerginlik ortamında birlikteliğin önemine vurgu yaptı. 
     
</TEXT>
</DOC>
