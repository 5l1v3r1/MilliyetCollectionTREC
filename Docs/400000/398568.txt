<DOC>
<DOCNO> 398568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun03.html </URL>
<DATE> 2005/11/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
''İngiltere'de bazı askerler tehditle diğerlerini sindiriyor, dövüyor'' 
</HEADLINE>
<TEXT>

     İngiltere'de tabloit boyutlarında yayımlanan pazar gazetesi ''News of the World'', kraliyet deniz piyadelerinde bir grup askerin diğerlerini baskı ve tehditle sindirdiğini, aşağıladığını ve dövdüğünü öne sürdü. 
     Savunma Bakanlığı'nın gazetenin ele geçirdiği bazı görüntüleri yayımlamasının ardından olayla ve iddialarla ilgili kapsamlı bir soruşturma başlattığı belirtilen haberde, bu görüntülerde dövülen bir deniz piyadesinin baygın olduğunun dikkat çektiği belirtildi. 
     Haberde, ''Deniz Kuvvetleri Komutanlığı'nın Plymouth yakınlarındaki Bickleigh kıtasında çekildiği belirtilen görüntülerde tümüyle soyulmuş iki erkeğin çıplak olarak dövüşmeye zorlandığının görüldüğü, daha sonra 42. komando birliğinden bir komutanın, dövüştürülenlerden birinin yüzünün ortasına tekme attığı'' belirtildi. 
     Bunları izleyen 40 deniz piyadesinin de çıplak olduğu kaydedilen haberde, görüntüyü çekerek gazeteye ileten askerin, bunun bir sarhoş eğlencesi olmaktan öteye geçtiğini ve genç askerlerin soyulup dövüşmeye zorlanırken, aynı zamanda korkutulup aşağılandığını söylediği bildirildi. 
     

Savunma Bakanlığı sözcüsü, iddialar üzerine yaptığı açıklamada, ordu karargahında baskı ve kötü muamelenin asla kabul edilemeyeceğini söyledi. 
     Görüntülerin herhangi bir eğitim ya da tatbikat sırasında çekilmediğinin belirgin olduğunu kaydeden sözcü, bunların hangi şartlarda çekildiğini ortaya çıkaracaklarını ifade etti. 
     
</TEXT>
</DOC>
