<DOC>
<DOCNO> 362505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur09.html </URL>
<DATE> 2005/07/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çocuğa çarpmamak için keçi sürüsüne daldı 
</HEADLINE>
<TEXT>

     Halim AKÇA DHA 

      BURDUR'un Bucak İlçesi'ne bağlı Seydiköy'de meydana gelen kazada Harun Öz adlı sürücü, küçükbaş hayvanları babası ile birlikte yolun karşısına geçiren küçük kıza çarpmamak için sürüye daldı. 30'un üzerinde keçi telef olurken, kazayı protesto eden köy sakinleri karayolunu bir süre trafiğe kapattı. 
     Dün gece 21.00 sıralarında Burdur istikametinden Antalya yönüne 07 AEA 68 plakalı otomobili ile gitmekte olan Harun Öz Bucak Seydiköy'den geçerken, karşısına sürülerini yolun karşısına geçirmeye çalışan 48 yaşındaki Adem Alkan ile 12 yaşındaki kızı Tuğçe Alkan çıktı. Sürücü Öz, kendisine yakın olan küçük kıza çarpmamak için direksiyonu kırınca sürünün arasına daldı. Kaza sonrasında otomobil hurdaya dönerken 30'un üzerinde keçi telef oldu. Adem Alkan ve kızı Tuğçe Alkan ise kazadan yara almadan kurtuldu. Olayın şokunu yaşayan baba- kız birbirlerine sarılarak ağladı. 
     
     KÖYLÜ YOL KAPATTI 
     Kazayı duyan köylüler, karayolu üzerinde toplandı. Sürekli yaşanan kazalarda hayvanlarının telef olduğunu belirten köylüler, can kaybının yaşanmaması için Antalya- Burdur karayolununun geçtiği köylerine geçit yapılmasını istedi. Karayolunu bir süre trafiğe kapatan köylüler, Karayolları Bölge Müdürlüğü'nden alt geçit yapılacağı sözünü alınca yolu trafiğe açtı. Köylüler, duble yol tamamlanıncaya kadar alt geçit yapılmazsa kaza olsun ya da olmasın yolu sürekli trafiğe kapatacaklarını söyledi. Polis ve jandarma ekiplerinin güvenlik önlemi aldığı olay yerinde köylüler sakinleştirildi. Telef olan hayvanlar toplanarak römorklarla taşındı. 
     
     SÜRÜCÜ TESLİM OLDU 
     Olay yerinde başka bir araca binen sürücü Harun Öz ise, Bölge Trafik Müdürlüğü'ne giderek teslim oldu. Öz'ün ifadesinde Karayolunda aniden önüme çıkan hayvanları ve küçük bir kız çocuğunu gördüm. Çocuğa çarpmamak için sürüye dalmak zorunda kaldım'' dediği öğrenildi. 
     
</TEXT>
</DOC>
