<DOC>
<DOCNO> 360647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun05.html </URL>
<DATE> 2005/07/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Pakistan'da 3 yolcu treni çarpıştı Ölü sayısı 128'e yükseldi... 
</HEADLINE>
<TEXT>

     Pakistan'ın güneyinde bu sabah aşırı kalabalık 3 yolcu treninin karıştığı kazada, resmi olarak toplam ölü sayısının 128 olduğu bildirildi. 
     Demiryollarından sorumlu Devlet Bakanı İshak Han Hakvani, kazada 128 kişinin öldüğünü, 12'si ağır 170 kişinin yaralandığını açıkladı. Hatvani, kaza bölgesinden tüm cesetlerin çıkarılarak morglara ve hastanelere gönderildiğini söyledi. 
     Pakistan Demiryolları Müdürü Şekil Durani de, kazaya karışan trenlerden Karaçi Express makinistinin sinyale uymadığını, kazanın da bundan kaynaklandığını bildirdi. 
     Lahor yönünden gelen Karaçi Express, onarım için Gotki kasabası yakınlarındaki bir istasyonda duran Ketta Express'e arkadan çarpmış, Karaçi'den gelen 3. bir tren de çarpışan bu trenlere vurmuştu. 
     Karaçi'ye 430 kilometre uzaklıktaki Gotki'de meydana gelen kaza şafaktan önce olmuştu. Kaza esnasında trenlerde 2000 civarında yolcu bulunuyordu. 
     Bu arada, Pakistan Devlet Başkanı Pervez Müşerref kaza bölgesini ziyaret etti. Müşerref, devlet televizyonunda yaptığı açıklamada, bu olayın sabotaj olmadığını, dikkatsizlikten kaynaklandığını söyledi. 
     
</TEXT>
</DOC>
