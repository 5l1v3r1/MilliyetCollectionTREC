<DOC>
<DOCNO> 389565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo15.html </URL>
<DATE> 2005/10/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mehmet Ali Yılmaz'ın oğlu, Amerikan Futbol Ligi'ni kuruyor... 
</HEADLINE>
<TEXT>

     Yunus Kaymaz 

Eski Spordan Sorumlu Devlet Bakanı ve Türk futbolunun duayenlerinden Mehmet Ali Yılmaz'ın oğlu Soner Yılmaz, Amerikan Futbol Ligi'ni kuruyor. 
     Uzun yıllardır Türk futboluna emek veren Trabzonspor Kulüp başkanlığı, Spordan Sorumlu Devlet Bakanlığı yapan ve Türkiye Futbol Federasyonu'nun Kanunu'nu hazırlayarak özerk bir yapıya kavuşturan Mehmet Ali Yılmaz'ın oğlu olan Soner Yılmaz, futbolun bu kadar çok revaçta olduğu bir ülkede, farklı bir futbolun, Amerikan futbolunun gelişmesi için emek veriyor. 
     Beyzbol Federasyonu yönetim kurulu görevini kabul ettikten sonra Amerikan futbolundan sorumlu asbaşkanlık görevine getirilen Soner Yılmaz, bu sporun tanıtılması, gelişmesi ve sevilmesi için kolları sıvadı. 
     Amerikan futboluna ilgisinin ABD'de öğrenim gördüğü dönemlerde başladığını belirten Yılmaz, ''Arkadaşlarla kendi aramızda oynuyorduk, maçlara gidiyorduk. Ben bu federasyonun kuruluşundan beri yönetimde yer alıyorum. Başkanımız Amerikan Futbolu Ligi ile ilgili düşüncelerini açınca ben de bu göreve talip oldum'' diye konuştu. 
     
     ''ÖNCELİKLİ HEDEFİMİZ LİG KURMAK'' 
     Soner Yılmaz, AA muhabirine yaptığı açıklamada, öncelikle kulüpleri bir araya getirip bir lig kuracaklarını kaydetti. 
     Şu ana kadar kendilerine 10 takımın başvurduğunu ifade eden Yılmaz, ''Bu takımlar kendi aralarında 12 Kasım'da hazırlık maçı yapacaklar. Eğer takımları ve malzemelerini yeterli görürsek 26-27 Kasım tarihlerinde de Amerikan Futbolu Ligi'ne start vereceğiz. Ligimizi tescil ettirip, şampiyon olan takımımızla Avrupa Kupası'nda da mücadele etmek istiyoruz'' dedi. 
     İleriye dönük planları arasında Avrupa Kupası finalini Türkiye'de organize etmek olduğunu da dile getiren Yılmaz, bunun için Gençlik ve Spor Genel Müdürlüğü'nden saha istediklerini ve genel müdürlüğün kendilerine en kısa zamanda Çatalca'da bir saha sözü verdiğini bildirdi. 
     
</TEXT>
</DOC>
