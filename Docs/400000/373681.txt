<DOC>
<DOCNO> 373681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/spo05.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler darbe aldı 
</HEADLINE>
<TEXT>


Milli Takımımız'ın kritik maçları öncesinde keyfi kaçtı. Sakatlanan Emre Belözoğlu'nun forma giymesi riske girdi. Beşiktaşlı Gökhan'ın burnu kırıldı, İbrahim Toraman başından yaralandı 


Ay - Yıldızlı takımımızın, Dünya Kupası Grup Elemeleri'nde oynayacağı Danimarka ve Ukrayna maçları öncesinde sürpriz sakatlıklar yaşandı. 
Emre Belözoğlu dün Newcastle United'ın, Manchester United ile oynadığı maçta ilk on birde şans buldu. Emre Belözoğlu 22. dakikada alt arka adalesinden sakatlandı ve oyundan çıkmak zorunda kaldı. Adalesinde yırtık şüphesi olan başarılı futbolcunun durumu bugün kesinlik kazanacak. Emre'nin İngiltere'de kontrolden geçeceği ve çıkacak sonuca göre Milli Takım kampına katılacağı açıklandı. Ancak başarılı oyuncunun Danimarka maçına yetişmesinin zor olduğu da bildirildi. 
Öte yandan dünkü Diyarbakır maçında başına darbe alan ve burnu kırılan Beşiktaşlı Gökhan Zan'ın forma giymesinin olanaksız olduğu açıklandı. Başından yaralanan İbrahim Toraman yüzünden Milli Takım'ın defans kurgusu yara aldı. 

Kampa girdiler 
A Milli Takımımız, 3 Eylül'de İstanbul'da Danimarka, 7 Eylül'de Kiev'de Ukrayna ile oynayacağı kritik karşılaşmalar için dün kampa girdi. 
Ay - Yıldızlılar, çalışmalarına bugün Fenerbahçe Dereağzı Tesisleri'nde yapacağı iki antrenmanla başlayacak. Yarın ve çarşamba günü de yine aynı tesislerde çift idman yapacak olan Milliler, perşembe gününü tek idmanla tamamlayacak. Danimarka maçı öncesindeki son antrenman ise Beşiktaş İnönü Stadı'nda gerçekleştirilecek. 
Bu arada Fatih Terim, iki kritik maçla ilgili olarak bugün detaylı bir basın toplantısı yapacak. 

Per Nielsen şoku 

3 Eylül'de İstanbul'da Milli Takımımız'a konuk olacak Danimarka'nın liberosu Brondbyli Per Nielsen'in, Aarhus lig maçında elmacık kemiği kırıldı 

İRFAN KURTULMUŞ KOPENHAG 

Dünya Kupası Eleme Grubu'nda 3 Eylül Cumartesi günü Milli Takımız ile İstanbul'da kritik bir sınav verecek Danimarka sakatlık şoku ile sarsıldı. 
Danimarka Milli Takımı'nın liberosu Per Nielsen dün takımı Brondby'in deplasmanda oynadığı Aarhus maçında sakatlandı. Bitime beş dakika kala takım arkadaşı Thomas Hansen'le çarpışarak ciddi bir şekilde yaralanan Nielsen hastaneye kaldırıldı. Tecrübeli futbolcunun yapılan ilk muayenesinde elmacık kemiğinin kırıldığı ve Türkiye maçında forma giymesinin çok zor olduğu belirtildi. 
Bu arada Danimarka Milli Takımı dün akşam Kopenhag'ın 15 kilometre kuzeyinde bulunan Vedbaek'te kampa girdi. 

Ümitler'den topbaşı 

Avrupa Şampiyonası Eleme Grubu'nda Danimarka ve Ukrayna ile karşılaşacak olan Ümit Milli Takımımız da dün kampa girdi. 14 puanla grupta 4. sırada yer alan Ümitler, yarın 2 Eylül cuma günü İstanbul'da Danimarka'yı ağırladıktan sonra, 6 Eylül salı günü deplasmanda Ukrayna ile kozlarını paylaşacak. Ay - Yıldızlılar iki karşılaşmayı da kazanıp, gücünü göstermek istiyor. 


</TEXT>
</DOC>
