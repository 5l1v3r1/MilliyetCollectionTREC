<DOC>
<DOCNO> 395193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo30.html </URL>
<DATE> 2005/11/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İsviçre'nin hocası Dün yaşananlar takımda baskı oluşturmadı... 
</HEADLINE>
<TEXT>

     İsviçre Milli Takımı Teknik Direktörü Kobi Kuhn, "Türk takımı çok saldırgan oynayacaktır. Biz de bu duruma hazırlıklı olacağız" dedi. 
     İsviçreli ve Türk çok sayıda medya mensubunun izlediği basın toplantısında, yarınki rövanş öncesi gerginleşen ortamı yumuşatıcı mesajlarıyla dikkat çeken Kuhn, soruları yanıtladı. 
     Kuhn, dün yaşanan olaylarla ilgili 'takımda baskı oluştu mu ' sorusuna "Hayır baskı oluşmadı, biz burada sadece futbol konuşmak istiyoruz, saha dışında yaşananlar bizi ilgilendirmiyor." dedi. 
     Köbi, İsviçre'de yaşananlarla ilgili olarak gelen soruları ise şaşırtıcı bir şekilde yanıtladı "Bu soruları niye sorduğunuzu anlamıyorum. Türk milli takımı İsviçre'de son derece iyi karşılandı ve kibar bir şekilde ağırlandı". 
     2-0’ın rövanşında Türk Milli Takımı’nın yarın atak bir oyunu tercih edeceğini vurgulayan Kuhn, "Bence de Türk takımı çok saldırgan oynayacaktır. Bu çok açık. Biz de bu duruma hazırlıklı olacağız, stratejimizi buna göre düzenleyeceğiz. Biz zorlukların farkındayız ve Türkiye gibi büyük takımlara karşı ilk kez oynamıyoruz. Böyle takımlar çok büyük baskı kurarlar. Hep dikkat etmek lazım, çok ileride oynarsanız, arkada açıklar verirsiniz" dedi. 
     
     TAKTİĞİ DEĞİŞTİRMEYECEĞİM 

     İsviçre Milli Takımı Teknik Direktörü Köbi Kuhn, Türk milli takımı ile ilgili bir soru üzerine de şunları söyledi 
     "Türkiye açısından bakınca 2-0 yenik durumda olmak kolay değil.. Bunu düzeltmek için ellerinden geleni yapacaklardır.. Risk alacaklardır.. Ama ben Fatih Terim değilim, ne yapacağını bilemem.. Benim kendi sorunlarım var, onları çözmem gerekecek.. Emre, Hamit Altıntop.. Bunlar Türk Milli Takımı'nın eksikleriydi.. Maçtan en geç bir saat önce kadroları görmüş olacağız ve buna göre de taktikleri vereceğiz.. Türkler sahaya hangi taktikle çıkarsa çıksın, İsviçre takımında hiç bir değişiklik yapılmayacaktır.. " 
     
     EMRE VE HAMİT’İN OYNAMALARI 

     Bern’deki ilk maçta sarı kart cezaları nedeniyle oynayamayan Emre Belözoğlu ve Hamit Altıntop’un yarınki rövanşta forma giyeceklerinin hatırlatılması üzerine de Kuhn, şunları kaydetti 
     "Bizim takım üzerinde doğrudan bir etkisi olmaz, Türk takımına etkisi olur. Her ikisi de çok iyi ve güçlü oyuncular, ancak oynayacaklar diye de çekinmiyoruz. Onlara göre özel bir taktik de düşünmüyoruz. Türkiye bunların eksikliğini ilk maçta hissetti. 
     Rövanşta da rakibin kadrosunu aldıktan sonra ona göre taktiğimizi belirleyeceğiz. Bizim açımızdan durumu tabii ki zorlaştıracak. Ama 11’e 11 oynayacağız. 90 dakikanın sonunda kimin daha iyi olduğunu göreceğiz." Bern’deki maçın bitiminde Fatih Terim ile el sıkıştıklarını kaydeden Kuhn, "Normal olan da bu. İkimizin de uzun uzun konuşma vakti olmamıştı ama tabii ki maçtan sonra el sıkıştık" dedi. 
     Türk Milli Takımı’nın özellikle deplasmanlarda çok iyi oynadığını anlatan Kobi Kuhn, "Elemelerde dışarıda iç sahaya oranla daha fazla puan topladılar. Sanırım bu durumda bile çok iyi oynadık ve tabii ki şimdi durum tamamen değişmiş durumda. Şimdi durum 0-2 ve bu da oyunun akışını mutlaka değiştirecektir. Ama biz de buna göre önlemleri alacağız" dedi. 
     
     HAKEM KONUSU 

     Yarınki maçın hakeminin daha önce değiştirilmesiyle ilgili bir soru üzerine, bu konuda İsviçre’nin düşüncesini açıklayan Kuhn, bunu Türkiye Futbol Federasyonu’nun istemediğini, sadece FIFA’nın karar verdiğini söyledi. 
     İlk maçın hakemi Lubos Michel’in yönetimiyle ilgili bir soruya ise Kuhn, "İlk maçta kendisi çok iyiydi ve hata yapmadı. Dünyanın en iyi hakemlerinden birisidir. Yarınki maçta da kırmızı takımla beyaz takım karşı karşıya gelecek ve hakem konuşulmayacak" dedi. 
     
     "ATMOSFERE ALIŞIĞIZ" 

     Yarınki maçın yapılacağı FB Şükrü Saracoğlu Stadı’nın atmosferi ve taraftar baskısının futbolcularını nasıl etkileyeceğinin sorulması üzerine de İsviçre Milli Takımı Teknik Direktörü Kuhn, "Bizim oyuncularımız Avrupa’nın her yerinde forma giyiyorlar. Kalabalık statlarda oynamaya alışıklar. Böyle statlar ve seyirci Avrupa’nın her yerinde var. Onun için yarın sorun olacağını düşünmüyorum" diye konuştu. 
     Finallere gidememeleri durumunda üzüleceklerini anlatan Kuhn, yarın akşam kazanmaya çalışacaklarını, ancak futbolun içinde yenmenin ve yenilmenin de bulunduğunu bildiklerini söyledi. 
     Bu arada, Türk basın mensuplarının İsviçre’de statta yaşanan olaylarla ilgili ısrarlı soruları üzerine İsviçre Futbol Federasyonu Medya Sorumlusu söz alarak, "İsviçre’de Türk Milli Takımı’nın ağırlanması gayet iyiydi. Bu soruları neden sordunuz, anlayamadım " dedi. 
     Bir basın mensubunun, İstanbul’da alınan güvenlik önlemlerinin fazlalığını nasıl karşıladıklarını sorması üzerine ise, İsviçre Futbol Federasyonu Genel Sekreteri devreye girerek, "Çok normal. Taraftar her yerde taraftardır" diye konuştu. 
     Bu arada, dün akşamki idmanı iptal ediş gerekçelerini otele çok geç gelmeleri olarak açıklayan İsviçreliler, bu akşam yapılacak idmanın ilk 15 dakikasının basına açık olacığını söylediler. 
     Diğer yandan, Türk ve İsviçreli medya mensuplarının büyük ilgi gösterdiği basın toplantısında Fransızca, Almanca ve İngilizce konuşuldu. İsviçre Milli Takımı Teknik Direktörü Kuhn, toplantının başlarında Almanca konuşurken, Türk gazeteciler "İngilizce tercüme yok" diye tepkide bulundu. Bunun üzerine Türkiye Futbol Federasyonu tercümanı devreye girdi ve tercüme krizi tatlıya bağlandı. 
     TÜRKİYE VE İSVİÇRE'DEN DOSTLUK MESAJI 
     Türkiye Futbol Federasyonu Başkanı Levent Bıçakcı ile İsviçre Futbol Federasyonu Başkanı Ralph M. Zloczower, Çırağan otelde biraraya gelerek dostluk mesajı verdi. 
     Futbol Federasyonu'ndan yapılan açıklamada, Bıçakcı'nın görüşmede, dün yaşanan olayların tamamen Futbol Federasyonu'nun kontrolü dışında geliştiğini belirterek, "Bizim de onaylamadığımız bu aşamaya, İsviçreli taraftarların milli marşımız çalınırken gösterdikleri tepkiler nedeniyle gelindi. Bu hassasiyeti anlayışla karşılayacağınızı umuyorum. Her türlü önlemi aldık. Bundan sonra en ufak bir rahatsızlık yaşayacağınızı sanmıyorum" dediği bildirildi. 
     İsviçre Futbol Federasyonu Başkanı Zloczower ise Başkan Bıçakcı'ya "Dünü unutmamız gerek. Bu olaylar geride kaldı. Bundan sonrasında tatsız gelişmelerin yaşanmamasını ve iyi bir maç olmasını diliyorum" yanıtını verdiği kaydedildi. İki Başkan, federasyonları arasındaki ilişkilerin güçlenerek sürdürülmesi konusunda da iyi niyet içeren girişimlerin devam etmesi temennilerini birbirlerine iletti. 
     
     BIÇAKCI SAĞDUYU İSTEDİ 

     Futbol Federasyonu Başkanı Levent Bıçakcı yarınki karşılaşma öncesinde tüm futbolseverleri sağduyulu olmaya çağırdı. 
     Tüm Türkiye'nin bu maça verdiği önemden memnun olduğunu vurgulayan Başkan Bıçakcı, bu desteğin hiçbir fiziki güç kullanılmadan yapılmasının Türkiye'nin uluslararası alandaki saygınlığı açısından da gerekli olduğunu belirtti. 
     Biletlerin tükenmek üzere olduğunu belirten Bıçakcı, 16 Kasım akşamı Şükrü Saracoğlu Stadyumunu dolduracak 42 bin seyirciden en güçlü tezahüratı yapmalarını, ancak ceza alınmasını gerektirecek herhangi bir davranışta bulunmamalarını bir kez daha rica etti. 
     Bıçakcı, İsviçre kafilesinin otobüsüne yumurta atılmasını tasvip etmediklerinin altını çizdi. İsviçre Milli Takımı'nın Türkiye'de misafir olduğunu belirten Bıçakcı, misafire saygı göstermenin milli değerlerimiz arasında yer aldığını da hatırlattı. 
     İsviçre Futbol Federasyonu ile hiçbir problemleri olmadığını vurgulayan Bıçakcı, İsviçre Futbol Federasyonu Başkanı Zloczower ile biraraya geldiklerini ve iki ülke arasındaki iyi ilişkilerin bu maçlar sayesinde güçlenerek devam edeceğini söyledi. 

     
</TEXT>
</DOC>
