<DOC>
<DOCNO> 373295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/yozer.html </URL>
<DATE> 2005/08/27/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hırs yetmiyor 
</HEADLINE>
<TEXT>



Bir takımın oynadığı futbol arasında bu kadar fark olmamalı. İlk yarıda sıcak havaya rağmen çok yüksek bir tempo, ancak ikinci yarıda rakip kurnazlıklarına tamamen mahkum olmuş, eli cebinde gezen bir takım. Futbol yaratıcılıklarını tamamen Hasan Şaş'ın eline bırakan Galatasaray'ın her şeyi bu oyuncunun maç sabahları sağından kalkmamasına bağlı. Ve sadece A planı olan Galatasaray'ın B planı ise 10 yıldır olduğu gibi Hakan Şükür'e yapılan doldur boşaltlar. Tabii ki futbolda bu kadar farklılık ve futbol adına yetersizlikler o takımın puan kaybetmesini kaçınılmaz kılar. 
İlhan'ın attığı gol bir kez daha izlenirse Galatasaray'ın bu sezonki en önemli sıkıntısı ortaya çıkacak. El Taib kendi yarı alanından aldığı topla yana ve dikeye belki de 30 metre yol kat etti. Ancak neredeyse yolda çay molası bile vermeyi düşünen El Taib'e bir Allahın kulu Galatasaraylı oyuncu dokunmadı bile. Saidou bu mesafe boyunca El Taib'in hemen arkasında iyi bir refakatçi oldu. Orta alanda düşürse alt tarafı faul olacak. Ama onu da yapmadı. Ve gol de geldi. 
Galatasaray'ın hırsına diyecek yok. Maçı son ana kadar bırakmadılar. Ancak galibiyet için bazen inatçılık yeterli olmuyor. İlk yarıda Galatasaray sahanın tam hakimiydi. Ama bu hakimiyet sırasında kanatlar hiç kullanılmadı. Sadece Hasan Şaş ve Altan'ın ortak çabası ile hücum bölgelerinde etkili oldular. Ümit Karan çok sinsi dalışlarla sürekli gol aradı. Ancak onun dışında pozisyona giren oyuncu yoktu. Hakan bu yarıda belki pozisyon sıkıntısı çekti ancak Gaziantep defansı onunla fazla uğraşınca Ümit Karan boş alanları çok buldu. Ve yine Hasan Şaş'ın muhteşem pası ile bir de gol attı. 
Ancak ilk yarıdaki güzel ama eksik olan bu futbol ikinci yarıya önde girmelerine yetmedi. Bu kez eksik yönleri ortaya çıktı. Kanatlarda Orhan Ak ve Cihan çok aksıyor. Her ikisi de çok kolay çalım yiyiyorlar. Önlerinde biraz etkili olan bir oyuncu onları çok sıkıntıya sokuyor. Ayrıca hücuma da katkı veremiyorlar ve ilk toplarda hep gecikiyorlar. Böyle bir anda Lazarov sol kanattan öyle bir gol attı ki maçın en göze hoş gelen vuruşuydu. 
Gaziantepspor maç boyunca disiplinini hiç bozmadı. Hazırladığı planı sonuna kadar uygulamaya çalıştı. Ancak galibiyet heyecanı son dakikalarda onların paniğe girmesine neden oldu. Ev sahibi takım özellikle ikinci yarıda oyunu geniş alanlara yaydı. Hücumda bu sistemle Tomas ve Song'un dengesini bozdu. Orta alanda Özgür, Erdal ve El Taib her dönen topta tehlike yarattı. Ayrıca bu üçlü Ergün ve Saidou ikilisine hiç rahat vermedi. El Taib orta alanda öylesine klas oynadı ki, Galatasaray savunması onun karşısında sürekli dengesiz kaldı. Attığı öldürücü paslar hem Tomas'ı, hem de Song'u kroke etti. 
Bu maçta Galatasaray bir puanı aldıysa bunu hiç şüphesiz Hasan ile Altan'ın son ana kadar sergilediği mücadeleye borçlu. Ve şu gösterdi ki Galatasaray'a sadece sol değil bir de sağ kanat lazım. Ve bir de mücadeleci orta saha. 
Bu İliç ne olacak çok merak ediyorum. Daha transfere yedi sekiz gün var. Kızmaca yok ama en kısa yoldan gönderilmesi herkesin hayrına. Onun yerine yabancı almaya da gerek yok. İç piyasadan gözün kapalı bir orta alan al, aynı işi yapar. Hem de döviz gitmez. 


</TEXT>
</DOC>
