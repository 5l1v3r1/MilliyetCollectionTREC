<DOC>
<DOCNO> 378972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko45.html </URL>
<DATE> 2005/09/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TMSF Başkanı Telsim'in satış sürecinde bir aksama yok, olmayacak 
</HEADLINE>
<TEXT>

     Medine Taşdelen AA 

Tasarruf Mevduatı Sigorta Fonu TMSF Başkanı Ahmet Ertürk, Telsim'in satışını ilan ettikleri tarihte yapmaya kararlı olduklarını ve şu anda süreçte herhangi bir aksama olmadığını bildirdi. 
     Ertürk, ''RICO davası kapsamında Uzan ailesinin Motorola ile anlaştığı'' yönündeki değerlendirmelere ilişkin yaptığı açıklamada, Uzan Ailesi'nin yaptığı bu girişimin Fon'un gerçekleştireceği, Uzan varlıklarının hiçbir satışını etkilemeyeceğini, TMSF'nin pozisyonunda yeni bir durum ortaya çıkarmadığını ve değişiklik yapmadığını söyledi. 
     Telsim için şartnamede belirtilen ön yeterlilik incelemesi için gerekli belgelerin en geç 19 Eylül'de saat 16.00'ya kadar teslim edilmesi gerektiğini hatırlatan Ertürk, ''Şu anda bir erteleme söz konusu değil. Böyle bir şey olmaz'' dedi. 
     Muhtemel alıcıların dosyaları aldığını ve almaya devam ettiğine değinen Ertürk, ''Biz Telsim'in satışını, ilan ettiğimiz tarihte yapmaya kararlıyız. Şu anda süreçte herhangi bir aksama yok, olmayacak da'' diye konuştu. 
     
     ''FİYAT DÜŞÜRME GİRİŞİMLERİ KENDİLERİNE ZARAR VERİR'' 

     Ertürk, Uzan Ailesi'nin RICO davasındaki girişiminin Telsim'in fiyatını etkileyip etkilemeyeceğine ilişkin olarak da, şunları kaydetti 
     ''Öyle bir ihtimal var ama bu ihtimali en çok düşünmesi gerekenler Uzan Ailesi. Çünkü yaptığımız satıştan elde edeceğimiz hasılatı tamamen Uzan Ailesi'nin borçlarından düşeceğiz. Bu şirketin daha yüksek değere satılmaması için girişimlerde bulunmanın mantığını anlıyor değilim. Açıkçası bir intihar bu. Kendi kendilerine darbe vuran bir girişim. Sonuçta bu malı öyle veya böyle satacağız. Pazarda, açık artırmada ne çıkarsa o fiyata satacağız. Tabii ki şartnamede belli şartlarımız var. O çerçevede satacağız. 
     Fiyatı düşürmeye, piyasayı etkilemeye dönük girişimler kendilerine zarar verir. Biz bunu defalarca kendileriyle konuştuk. Gelin bize yardımcı olun, sizden olan kamu alacağını tahsil etmek için çalışıyoruz. Siz de bize yardımcı olun diye... Bu borcu inkar etmediğinize göre, çıkıp da bizim kamuya 6 milyar dolarlık borcumuz yok. Bu yalandır, iftiradır demediğinize göre bu parayı ödemeniz lazım. Bu parayı nasıl ödeyeceksiniz Varlık satarak ödeyeceksiniz. Biz de bu satışları yaparak, bu alacaklarımızı tahsile çalışıyoruz. Açıkçası bu kendi kendilerine darbe vuran bir girişim.'' 
     
     ''SAHİPLİK SORUNU YOK'' 

     TMSF Başkanı Ertürk, Uzan Ailesi'nin son girişimi nedeniyle Telsim'de bir sahiplik sorunu olmadığını ifade ederek, şöyle devam etti 
     ''Çünkü RICO davası kapsamında hisselerin Motorola veya mahkemeye devredilmesi, mülkiyetin devri anlamına gelmiyor. Bu tamamen bir tedbir. O nedenle şirkette sahiplik sorunu yok. Bu girişim, böyle bir durum ortaya çıkarmış değil. Hisselerin satılması ayrı şey, teminat olarak verilmesi ayrı şey. Burada tamamen hisselerin teminat olarak devri anlamı söz konusu. Zaten yüzde 66'lık hisselerin yüzde 23'ü İsviçre'de emanette duruyor. Bunlar, bir operasyonla yüzde 66'yı yüzde 22-23'lere düşürdüler. RICO davasında orijinal hisseleri, yani yüzde 66'yı bize verin deniyor. Bir de öyle bir kritik durum var. O nedenle RICO davası kapsamında aradaki farkın, yani İsviçre'de emanette duran yüzde 23 ile yüzde 66 arasındaki farkın da Uzan ailesi tarafından mahkemeye tevdii isteniyordu. Bu girişim, Biz bunu vermeye yanaşıyoruz ama veremiyoruz. Çünkü bu hisseler bizim kontrolümüzde değil anlamında. Bu, bizim pozisyonumuzu ve Telsim'i etkileyen yeni bir durum ortaya çıkarmıyor.'' Ahmet Ertürk, söz konusu girişimin Uzan Ailesi'nin hukuk dışı girişimlerinin bir örneği olduğunu ifade ederek, ''Hukuk düzenini borçlarını ödememek için kullanmaya çalışan bir anlayış, maalesef Türkiye'ye 6 milyar dolara mal oldu. Hala bu girişimlerin sürdürülmesi kimseye yarar sağlamaz'' diye konuştu. 

     
</TEXT>
</DOC>
