<DOC>
<DOCNO> 371762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/spo01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündem Ailton 
</HEADLINE>
<TEXT>


1- Beşiktaş'ın yeni yıldızı, oyundan çıkarken yaptığı hareketleri heyecanına bağladı, "Sadece 2. golü atmayı hayal etmiştim" dedi. 2- Çalımbay'ın soyunma odasında Ailton'a çok kızdığı öğrenildi. Başarılı hocayı yardımcılarının zorlukla sakinleştirdiği bildirildi. 3- Başkan Demirören ise Sambacı'ya para cezası vermeyeceklerini dile getirdi, "Ancak golleri nedeniyle prim vermeliyiz" dedi 

BİLAL MEŞE 


Beşiktaş camiası, Gençlerbirliği zaferinin ardından yeni transfer Ailton'u konuşuyor. Brezilyalı yıldızın 3 puanı getiren golünün yanısıra, ikinci yarıda oyundan çıkarken gösterdiği tepki gündeme damgasını vurdu. 
Karşılaşmanın ardından Teknik Direktör Rıza Çalımbay ve arkadaşlarından özür dileyen Ailton, heyecanının kurbanı olduğunu iddia etti. Sambacı, "O ana kadar iyi oynamadığımı biliyordum. Ancak attığım gol bana moral oldu. İkincisini atmak isterken, bir anda oyundan alındım. Olumsuz etkilendim. Hareketim hoş değildi. Aşırı heyecan ve gol atma isteği nedeniyle bu hatayı yaptım. Herkesten özür diliyorum" dedi. 

Çalımbay kızdı 
Teknik Direktör Rıza Çalımbay'ın oyundan çıkarken el kol hareketleri yapan ve tozluklarını atan Ailton'a çok sinirlendiği bildirildi. Karşılaşmanın ardından soyunma odasında barut gibi olan Çalımbay'ı yardımcılarının zor sakinleştirdiği öğrenildi. Başarılı teknik adam, olayla ilgili olarak, "Bırakın bana olanı, asıl yanlışı arkadaşlarına yaptı. Onlara saygı duyması şart. Biri oynayacak, biri oyundan alınacak. Bugün o, yarın bir başkası" ifadelerini kullandı. Bu arada futbolcuların Rıza Çalımbay'ı ilk kez bu kadar sinirli gördüğü öğrenildi. 

Başkan'dan destek 
Siyah - Beyazlı kulübün patronu Yıldırım Demirören ise Ailton konusuna farklı bir yaklaşım gösterdi. Demirören, Brezilyalı futbolcuya ceza vermelerinin gündemde olmadığını belirterek, "Ailton karşılaşmadan sonra hem hocasından, hem de arkadaşlarından özür dileyerek hatasını anladı. Ceza vermemiz söz konusu değil. Ancak attığı goller nedeniyle Ailton'a prim verebiliriz" diye konuştu. 
Asbaşkan Kıvanç Oktay ise Ailton'un özür dileyerek kendisini affettirdiğini ve bu konunun büyütülmemesi gerektiğini belirtti. 

Fener'e taş 

Siyah - Beyazlı kulübün Asbaşkanı Erhan Kamışlı, Kleberson ve Ailton gibi oyuncuları almanın yürek ve güç istediğini belirtti. Kamışlı, "1 Ailton, 2.5 Appiah eder" sözleriyle ezeli rakipleri Fenerbahçe'ye de göndermeler yaptı. Beşiktaş Asbaşkanı, "Del Bosque döneminde Kleberson'u almak istemiştik. Ancak kendisi inanmadı ve çok para versek bile bu transferin rüya olduğunu belirtti. Şimdi Kleberson, Beşiktaş'ta. Del Bosque'nin rüyası gerçekleşti. Diyarbakır ve Rize engellerini aşıp, Fenerbahçe derbisine zafer parolasıyla çıkacağız" diye konuştu. 

Hedef Vaduz 

Turkcell Süper Ligi'nde Gençlerbirliği engelini aşarak, 3 puanın sahibi olan Beşiktaş, gözünü çarşamba günü oynayacağı Vaduz rövanşına çevirdi. Bugünden itibaren kritik maçın hazırlıklarına başlayacak olan Siyah - Beyazlılar'da futbolculara bir dizi yasaklar da getirildi. Teknik heyet, Vaduz maçının sonuna kadar medyaya açıklama yasağı koydu. Bu arada rövanş maçında ismi UEFA'ya bildirilmeyen Kleberson ile cezalı olan Tümer Metin takımdaki yerlerini alamayacak. 


</TEXT>
</DOC>
