<DOC>
<DOCNO> 398059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas06.html </URL>
<DATE> 2005/11/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Depresyon ve sigara beli de vuruyor 
</HEADLINE>
<TEXT>

     
     Tuncay DAĞLI ADANA, DHA 
     
ÇUKUROVA Üniversitesi Tıp Fakültesi Ortopedi ve Travmatoloji Anabilim Dalı Öğretim Üyesi Prof. Dr. Mahir Gülşen, Bel Ağrısı’ konulu konferansında, ülkemizde milyonlarca kişinin çeşitli nedenlerle bel ağrısı çektiğini, bunda stres, depresyon ve sigara kullanımının da önemli etken olduğunu söyledi. 
     Bel ağrısı konusunda ciddi bir tablo ile karşıkarşıya olduğumuzu belirten Prof. Dr. Mahir Gülşen, gelişmiş toplumlarda yaşayanların daha çok bel ağrısı çektiğini, çünkü teknolojiyi kullanmanın da bu rahatsızlığa neden olduğunu vurguladı. Hareketli işlerde çalışanların aksine, sabahtan akşama kadar bilgisayar başında oturan ya da klasik memur anlayışı ile koltuğundan kalkmayan kişilerin daha çok stres yaşadığını anlatan Prof. Dr. Mahir Gülşen şunları söyledi 
     Bel ağrısı yaşlı- genç bir çok kişide var. Ancak uzun süre hastalık çeken, hareketsiz yaşam süren, kilo sorunu olan, ağır iş yapan, doğum yapmış bayanlar, iki büklüm çalışan diş hekimleri, uzun süre oturan kişiler, romatizmal hastalığı olanlar, düzgün oturmayanlar, kemik erimesi olanlar, ağır spor yapanlar, stres altında kalanlar, uzun süreli araç kullanan şoförler, doğuştan belinde kayma olanlar, karın kasları ve vücut biçimi zayıf olanlar, ortası çökük uygun olmayan yataklarda yatanlarda bel ağrısı daha fazla oluşuyor. Ayrıca sigara içenlerin omurları arasındaki disklerde daha erken boşluklar ortaya çıkıyor ve meydana gelen çöküntü ağrı yapıyor. Ruhsal ve duygusal gerginlik yaşayanlarda da bel ağrıları sıkça görülmektedir. Eğlenen, neşeli insanların beli ağrımaz ama, masa başında oturup 24 saat ay sonunu nasıl getireceğim diye düşünen memur ile geleceğinden umutsuz işçinin beli daha çok ağrır.'' Bel ağrısının düşme, çarpma, ezilme, adalede yırtılma, disklerde yırtık, ağır kaldırma gibi çeşitli nedenlerle de ortaya çıkabildiğini kaydeden Prof. Dr. Mahir Gülşen, bu rahatsızlığın ihmal edilmemesi gerektiğini vurguladı. 
     Balcalı Hastanesi Hipokrat Konferans Salonu’ndaki konuşması yaşlı genç çok sayıda vatandaş ve sağlık elemanları tarafından izlenen Prof. Dr. Mahir Gülşen, el kaldırma yöntemi ile yaptığı anketle de bir çok kişinin bel ağrısı çektiğini tespit etti. 
     
</TEXT>
</DOC>
