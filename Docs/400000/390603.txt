<DOC>
<DOCNO> 390603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/axsiy02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te 'bir oy' krizi 
</HEADLINE>
<TEXT>


AKP'nin torba yasada nitelikli çoğunluğa salonda olmayan bir vekilin oyuyla ulaşmaya çalışması Meclis'te tartışmalara yol açtı 

ÖNDER YILMAZ Ankara 


AKP, TBMM Genel Kurulu'nda görüşülen torba yasada belediye başkanlarına af getiren düzenleme için çıkan 329 oyu, "çocuğu hasta" gerekçesiyle orada olmayan bir milletvekilinin pusulasıyla "nitelikli çoğunluk" olan 330'a tamamlamak isteyince "kriz" yaşandı. Sert tartışmaların ardından ikinci oylamada düzenleme reddedildi. 
AKP, önceki gece Genel Kurul'da görüşmeleri süren torba tasarıya, çalışanlarına fazla ödeme yapan belediye başkanları hakkındaki davaların düşürülmesi için hüküm eklemek istedi. Af niteliğindeki bu önergenin kabulü için içtüzük gereği 330 oy şartı arandı. Ancak 329 kabul oyu çıktı. 

Tekrar oylandı 
AKP Genel Başkan Yardımcısı Akif Gülle, oylama süresi bittikten sonra bir oy pusulasını Başkanlık Divanı'na verdi. CHP ve ANAP'lılar, Genel Kurul'da olmayan milletvekili adına oy kullanıldığını öne sürerek pusulanın geçersiz sayılmasını istedi. Sert tartışmalar nedeniyle oturuma yarım saat ara verildi. 
TBMM Başkan Vekili Nevzat Pakdil, verilen aradan sonra k tip üyeler arasındaki görüş ayrılığı nedeniyle oylamanın yenileneceğini ilan etti. 

Çocuğu hastaymış 
Pakdil, oylamanın tekrar edileceğini söyleyince Genel Kurul yeniden karışırken, CHP Milletvekili Mustafa Özyürek AKP'lilere, "Başkanın haysiyetini iki paralık ettiniz" diye bağırdı. Pakdil'in "Haddinizi aşan ifadeler kullanıyorsunuz" demesi üzerine Özyürek, "Bilerek konuşuyorum" dedi. 
Pakdil, Gülle'nin çocuğu hasta olan bir milletvekilinin kendisine verdiği pusulayı divana ilettiğini söyledi. İkinci oylamada af düzenlemesi 327 oyla reddedildi. 

Küfürlü kavga 

TBMM'de gece yarısı kavga çıktı. CHP'li Muharrem İnce'nin uluslararası anlaşmalar görüşüldüğü sırada kürsüde yaptığı konuşmada parti değiştirenleri eleştirmesi üzerine ANAP'lı Hüseyin Güler, "Bize ahlak dersi vermeye hakkın yok" dedi. CHP'liler de ANAP'lılara, "Satılmış p...k" diye laf attı. ANAP'lı Turan Tüysüz, Muharrem Doğan ve Ömer Abuşoğlu, CHP sıralarına doğru yürüdü. Çıkan arbedede CHP'li Şefik Zengin, ANAP'lı Güler'e yumruk savurdu. ANAP'lıları AKP'liler yatıştırdı. 


</TEXT>
</DOC>
