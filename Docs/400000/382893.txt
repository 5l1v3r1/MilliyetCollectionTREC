<DOC>
<DOCNO> 382893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo03.html </URL>
<DATE> 2005/09/30/ </DATE>
<TIME> 05.05 </TIME>
<AUTHOR>  </AUTHOR>
<HEADLINE>
17 yaş altı gençler Brezilya'ya 4-3 yenildi 
</HEADLINE>
<TEXT>

     11. Dünya 17 Yaş Altı B Gençler Futbol Şampiyonası’nda milli takım, yarı finalde Brezilya’ya son dakika golüyle 4-3 yenilerek, final hakkını kaybetti. 
     Peru’da süren şampiyonada milliler, TSİ bu sabaha karşı Trajillo kentindeki Mansiche Stadı’ndaki yarı final maçında, Brezilya ile karşı karşıya geldi. 
     Belçikalı hakem Frank De Bleeckere’in yönettiği maçın daha ilk saniyelerinde Brezilya, Celso’nun golüyle 1-0 öne geçtikten sonra 26. dakikada maçın yıldızı Anderson ve 32. dakikada Marcelo’nun golleriyle farkı 3’e çıkardı. İlk yarının son saniyelerinde milli takımda Erkan Ferin, üstüste 2 sarı kart görerek kırmızı kartla oyun dışında kalınca Türkiye, devre bitiminde soyunma odasına 3-0 yenik ve sahada 10 kişi kalmış olarak gitti. 
     İkinci yarıda eksik olmalarına karşın mükemmel bir performans gösteren ay-yıldızlılar, 47. dakikada Caner Erkin, 70. dakikada Tevfik Köse ve 76. dakikada Nuri Şahin’in golleriyle maçı 3-3’lük eşitliğe getirdiler. Ancak maçın 90. dakikasında Anderson’un pasında Igor’un golüne engel olamayan Türkiye, böylece 4-3’lük yenilgiyle final şansını da son anda kaçırmış oldu. 
     Golden sonra da Serdar Kesci, 2. sarı karttan kırmızı kart görerek, milli takımı 9 kişi bıraktı. 
     Milli takım, şampiyonanın üçüncülük maçında, 2 Ekim Pazar günü TSİ 23.00’de başkent Lima’daki Ulusal Stat’ta, daha önce Avrupa Şampiyonası finalinde yendiği Hollanda ile karşı karşıya gelirken, aynı statta bu maçtan sonra, 3 Ekim Pazartesi TSİ 02.00’de Brezilya ile Meksika, şampiyonluk için karşılaşacak. 
     
     TERİM BİZ ONLARI FİNALE YÜKSELMİŞ SAYIYORUZ 

     11. Dünya 17 Yaş Altı B Gençler Futbol Şampiyonası’nda yarı finalde Brezilya’ya son dakika golüyle 4-3 yenilerek final şansını yitiren milliler, Milli Takımlar Teknik Direktörü Fatih Terim’den övgü aldı. 
     Yarı final maçını izlemek için Peru’da bulunan Fatih Terim, gençlerin ortaya koyduğu oyundan duyduğu memnuniyeti dile getirerek, "Biz onları finale yükselmiş sayıyoruz" dedi. 
     Terim, "Böylesine zorlu bir karşılaşmada 10 kişi kalmak, buna rağmen skoru 3-3’e getirmek hiç kolay değil. Tabii ki yazık oldu, ama gençler müthiş bir oyun çıkardı. Biz onları finale yükselmiş sayıyoruz. Zaten gösterdikleri performansla seyirci desteğini arkalarına almayı ve olumlu etki bırakmayı başardılar. Bu takımla gurur duyuyoruz" diye konuştu. 

     
</TEXT>
</DOC>
