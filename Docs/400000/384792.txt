<DOC>
<DOCNO> 384792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko27.html </URL>
<DATE> 2005/10/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Frankfurter Rundschau Kıbrıslılar, Türkler'in 'barış suyunu' içecek 
</HEADLINE>
<TEXT>

     Alman Frankfurter Rundschau gazetesi, Türkiye'nin KKTC'ye bir boru hattı kurarak içme suyu nakletmeyi planladığını, bundan Kıbrıs'taki Rumların da istifade etmesinin düşünüldüğünü yazdı. 
     Gazetede ''Kıbrıslılar Türklerin 'barış suyunu' içecek'' başlığıyla verilen haberde, Kıbrıs'ta uzun yıllardan bu yana içme suyu sıkıntısı çekildiğine ve bunun hem artan turizm hem de tarım açısından çok önemli olduğuna işaret edilerek, Türkiye'nin planladığı ve Alarko-Holding tarafından yapılacak boru hattı projesinin yöneticisi Oktay Varlıer'in açıklamalarına yer verildi. 
     Varlıer, yaklaşık 10 yıldan bu yana planlamalar üzerinde çalıştıklarını ve sonuçta işe başlayacak olmalarından büyük mutluluk duyduğunu belirterek, yaklaşık 250 milyon dolara mal olması beklenen projeyi 5 yıl içinde hayata geçirmeyi planladıklarını söyledi. 
     Başbakan Recep Tayyip Erdoğan'ın da söz konusu projeyi Kıbrıs sorununun çözümünde önemli bir adım olarak gördüğü ifade edilen haberde, Anamur'dan Girne'ye uzanacak olan 78 kilometrelik boru hattının, Akdeniz'in dibinden değil, yaklaşık 250 metre derinlikten Kıbrıs'a uzanmasının öngörüldüğü kaydedildi. 
     Polietilenden üretilecek olan boruların her 400 metrede bir denizin dibine halatlarla bağlanacağı belirtilen haberde, 1,60 metre kalınlığında imal edilecek borulardan her yıl yaklaşık 75 milyon metreküp içme suyunun Kıbrıs'a pompalanacağı bildirildi. 
     
</TEXT>
</DOC>
