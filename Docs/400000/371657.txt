<DOC>
<DOCNO> 371657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko04.html </URL>
<DATE> 2005/08/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TMSF'nin tahsilatı 2.2 milyar dolara çıktı... 
</HEADLINE>
<TEXT>

     Tasarruf Mevduatı Sigorta Fonu’nun TMSF batık bankaların sahipleri ve diğer kredi borçlularından bu yıl Haziran sonu itibariyle yapabildiği toplam tahsilat 2.2 milyar dolar düzeyine yükseldi. Hakim ortaklar arasında en yüksek ödemeyi Çukurova Grubu yaparken, Sitebank7ın hakim ortağı Sürmeli Grubu’nun yaptığı 9.6 milyon dolarlık ödemeyle TMSF’ye olan nakit borçlarını kapattığı belirlendi. 
     TMSF, Nisan-Haziran 2005 dönemine ilişkin üç aylık faaliyet raporunu açıkladı. Buna göre TMSF Nisan-Haziran döneminde gerek TMSF’ye alınan bankaların hakim ortaklarından gerekse de bu bankaların diğer kredi müşterilerinden olan alacaklarının 638.9 milyon dolarlık kısmını daha tahsil etti. Bu tahsilatla birlikte başlangıçtan bu yıl haziran sonuna kadar olan dönemde toplam 2 milyar 215.3 milyon dolarlık tahsilat gerçekleştirildi. 
     Tahsilatın 1 milyar 4 milyon dolarlık kısmı el konulan bankaların hakim ortaklarından 591.3 milyon doları kurumsal borçlulardan, 89.7 milyon doları ise bireysel borçlulardan tahsil edildi. 
     Geri ödeme sözleşmesi yapılan 11 bankanın hakim ortakları haziran sonu itibariyle TMSF’ye toplam 1 milyar 180.5 milyon dolarlık ödeme yaptı. Sözleşme imzalamayan bankaların hakim ortaklarından yapılan tahsilat ise 3.8 milyon dolar olarak gerçekleşti. 
     
     EN YÜKSEK TAHSİLAT ÇUKUROVA’DAN 
     Banka hakim ortakları arasında şimdiye kadar TMSF’ye en yüksek ödemeyi Pamukbank’ın hakim ortağı olan Çukurova Grubu gerçekleştirdi. Grup, Haziran sonu itibariyle toplam 706.4 milyon dolarlık bir ödeme yaparken, 1 Ağustos’ta yaptığı 135 milyon dolarlık ödemeyle birlikte toplam ödemesini 841.4 milyon dolara çıkardı. 
     Bank Kapital’in hakim ortağı olan Ceylan Grubu, TMSF ve diğer alacaklı bankalarla izaladığı finansal yeniden yapılandırma anlaşması kapsamında TMSF’ye toplam 78.5 milyon dolarlık ödeme yaptı. 
     Medya Grubu firmalarının Etibank nedeniyle TMSF’ye olan borçlarının tasfiyesi kapsamında imzalanan protokol gereğince bu yıl haziran sonuna kadar yapılan toplam tahsilat 86.7 milyon doları buldu. TMSF Medya Grubu’ndan olan alacaklarıyla ilgili olarak bu yıl mayıs ayında 433 milyon dolarlık bir protokol imzalamıştı. 
     
     SÜRMELİ GRUBU NAKİT BORÇLARINI KAPATTI 
     TMSF, Haziran sonuna kadar Demirbank’ın hakim ortaklarından 8.3 milyon dolarlık, Sitebank’ın hakim ortaklarından ise 1.9 milyon dolarlık tahsilat yaptı. Ancak Sitebank’ın hakim ortağı Sürmeli Grubu’nun 8 Temmuz 2005 tarihinde yaptığı 7.7 milyon dolarlık yeni bir ödemeyle TMSF’ye olan nakit borçlarını kapattığı açıklandı. 
     
     BAYINDIRBANK 
     TMSF’nin diğer bankaların aksine tasfiye etmeyip ya da satmayıp çatı banka olarak bünyesinde tuttuğu Bayındıbank’ın hakim ortağı Bayındır Grubu’ndan yapılan tahsilat ise 15.1 milyon dolar olarak gerçekleşti. 
     TMSF borç geri ödeme protokolü imzalayan Yaşarbank’ın hakim ortağı Yaşar Grubu’ndan ise 52 milyon dolarlık tahsilat yaptı. Grubun gayri nakit risklerinde ise 9.6 milyon dolarlık bir düşüş sağlandığı bildirildi. 
     Interbank’ın hakim ortağı olan Nergis Grubu’ndan ise toplam 97.4 milyon dolarlık tahsilat yapıldığı bildirildi. 
     Sümerbank’ın hakim ortağı Garipoğlu Grubu’ndan ise bankanın Fon’a devrinden bu yıl haziran ayı sonuna kadar yapılan tahsilat 32.3 milyon dolar olarak gerçekleşti. 
     TMSF ile 450.7 milyon dolarlık borcun 12 yılda ödenmesine yönelik olarak bir protokol imzalayan Toprakbank’ın hakim ortağı Toprak Grubu’ndan şimdiye kadar yapılan tahsilatın ise 5.9 milyon dolar tahsil edildi. 
     Esbank’tan kaynaklanan borçlarını ödeme konusunda bu yıl başında TMSF ile anlaşan Zeytinoğlu Grubu’nun toplam ödemelerinin ise 47.2 milyon dolara çıktığı belirlendi. 
     
     PROTOKOL YAPMAYANLAR 
     TMSF’nin faaliyet raporunda yer alan bilgilere göre borçlarının geri ödenmesi konusunda protokol imzalamayan İktisat Bankası’nın hakim ortağı Erol Aksoy ve bağlantılı firmalardan toplam 117 milyon dolarlık tüahsilat gerçekleştirildi. 
     Protokol yapmağı için 10 şirketinin yönetim ve denetimine el konulan Yurtbank’ın hakim ortağı Balkaner Grubu’ndan gerçekleştirilen toplam tahsilat ise haziran sonu itibariyle 9.3 milyon dolarda kaldı. 
     TMSF’nin Egebank’ın sahibi Murat demirel’den yaptığı tahsilat ise 35.8 milyon dolar olarak gerçekleşti. TMSF, alacaklarını gerekçe göstererek Demirel Grubu’nun dokuz şirketine geçen ay el koymuştu. 
     
     BANK EKSPRES 
     Bank Expres’in hakim ortağı Korkmaz Yiğit Grubu’ndan ise TMSF’nin şimdiye kadar 13.4 milyon dolarlık tahsilat yaptığı bildirildi. Bu arada Korkmaz Yiğit’in borçlarının tasfiyesine yönelik olarak yaptığı teklifin TMSF tarafından incelenmesinin de devam ettiği açıklandı. 
     Kentbank’ın hakim ortağı Süzer Grubu’ndan ise toplam 12.7 milyon dolarlık tahsilat yapıldığı bildirildi. 
     
     İMAR BANKASI 
     İmar Bankası’nın sahibi olan Uzan Grubu’nun el konulan şirkt ve varlıklarının satışıyla ise toplam 157.5 milyon dolarlık tahsilat sağlandığı belirtilen rapora göre EGS Bank’ın hakim ortaklarından yapılan tahsilat ise 4 milyon dolarda kaldı. 

ANKA 
     
</TEXT>
</DOC>
