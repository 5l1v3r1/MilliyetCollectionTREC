<DOC>
<DOCNO> 377861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur23.html </URL>
<DATE> 2005/09/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Okulların açıldığı gün trafikte korkulan olmadı 
</HEADLINE>
<TEXT>

     İlköğretim ve ortaöğretim okullarındaki 13.5 milyon öğrenci ile 575 bin öğretmen, üç aylık yaz tatilinin ardından bugün ders başı yaptı. 
     2005-2006 eğitim-öğretim yılının başlamasıyla 1 milyonun üzerinde çocuk okullu oldu. İlköğretim öğrencileri, ücretsiz olarak verilecek ders ve çalışma kitaplarını sıralarında hazır buldu. 
     
     TRAFİK RAHATTI 

     Okulların açıldığı ilk gün beklenenin aksine trafikte önemli bir sıkışma yaşanmadı. Belediyenin yol yapım çalışmalarını tamamlaması ve polislerin yollarda aldığı yoğun önlemler ana yollarda trafiğin açık kalmasını sağladı. 
     Okulların açıldığı gün trafikte ciddi bir sıkıntı yaşanacağı beklentisi ile İstanbulluların bir bölümü bugün otomobillerini çıkartmayarak toplu taşıma araçlarını tercih etti. Trafiğin rahat kalmasında bunun da rolü oldu. Önümüzdeki günlerde İstanbulluların otomobillerini çıkartması ile trafikte kesmekeşin yaşanabileceği belirtiliyor. 
     
     YARIYIL TATİLİ BAYRAMLA BİRLEŞTİ 

     2005-2006 eğitim-öğretim yılının ilk dönemi 9 ocak 2006'da sona erecek. Yarıyıl tatili Kurban Bayramı ile birleştirildiği için öğrenciler üç hafta tatil yapacaklar. 
     2005-2006 eğitim-öğretim yılının ikinci yarısı 30 ocak pazartesi günü başlayacak ve 12 haziran 2006 pazartesi günü tamamlanacak. 
     
</TEXT>
</DOC>
