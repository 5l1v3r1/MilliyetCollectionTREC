<DOC>
<DOCNO> 370881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko15.html </URL>
<DATE> 2005/08/18/ </DATE>
<TIME> 10.26 </TIME>
<AUTHOR>  </AUTHOR>
<HEADLINE>
Konya'da havayolu rekabeti fiyatlara yansıdı... 
</HEADLINE>
<TEXT>

     Konya-İstanbul uçak seferlerine 22 Ağustos Pazartesi gününden itibaren başlayacak Atlasjet, kişi başına 106 YTL olarak açıkladığı bilet ücretini 86 YTL'ye indirdi. 
     Atlasjet İnternational Airways Yönetim Kurulu Başkan Yardımcısı A. Murat Ersoy, altyapı hazırlıklarının tamamlandığını, 3 Ekim'de planladıkları Konya-İstanbul ve aktarmalı olarak Konya-İzmir uçuşlarına 22 Ağustos Pazartesi gününden itibaren başlayacaklarını söyledi. 
     3 Ekim'e kadar İstanbul-Konya arasında Cumartesi günleri hariç sadece akşam seferleri olacağını dile getiren Ersoy, şunları kaydetti 
     ''Bu tarihe kadar sadece cumartesi günleri uçuş olmayacak. Haftanın 6 günü saat 19.00'da İstanbul'dan Konya'ya uçacağız. Aynı gün saat 21.00'de Konya'dan İstanbul'a uçak seferi olacak. 3 Ekim'den sonra sabah seferlerine de başlayacağız. 3 Ekim'le birlikte sabah saat 07.00'de İstanbul'dan, saat 09.00'da ise Konya'da havalanacağız. İzmir'e ise İstanbul aktarmalı yolcu taşımayı planlıyoruz. Uçakların doluluğu ve gelen talebe bağlı olarak İzmir'e doğrudan sefer ekleyebiliriz.'' Ersoy, daha önce 1 kişilik bilet ücretini 106 YTL olarak açıkladıklarını belirterek, ''Ancak, Konya'da havayolları rekabeti erken başladı. THY, 22 Ağustos'tan itibaren ücret ve kalkış saatleri açısından yeni tarifeye geçecek. Bu yüzden biz de bilet ücretini bugünden itibaren 86 YTL olarak açıklıyoruz'' dedi. 
     Ersoy, Konya'da 20'nin üzerinde acente ile anlaşma sağladıklarını da vurgulayarak, merkez ofislerinin en kısa zamanda hizmete gireceğini bildirdi. 
     
     THY'DEN YENİ TARİFE 
     Türk Hava Yolları THY ise yeni uygulamaya koyduğu tarifeyle 102, 122 ve 142 YTL olarak değişen Konya-İstanbul arası uçuşlarındaki bilet ücretini, 22 Ağustos'tan itibaren hafta sonları hariç tek fiyata, 102 YTL'ye çekecek. 
     THY, sadece Cumartesi ile Pazar günleri Konya'dan İstanbul'a uçuşlarında bilet fiyatını 122 YTL olarak belirledi. Fiyatların yanı sıra THY, Atlasjet'in uçuş yaptığı aynı saatlere sefer koydu. Daha önce sabah ve öğle saatlerinde uçuşu olan THY, 22 Ağustos'tan itibaren sabah ve akşam seferleri düzenleyecek. 
     Atlasjet'in Konya seferlerinin başlayacak olmasının diğer özel havayolu firmalarını da harekete geçirdiği, bazı özel firmaların İstanbul-Konya uçak seferi için girişimlere başladığını öğrenildi. 
     
</TEXT>
</DOC>
