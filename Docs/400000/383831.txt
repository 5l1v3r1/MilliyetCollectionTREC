<DOC>
<DOCNO> 383831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun46.html </URL>
<DATE> 2005/10/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türkiye-AB müzakereleri Amerikan basınında... 
</HEADLINE>
<TEXT>

     ABD'nin etkili gazetelerinden Wall Street Journal, Avrupa Birliği'nin AB Türkiye ile müzakereleri başlatmasına geniş yer ayırarak, bunun, stratejik açıdan AB'nin 50 yıllık tarihindeki en önemli genişleme kararlarından biri olduğunu yazdı. 
     Gazete, ABD'nin eski Ankara Büyükelçisi Marc Grossman'ın ''Bugün aldıkları karar stratejik bir karardır. Bu, Müslüman ülkelerin demokratik ve laik olmak istediklerini söyledikleri bir zamanda sizin 'evet' demenizdir'' sözlerine de yer verdi. 
     Gazete, Türkiye'nin en az 10 yıl süren bir müzakereler süreci, 80 binden fazla Avrupa mevzuatına uyumu ve konuyu referanduma götüreceklerini söyleyen bazı ülkelerin çekinceleri ile karşı karşıya olduğunu yazdı. 
     Üyelik müzakerelerine başladıktan sonra hiçbir ülkenin AB'ye girmede başarısız olmadığına işaret eden gazete, ''1963'ten beri AB kapısını çalan Türkiye için sürecin, geçen yıl üye olan Malta, Kıbrıs ve 8 Orta Avrupa ülkesinden daha zorlu geçeceğini'' ifade etti. 
     
     NEW YORK TIMES 
     ''AB resmen Türkiye'nin üyelik müzakerelerini başlattı'' başlığını kullanan New York Times gazetesi de ''Müzakerelerin belki 10 yıl süreceğini, ancak bu sürecin, çoğunluğu Müslüman olan bir ülkeyi kucaklamak suretiyle AB'nin sınırlarını Asya'nın içlerine uzatacak şekilde sona ereceğini'' yazdı. 
     Müzakerelerin AB'nin bir kimlik krizi yaşadığı ve karar almanın geçen yıl üye olan 10 ülke ile birlikte daha da zorlaştığı bir döneme geldiğine işaret eden gazete, Türkiye'nin üyeliğine karşı olanların, Türkiye'nin Avrupalı olmadığını ve üyeliğinin göç dalgalarına neden olacağını ileri sürdüklerini belirtti. 
     Türkiye'nin nüfusunun 70 milyon olduğunu, ancak üyeliğinin gerçekleşeceği tarihe kadar nüfusunun, AB'nin en büyük nüfusuna sahip Almanya'yı geçeceğini yazan New York Times, bugünkü AB yasalarına göre Türkiye'nin Avrupa Parlamentosu'nda en fazla sandalyeye sahip ülke haline geleceğini kaydetti. 
     Türkiye'nin üyeliğini destekleyenlerin ise genişlemenin Avrupa için büyük bir pazar potansiyeli oluşturacağını savunduklarını belirten gazete, ayrıca Türkiye'yi Avrupa kulübüne almanın Ortadoğu'da demokrasinin yayılmasına hizmet ederek, bölgesel güvenliği artıracağına dikkat çektiklerini bildirdi. 
     
</TEXT>
</DOC>
