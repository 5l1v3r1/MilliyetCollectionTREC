<DOC>
<DOCNO> 398180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun28.html </URL>
<DATE> 2005/11/26/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Çin, Rusya'dan özür diledi 
</HEADLINE>
<TEXT>

     Çin yönetimi, ülkenin kuzeydoğusunda bir kimya fabrikasında meydana gelen patlamanın Rusya topraklarına da akan Songhua nehrini kirletmesinden dolayı Rus hükümetinden özür diledi. 
     Çin Dışişleri Bakanı Li Caoşing, Rusya'nın Çin'deki Büyükelçisi Sergey Razov ile görüşürken, Songhua nehrinin kirlenmesiyle ilgili olarak, Çin'in Rusya ile işbirliği yapmaya ve Rusya'ya yardım sağlamaya hazır olduğunu belirtti. 
     Li, Rus büyükelçisine Songhua nehrinin kirlenmesine ilişkin durum ve Çin hükümetinin aldığı önlemler hakkında bilgi verdi. 
     Songhua nehri, aynı zamanda Rusya'nın 600 bin nüfuslu Habarovsk kentinin ana içme suyu kaynağı durumunda. 
     Çin Uluslararası Radyosu'nun haberine göre, Bakan Li, Çin hükümeti adına Songhua nehrinin kirlenmesinin nehrin aşağı havzasında yaşayan Rus halkına vereceği olası zarardan dolayı özür dilerken şöyle konuştu 
     ''Çin, Rusya'nın bu olaydan duyduğu kaygıyı çok iyi anlıyor ve buna büyük önem veriyor. Olayın ardından Çin'in ilgili birimleri, Rusya'ya, kirliliğe yol açan maddenin çeşidi, yoğunluğu ve kirlenme şeridinin bulunduğu yer gibi verileri verdi. İki taraf, iki ülkenin çevre koruma birimleri arasında telefon hattı kurmaya karar verdi ve bu hatla Çin, her gün Rusya'yı bilgilendirecek.'' Bu arada Çin Başbakanı Ven Ciabao, Harbin şehrini ziyaret ederek, yerel yetkililerden 3 milyon kişiyi etkileyen su sıkıntısının en kısa sürede giderilmesini istedi ve ''Bir kişinin bile susuz kalmasını görmek istemeyiz'' dedi. 
     
</TEXT>
</DOC>
