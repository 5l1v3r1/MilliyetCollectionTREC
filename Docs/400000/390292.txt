<DOC>
<DOCNO> 390292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/ekonomi/eko04.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubaililere yasal altyapı 
</HEADLINE>
<TEXT>


ANKARA Milliyet 

Kamu mali yönetimi ve kontrol yasa tasarısı İstanbul Büyükşehir Belediyesi ile Dubai International Properties arasındaki anlaşma çerçevesinde hükümetin ihtiyaç duyduğu düzenlemeyi de içeriyor. 
Komisyonda, Maliye Bakanı Kemal Unakıtan'ın isteğiyle, amacına uygun kullanılmayan kamu arazilerinin Milli Emlak Genel Müdürlüğü'ne devredilmesini öngören düzenleme yapıldı. 

Denetim çalımı 
Buna göre, Hazine'nin özel mülkiyetindeki taşınmazlarla, devletin tasarrufu altındaki yerleri tahsis etmeye, kamu ihtiyaçları için gerekli olmayanların tahsisini kaldırmaya Maliye Bakanlığı, diğer taşınmazları tahsis etmeye ve tahsisi kaldırmaya ise maliki kamu idaresi yetkili olacak. 
Tasarı, personel ve mali açıdan büyük olanaklara sahip, TMSF, TOKİ ve Milli Piyango gibi 29 stratejik kurumun, yatırım ve harcama denetimini de TBMM'nin denetim alanından da çıkartıyor. Bu kurumların denetiminin ilgili bakanlıkların bütçeleri içinde yapılması öngörülüyor. Tasarının bu kısmına CHP itiraz etti. İftar sonrası komisyon toplanamayınca görüşmeler ertelendi. 


</TEXT>
</DOC>
