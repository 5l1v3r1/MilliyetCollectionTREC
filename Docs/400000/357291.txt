<DOC>
<DOCNO> 357291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun29.html </URL>
<DATE> 2005/07/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ürkütücü rapor 14 ülkede 10 yılda 2 milyon çocuk ölebilir 
</HEADLINE>
<TEXT>

     BM Kalkınma Programı UNDP , dünyanın az gelişmiş ülkeleri arasında yer alan Asya ve Büyük Okyanus'ta 14 ülkedeki az gelişmişlik durumunun değişmemesi halinde, gelecek 10 yılda 2 milyon çocuğun öleceği uyarısında bulundu. 
     UNDP'nin, Hindistan'ın başkenti Yeni Delhi'de açıkladığı rapora göre, ayrıca bu ülkelerde az gelişmişlik durumu devam ederse, 40 milyon insan içilebilir sudan, 5 milyon çocuk da okuldan mahrum kalacak. 
     Raporda adı geçen ülkeler, 260 milyon kadar kişinin yaşadığı Afganistan, Bangladeş, Butan, Kamboçya, Kiribati, Lao Halkının Demokratik Cumhuriyeti, Maldiv Adaları, Myanmar, Nepal, Samoa, Solomon Adaları, Doğu Timor, Tuvalu ve Vanuatu olarak sıralandı. 
     Uzmanlar, bu ülkelerin, Afrika ülkelerindeki yoksulluk ve Asya'da Çin ve Hindistan gibi ülkelerin geliştiği imajının daima ön planda olması nedeniyle göz ardı edildiğinde dikkat çektiler. 
     Raporun hazırlanmasına yardım eden Paranjoy Guha Thakurta, ''Uluslararası toplumun dikkatini, sık sık görmemezlikten gelinen bu 14 az gelişmiş ülkeye çekmeyi amaçlıyoruz. Ben 'Afrika'yı göz ardı edin' demiyorum, 'Asya'yı göz ardı etmeyin' diyorum'' ifadesini kullandı. 
     Asya-Pasifik bölgesindeki çelişkilere de dikkat çekilen raporda, yoksul ülkelere, bölgenin hızla gelişen ülkelerinin kıtanın kalkınmışlık göstergesini iyi göstermesi nedeniyle önem verilmediği belirtildi. 
     Dünya nüfusunun yüzde 40'ını oluşturan ve hızlı büyüyen ülkeler arasında yer alan Çin ve Hindistan'ın kıtadaki gelişmenin önemli bir bölümünü sağladığına dikkat çekilen raporda, bunun da Asya-Pasifik'in az gelişmiş ülkelerinin göreli verimsiz performanslarını gölgede bıraktığı vurgulandı. 
     Afganistan'daki ormanların 20 yıl içinde yok olma olasılığı bulunduğu ve Bangladeş'te 15-24 yaşındakilerin yaklaşık yarısının 2015'te okuma yazma bilmeyeceği belirtilen raporda, bu ülkelerde üretilen ürünlere gümrük vergilerinin kaldırılmasının 14 ülkenin gelişmesine katkı sağlayabileceği ifade edildi. 
     
</TEXT>
</DOC>
