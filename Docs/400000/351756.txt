<DOC>
<DOCNO> 351756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun18.html </URL>
<DATE> 2005/06/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Libi, Bin Ladin'in yerini söylemedi 
</HEADLINE>
<TEXT>

     Pakistan Devlet Başkanı Pervez Müşerref, Pakistan'ın kuzeybatısında yakalanan El Kaide'nin 3 numaralı ismi Ebu Ferec Fecr El Libi'nin, örgütün lideri Usame Bin Ladin'in yeri hakkında bilgi vermediğini söyledi. 
     Müşerref, Associated Press'e verdiği demeçte, sorgusu yapıldıktan sonra ABD'ye teslim edilen El Libi'den Bin Ladin konusunda herhangi bir bilgi alamadıklarını belirtti. 
     El Libi'nin sorgusu sonucu 14 kişinin gözaltına alındığını kaydeden Müşerref, Bin Ladin'in nerede olabileceğine dair bir soruya, ''Henüz bilmiyoruz. Açık bir işaret yok'' cevabını verdi. 
     Müşerref, El Libi'nin ABD'ye teslim edilmesi konusundaki kararını savunarak, 2003'te düzenlenen iki bombalı saldırıyla Pakistan Başbakanı Şevket Aziz'in hedef alındığı saldırıdan sorumlu tutulan El Libi'nin Amerikalılarca sorgulanmasının daha faydalı olacağı görüşünde olduğunu belirtti. 
     
     KEŞMİR 
     Pakistan ile Hindistan arasında iki kez savaşa neden olan Keşmir sorunu hakkında da bilgi veren Pervez Müşerref, sorunun, iki ülkenin mevcut liderleri tarafından çözülmesi gerektiğini söyledi. 
     Keşmir'deki şiddetin önüne kimsenin geçemeyeceğini, ancak Hindistan Başbakanı Manmohan Singh ile gelişen ilişkiler sayesinde barış yolunda bir kapı açıldığını ifade eden Müşerref, ''Bir takvim yok. Ancak olmalı. Başbakan Manmohan Singh'e, en iyi zaman çizelgesinin bizim görevde olduğumuz dönem olduğunu söyledim'' dedi. 
     Müşerref, Hindistan ile aralarında bir çeşit anlaşma yolu geliştirdiklerini, ancak gelecekteki liderlerin aynı iletişimi kuracağının kesin olmadığını belirtti. 
     
</TEXT>
</DOC>
