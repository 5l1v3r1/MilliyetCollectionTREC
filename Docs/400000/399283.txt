<DOC>
<DOCNO> 399283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko31.html </URL>
<DATE> 2005/11/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arçelik 2006'da 3.5 milyar avro ciro hedefinde... 
</HEADLINE>
<TEXT>

     Arçelik Genel Müdürü Aka Gündüz Özdemir, 2006 yılında 3.5 milyar Avro ciro, yüzde 14 adetsel büyüme ve yüzde 10 verimlilik artışı hedeflediklerini bildirdi. 
     Özdemir, 2005 yılı ve yılın ilk 9 aylık faaliyet sonuçlarını değerlendirdiği basın toplantısında yaptığı konuşmada, yaklaşık 100 milyar Avro olarak tahmin edilen dünyadaki beyaz eşya pazarının yüzde 60'ının Batı Avrupa, Kuzey Amerika ve Japonya gibi gelişmiş ülkelerden oluştuğunu, Türkiye'nin ise global pazarın yüzde 2'sini kapsadığını hatırlattı. 
     2005 yılında 3 milyar Avro'luk ciro hedefini gerçekleştirdikten sonra yeni vizyonlarının sektörde 5 yıl içinde dünyanın en çok tercih edilen ilk 10 markasından birine sahip olmak şeklinde belirlediklerini kaydeden Özdemir, yıl sonu itibariyle toplam 135 milyon Avro'luk yatırım gerçekleştirmiş olacaklarını ve toplamda beyaz eşya kapasitesinin gelecek yıl 11 milyon adete ulaşacağını söyledi. 
     Özdemir, bu yılın ilk 9 ayında şirketin 2 milyar 236 milyon Avro ciroya ulaştığını ve geçen yılın aynı dönemine göre yüzde 14 artış kaydedildiğini, geçen yılın aynı döneminde 133 milyon Avro olan net karın da yüzde 7'lik artış ile bu yıl 141 milyon Avro'ya yükseldiğini bildirdi. 
     Yılın 3. çeyreğinde 841 milyon Avro'luk net satış yaptıklarını, vergi sonrası net karın da yüzde 44'lük artışla 60 milyon Avro düzeyinde gerçekleştiğini aktaran Özdemir, 3. çeyrekte vergi sonrası net kar marjının yılın en yüksek düzeyi olan yüzde 7.2 olduğunu, son çeyrekte karlılığın daha da artacağını vurguladı. 
     
     ''YIL SONUNDA 3 MİLYAR AVRO CİRO'' 
     Aka Gündüz Özdemir, Arçelik'in çalışan başına satış cirosunun uluslararası rakiplerinin önünde olduğuna dikkat çekerek, yıl sonunda toplam 3 milyar Avro ciro hedeflediklerini, brüt kar marjının yüzde 24-25 düzeyinde, faaliyet ve vergi öncesi kar marjının ise yüzde 10-11 seviyesinde gerçekleşmesini öngördüklerini kaydetti. 
     Sektörde son 1 yılda hızlı artış gösteren metal ve petrole bağlı girdi maliyetlerine rağmen ilk 3 çeyrekte yakaladıkları başarıyı son çeyrekte de artarak sürmesini beklediklerini dile getiren Özdemir, ''2006'da 3.5 milyar Avro ciro, yüzde 14 adetsel büyüme ve yüzde 10 verimlilik artışı hedefliyoruz'' dedi. 
     Yılın ilk 9 ayında beyaz eşya satışlarını yüzde 8 artırdıklarını ve 4 ana üründe toplam 6 milyon 109 bin adet ürün sattıklarını kaydeden Özdemir, yurtiçi ve yurtdışında ortalama yüzde 14'lük bir büyüme yaşadıklarını ifade etti. 
     Özdemir, yarattıkları yeniliklerle Türkiye'de yüzde 50'nin üzerindeki payla pazar liderliklerini artırarak sürdürdüklerini, satış cirosu ile de Avrupa'nın 4. büyük üreticisi olduklarını vurguladı. 
     
     ''BAŞARININ YOLU KENDİ MARKALARIMIZ'' 
     Arçelik Genel Müdürü Özdemir, markanın önemine işaret ederek, ''Uluslararası pazarlarda başarılı olmanın yolu bizce kendi markalarımızla büyümekten geçiyor. Fason olarak tabir edilen büyümenin uzun vadede fiyat odaklı bir büyüme olduğu, kar yaratmadığı ve süreklilik arz etmediği inancındayız'' diye konuştu. 
     Uluslararası net konsolide cirolarının içinde kendi markalarıyla yaptıkları satışların oranının yüzde 80'e yaklaştığına işaret eden Özdemir, dünyanın 101 ülkesinde her 2 saniyede 1 Beko satıldığını ve dünyada 250 milyon kişinin Beko teknolojisini tercih ettiğini söyledi. 
     Özdemir, Avrupa beyaz eşya pazarında 100'ün üzerinde marka bulunduğunu, Batı Avrupa pazarında Beko markasının solo ürünlerde 7. sırada yer aldığını vurguladı. 
     Soruları da yanıtlayan Özdemir, şirket satın almalar dışında organik olarak 2010 yılında 6 milyar Avro ciro yapacaklarını düşündüklerini söyledi. 
     
</TEXT>
</DOC>
