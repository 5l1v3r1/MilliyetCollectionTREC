<DOC>
<DOCNO> 384762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun47.html </URL>
<DATE> 2005/10/07/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
New York'ta alarm altında olağan hayat... 
</HEADLINE>
<TEXT>

     Metro sistemine yönelik bugüne kadarki ''en güvenilir ve ayrıntılı'' terör tehdidinin yapıldığı açıklanan New York'ta, hayat normal akışında devam ediyor. 
     New Yorklular metro sisteminden de olağan şekilde yararlanırken, bütün metro istasyonlarında, toplu taşıma tesislerinde ve sokaklarda aşırı güvenlik önlemleri dikkati çekiyor. 
     Diğer şehirlerden gelen trenlerin durduğu New York'taki Penn İstasyonu'nun bir bölümü güvenlik gerekçesiyle kapatıldı. 
     Penn İstasyonu'nda kimyasal gazlara ya da saldırılara karşı özel giyimli ekiplerin bazı çalışmalar yaptığı gözlemlenirken, çalışmaların içeriğine dair bilgi verilmedi. 
     New York'ta idari ve güvenlik yetkilileri, dün akşam bir basın toplantısı düzenleyerek, Federal Soruşturma Bürosu FBI kaynaklarına göre metro sistemine yönelik bir terörist saldırı planlandığı yolunda bilgi alındığını duyurmuşlardı. 
     ABD İç Güvenlik Bakanlığı yetkilileri ise söz konusu tehdidi ciddiye almayarak, istihbaratın güvenilirliğinin şüpheli olduğunu belirtiyorlar. 
     
</TEXT>
</DOC>
