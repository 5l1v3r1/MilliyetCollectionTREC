<DOC>
<DOCNO> 386946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo17.html </URL>
<DATE> 2005/10/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Canaydın Galatasaray, Türkiye'nin en büyük kulübüdür... 
</HEADLINE>
<TEXT>

     Galatasaray Kulübü'nün 100. kuruluş yıldönümü, Taksim Atatürk Anıtı önünde ve Galatasaray Lisesi'nde düzenlenen törenlerle kutlandı. 
     Kutlamalar çerçevesinde ilk olarak kulüp başkanı Özhan Canaydın, yöneticiler, kulüp üyeleri ve amatör branşlarındaki sporculardan oluşan grup, Galatasaray Lisesi'nden Taksim Atatürk Anıtı'na kadar bando eşliğinde yürüdüler. Burada Canaydın, Atatürk Anıtı'na çelenk koyarken, saygı duruşunda bulunuldu ve İstiklal Marşı okundu. 
     Törenler daha sonra Galatasaray Lisesi'nde devam etti. Başkan Canaydın törende yaptığı konuşmada, ''Galatasaray, Türkiye'nin en büyük kulübü ve en çok kişinin sevdiği kulüptür'' dedi. 
     Canaydın, şöyle konuştu 
     ''İçinde bulunduğumuz kutsal ocaktan aldığımız aydınlanma düşüncesi, cumhuriyetimizin, kültürel, toplumsal ve siyaset alanlarındaki hedeflerine adım adım ulaşmasına rehberlik etti. Bugün AB'nin yeni haritasında ülkemiz de var. Sporda da bu büyük misyonu biz sürdürüyoruz. Galatasaray Kulübü, aydınlanma düşüncesinin Türkiye'de öncüsüdür. Misyonu evrenseldir, cumhuriyetimizin misyonuna paraleldir. Bu nedenle Galatasaray, Türkiye'nin en büyük kulübü ve en çok kişinin sevdiği kulüptür. Milyonların gönlündedir, sevenlerinin göz bebeğidir. Dünyanın en tanınmış Türk markasıdır, spor hayatında ülkenin gözbebeğidir ve öncülük görevini üstlenmiştir.'' Canaydın, bugün spordaki misyonlarının 100. yılını geride bıraktıklarını ve 101. yıla adım attıklarını ifade ederek, şöyle devam etti 
     ''Kurucumuz Ali Sami Yen'in 100 yıl öncesindeki hedeflerine ulaşmış olmasının gururunu ve onu daha da ilerilere götürmenin kararlılığını taşıyoruz. Amacımız tektir. Gücümüzle, yıllardır yaşadığımız ve herkese örnek olan birlik ve beraberlik ruhumuzla yola devam edeceğiz. Türkiye'nin aydınlık yüzü olarak her alana vurduğumuz silinmez damgayı ikinci yüzyılımıza ve sonsuza kadar taşıyacağız. İkinci yüzyılımıza hep birlikte 'merhaba'' diyoruz.'' 
     
     YAŞ KÜTÜĞÜNE 100. YIL PLAKETİ ÇAKILDI 
     Törende daha sonra, toplantıda bulunan en yaşlı üye olan 97 yaşındaki Fuat Bezmen, başkan Canaydın'ın da yardımı ile yaş kütüğüne 100. yıl plaketini çaktı. 
     Toplantıda, kulüp üyeliğinde 50. yılını dolduran Bülent Sevsay, Bülent Atamer, Üzeyir Necipoğlu, Orhan Koloğlu, Aldo Alagöz, Necmettin Gökçe, Kıran İpekar ve Ali Himmetoğlu'na berat ve madalyaları verildi. Eski başkanlardan Alp Yalman ise hastalığı nedeniyle madalya ve beratlarını almaya gelemedi. 
     
     KUPALAR TANITILDI 
     Törende sarı-kırmızılı kulübün çeşitli branşlarda kazandığı kupalar da üyelere tanıtıldı. 
     En çok alkışı, ''Fenerbahçe'yi 5-1 yenerek alınmıştır'' anonsuyla tanıtılan 2004-2005 sezonu Türkiye Kupası aldı. 
     
     8 BİN KONRGE ÜYESİ'NDEN 100'Ü GELDİ 
     Törenlere katılım oldukça az olurken, kulübün 8 bini aşkın kongre üyesinden sadece 100'e yakınının toplantıya katılması dikkat çekti. 
     Törene ayrıca eski başkanlardan sadece Ali Tanrıyar katılırken, sandalyelere isimleri yazılan başkanlar arasında Faruk Süren ve Mehmet Cansun'un yer almaması dikkat çekti. 
     
     MÜZE MÜDÜRÜNDEN FENERBAHÇE AÇIKLAMASI 
     Galatasaray Müze Müdürü Ali Oraloğlu da Ergun Gürsoy'a yanıt vermek amacıyla bir konuşma yaptı. 
     Galatasaray'ın müzesine 1913 yılında kurduğunu anlatan Oraloğlu, ''Bir rakibimiz müzesini kısa bir süre önce 1-2 salonda açtı. Bizden büyük olduğu söylenen rakibimiz ise 1 ay önce müzesini aynı şekilde açtı. Rakiplerimiz müze konusundan bilgi alma ricasında bulundular'' diye konuştu. 
     Ali Oraloğlu'nun bu konuşmasını başkan Özhan Canaydın'ın alkışlaması dikkat çekti. 
     Törende ayrıca Mehmet Ali Birand'ın hazırladığı 100. Yıl Belgeseli perdede izlendi. Törene katılanların özellikle UEFA Kupası görüntülerini alkışladılar. Belgeselden sonra törenlerin sunumunu yapan yönetim kurulu üyesi Niyazi Yelkencioğlu da ''Bütün bu görüntüler Türkiye'de en büyüğün Galatasaray olduğun kanıtıdır'' dedi. 
     Kutlamalar, her yıl lisenin yemekhanesinde düzenlenen geleneksel ''pilav günü'' ile sona erdi. 
     Bu arada, İstiklal Caddesi'nde ''Dünden bugüne basında Galatasaray Sergisi'' açıldı. Sergide Galatasaray'ın başarılarının yer aldığı gazete sayfaları yer aldı. 
     Öte yandan, kutlamalar çerçevesinde 100. yıl pastası kesildi. Kulüp başkanı Özhan Canaydın, eski başkanlardan Ali Tanrıyar ve Divan Kurulu Başkanı Semih Haznedaroğlu, kalp şeklindeki pastayı birlikte kestiler. 
     
</TEXT>
</DOC>
