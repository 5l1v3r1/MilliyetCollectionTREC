<DOC>
<DOCNO> 371703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur14.html </URL>
<DATE> 2005/08/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Doğubeyazıt'ta hastaneye başvuranların sayısı 1722'ye yükseldi... 
</HEADLINE>
<TEXT>

     
     Muharrem Aksakallı 



     Ağrı'nın Doğubayazıt İlçesi'nde ishal şikayetiyle hastaneye başvuranların toplam sayısının 1722'ye yükseldiği bildirildi. 
     Doğubayazıt Kaymakamı Rauf Ulusoy, AA muhabirine yaptığı açıklamada, dün 285 kişinin daha ishal şikayetiyle hastaneye başvurduğunu, bu sabah saatlerinde toplam başvuran kişi sayısının 1585 olduğu bildirilmişti. Saat 14 00 itibariyle 137 kişi daha ishal şikayetiyle hastanelere gitti. 
     Ulusoy, gelen vakalar arasında durumu acil olan vatandaş bulunmadığını, hastalara, yapılan muayenelerinin ardından serum takıldığını ifade etti. 
     Ulusoy ayrıca, bazı televizyon kanallarında, çevre illere sevk edilen 5 hastanın hayati tehlikesinin bulunduğu yönünde haberler verildiği ancak bunun doğru olmadığını bildirdi. 
     Doğubayazıt Devlet Hastanesi'nde yatarak tedavi gören hastalardan 22'sinin tedavilerinin tamamlandığını ve taburcu olduğunu kaydeden Ulusoy, şu an 20 vakanın hastanede yatarak tedavi gördüğünü, bunlardan 8'inin çocuk, 12'sinin yetişkin olduğunu ifade etti. 
     Ulusoy, sevk edilen 3 hastanın Iğdır'da, 1 hastanın Erzurum'da ve 2 hastanın da Van'da tedavilerinin sürdüğünü bildirdi. 
     Ağrı'dan bir çocuk hastalıkları, bir de dahiliye uzmanının geleceğini belirten Ulusoy, ayrıca çevre ilçelerden de sağlık personeli takviyesi aldıklarını söyledi. 
     Kendilerine verilen bilgilere göre, ishal vakalarının sudan kaynaklandığını kaydeden Ulusoy, ''Sevindirici olan durum, vakalardaki ishalin zehirli olmaması'' dedi. 
     Ulusoy, hastanede gereken tedbirlerin alındığını, yeterli ilaç stoklarının da bulunduğunu kaydetti. 
     Bu arada, belediyeden yapılan anonslarda, su şebekelerinde yapılan çalışmalar nedeniyle ilçe genelinde de bir süre su kesintisinin uygulanacağı duyuruldu. 
     
     ''SORUN YALNIZCA SU DEĞİL'' 

     Doğubayazıt Belediye Başkanı Mukaddes Kubilay da ishal vakalarındaki sorunun yalnızca su olmadığını öne sürdü. 
     Klorlama cihazlarının bozulmasının ardından, suları tabletle klorladıklarını kaydeden Kubilay, ''Ziyaret ettiğim bir köyde, ilçenin içme suyu şebekesi kullanılmıyordu ama iki çocuk ishaldi. Ayrıca ishalden ölen vatandaşlarımızdan biri de köyde yaşıyordu'' dedi. 
     İlçede, son kullanma tarihi geçmiş ürünlerin satıldığını iddia eden Kubilay, bunun da ishal vakalarının oluşmasında bir etken olduğunu savundu. 
     Doğubayazıt'ın karantina altına alınmış bir ilçe gibi gösterildiğini de ifade eden Kubilay, halkta panik havası oluştuğunu kaydetti. 
     Kubilay ayrıca, ilçedeki görev yapan doktorların kendisini arayarak, başı ya da midesi ağrıyan herkesin acil servise geldiğini, bu durumun acil vakalara müdahaleyi aksattığını anlattıklarını ifade ederek, ''Ben de bu konuda halkı daha duyarlı olmaya davet ediyorum'' diye konuştu. 
     Öte yandan, Doğubayazıt Devlet Hastanesi Başhekimi Dr. Süleyman Coşkun hastaneye başvuranların sayısında kısmi azalma meydana geldiğini bildirdi. 
     Bu arada, hastane imkanlarının yetersiz olduğunu öne süren bazı vatandaşlar, hastaneye teknik ve personel açıdan daha fazla olanak sağlanmasını istediler. 
     Ağrı'nın Doğubayazıt İlçesi'nde ishal nedeniyle 2 kişi ölmüş, yüzlerce kişi de ishal şikayeti nedeniyle hastaneye başvurmuştu. Yapılan ilk incelemelerin ardından, ishal vakalarının ilçedeki içme suyundan kaynaklandığı açıklanmıştı. 

     
</TEXT>
</DOC>
