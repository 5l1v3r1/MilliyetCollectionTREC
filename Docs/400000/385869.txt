<DOC>
<DOCNO> 385869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur15.html </URL>
<DATE> 2005/10/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
16 saniyede hırsızlık 
</HEADLINE>
<TEXT>

     
     Ahmet SAYAR İZMİR, DHA 
     
İZMİR'in Bornova İlçesi'nde Hakkı Bakırcıoğlu'na ait Bakırcıoğlu Beyaz Eşya Mağazası'nın vitrinini taşla kırarak, içeride bulunan iki adet plazma televizyonu alan hırzıslar, kayıplara karıştı. 16 saniye süren hırsızlık, mağazanın güvenlik kamerasınca saniye saniye görüntülendi. 
     Bornova, Mustafa Kemal Paşa Caddesi, 14 Numara'daki Bakırcıoğlu Beyaz Eşya Mağazası'nın önüne 04.00 sıralarında plakası belirlenemeyen Beyaz renkli Şahin marka otomobille gelen üç soyguncu, önce mağazayı araçtan inmeden inceleyerek geçti. Daha sonra tekrar mağazanın önüne gelerek yanlarında getirdikleri taşları, mağazanın önüne bırakan saldırganlar, içerisini gözetledikten sonra tekrar geldikleri otomobille uzaklaştı. Kısa bir süre sonra, mağazanın önüne gelen soygunculardan ikisi otomobilden inerek, yerdeki taşları aldı. Taşı cama vurmasıyla birlikte tuz buz olan vitrinden içeri giren iki soyguncu, raflarda duran bir 76 ekran diğeri 82 ekran iki plazma televizyonu alarak, 04.30'da mağazayı terketti. Dışarıda kendilerini, bekleyen arkadaşlarının kullandığı otomobile binen saldırganlar, gecenin karanlığında kayıplara karıştı. Bu arada, olay, hırsızların farketmediği güvenlik kamerası tarafından saniye saniye görüntülendi. 
     Mağazanın karşısındaki apartmanda oturan ve mağazadan gelen alarm sesini duyarak hemen balkona çıktığını söyleyen Hakkı Bakırcıoğlu, Balkona çıkmam 40 saniye kadar sürdü. Bu süre zarfından soyguncular kaçmıştı. Polise haber verdik. Birlikte kamera görüntülerini izlediğimizde hayretler içinde kaldık. Soyguncular, camın kırılması da dahil herşeyi 16 saniye içinde yapmışlardı'' dedi. Bakırcıoğlu, 8 aydır Bornova'da bu tür bir olaya rastlanmadığı belirterek, Bu nedenle polisler, yeni bir yapılanma içinde olan bir şebekeden şüpheleniyorlar. Bizim duyumlarımıza göre aynı gece başka bir beyaz eşya dükkanı daha kilitleri kırılarak soyulmuş. Bir kaç defa polisler gelerek bizden kamera görüntülerini istedi'' diye konuştu. Polis, kamera görüntülerinden eşgalleri belirlenen, soyguncuları arıyor. 
     
</TEXT>
</DOC>
