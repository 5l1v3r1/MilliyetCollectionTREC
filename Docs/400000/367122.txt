<DOC>
<DOCNO> 367122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur27.html </URL>
<DATE> 2005/08/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beş yıldızlı rezalet 
</HEADLINE>
<TEXT>

     Yaşar ANTER DHA 

BODRUM'da beş yıldızlı tatil köyünde alacakları ödenmeyen personelin işi bırakıp iddiaya göre tesisi yağmalaması, icra memurlarının da haciz işlemi başlatması üzerine büyük rezalet yaşandı. Yatacak yer bile bulamayan turistler şoka girdi, kimileri baygınlık geçirip sağlık ocağına kaldırıldı. 
     Olay Bodrum'un Gümüşlük Beldesi'ndeki beş yıldızlı Club Sun Marine Tatil Köyü'nde yaşandı. Cem Hakan Özgün ve Şerif Özgün kardeşlerin işlettiği Club Sun Marine Tatil Köyü, tur acenteleriyle, esnafa borçları yüzünden icralık oldu. Borçlarını ödeyemeyen tatil köyünün bir hafta önce elektrik ve suları da kesildi, 5 gün önce otele gelen icra memurları demirbaşların birçoğunu haczetti. Ancak işletme sahipleri durumu çalıştıkları acentelere ve tur şirketlerine önceden bildirmeyince salı gününü kadar rezervasyonlara devam edildi, parası peşin alınıp turist gönderildi. 
     Bu arada tatil köyünde çalışan ve üç aydır ücretlerini alamayan yaklaşık 45 işçi, haciz gelince işi bırakıp, iddiaya göre otelin bazı malzemelerini yağmaladı. Otelde kalan turistlerin gözleri önünde yaşanan olay şok etkisi yarattı. Çevre esnafına yaklaşık 15 bin YTL 15 milyar lira borçlanan işletmeciler ise kayıplara karıştı. 
     
     
     TURİSTLER ŞOK OLDU 

     Hizmetlerin üç hafta önce aksamaya başladığı tesise son olarak, olanlardan habersiz olarak Gez Turizm, Metro Turizm ve Vas Turizm aracılığıyla Alman, Avusturyalı, İsviçreli ve yurtdışındaki Türklerin de aralarında bulunduğu 350 turist geldi. Bir haftalık tatil için 1000- 1500 YTL 1- 1.5 milyar lira arasında para ödeyen turistler, yaşadıkları olayla şok oldu. Tatilcilerin birçoğu oteli terk ederken, bazıları acenteler aracılığıyla başka otellere yerleştirildi. 
     Üç hafta içinde yemeklerin kötüleşmesi, temizliğin yapılmaması gibi nedenlerle mağdur olan turistlerin sayısı 1500'ü aştı. Yerli ve yabancı turistlerle bazı personel, jandarmaya başvurup işletmecilerden şikayetçi oldu. Jandarma tesiste inceleme başlattı, malzemeleri güvenlik altına aldı. Tüm tatilciler tesisi boşalttı. Bazı turistler fenalık geçirip sağlık ocağına götürüldü. 
     
     
     İNANILMAZ BİR OLAY 

     Avusturya'dan tatile gelen Ayla Sertdemir bir haftalık tatil için kişi başına 1200 YTL ödediklerini ancak otobüsten inip tesise geldiklerine büyük bir hüsran yaşadıklarını söyledi. Odalarda yatak, elektrik ve su olmadığını belirten Sertdemir, Bir bardak su dahi vermediler. Otelde kimse yok. Yağmalanmış, kaderine terk edilmiş. Burada nasıl tatil yaparız Yetkililerin hiçbirine ulaşamıyoruz. Tatil bütçemizi ona göre hazırlayıp yola çıkmıştık. Bu bir rezalet'' dedi. 
     Avusturyalı Madlen Brooks da inanılmaz bir olayla karşılaştığını belirterek şunları söyledi 
     Türkiye'ye ilk kez geliyorum. 4 gün önce paramızı ödemiştik. Turistik tesiste personel yok, yemek yok, yatak yok. Madem bu durumu biliyorlardı, neden bizi buraya getirdiler. Ortada yardımcı olan kimse de yok, ne yapacağımızı şaşırdık. Ülkemize dönmek zorundayız. Ancak bu işin peşini bırakmayacağız. Beni tatile gönderen acente hakkında ve tesis hakkında dava açıp tazminat isteyeceğim. İlk kez geldiğim Türkiye'de beş yıldızlı bir tatil köyünde böyle bir manzarayla karşılaştığıma çok üzüldüm''. 
     Gez Turizm İstanbul Acente Yetkilisi Burak Ayanoğlu yaptığı açıklamada, tesisin işletme sahiplerini bir haftadır kendilerinin de aradığını ancak bulamadıkları belirtti. Ayanoğlu, Gez Turizm aracılığıyla Bodrum'a gönderdiğimiz yerli ve yabancı turistleri başka otellere göndermeye çalışıyoruz. Sezonun dolu olması nedeniyle yer bulmakta biraz güçlük çekiyoruz. Şirket olarak biz de çok zor durumda kaldık. Bir müşteri için şimdi iki ayrı otele para ödemek zorunda kalıyoruz. Tesis işletmecileri Cem Hakan Özgün ile Şerif Özgün ortadan kayboldu, biz de onlara ulaşamıyoruz'' dedi. 

     
</TEXT>
</DOC>
