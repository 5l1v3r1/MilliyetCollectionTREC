<DOC>
<DOCNO> 379378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/dundar.html </URL>
<DATE> 2005/09/18/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Aliye memur olursa 
</HEADLINE>
<TEXT>


Kadın ve aileden sorumlu Devlet Bakanı Nimet Çubukçu İstanbul'da araba soyan suçlu çocuklarla sohbet etmiş 
"Ne yapıyorsunuz bunların parasıyla " diye sormuş 
"Akmerkez'e gidip harcıyoruz, televizyondakiler gibi" cevabını almış. 
TV, başöğretmen rolüne büründü nicedir... 
Okul, aile gibi geleneksel eğitim kurumları çağın gerisinde kaldıkça görsel öğrenme öne geçti. Rol modelleri aileden, mahalleden değil ekrandan seçilir oldu. 
Çubukçu da bundan mustarip... Önceki günkü konuşmamızda, "Sokaktaki vatandaşı çevirin, gözaltına alınan bir Amerikalının haklarını dizilerden bilir, ezbere sayabilir. Ama kendi haklarından habersizdir" dedi. 
TV, devletin, kurumların sokulamadığı evlere girebilen tek "yabancı"... O yüzden topluma nizam vermek isteyenlerin iştahını kabartıyor. 
Düşünün siz "aileden sorumlu bakan"sınız ve ekranda bir dizi, sizin ulaşamadığınız aileleri toplamış, onun geleneksel değerlerini yerden yere vuruyor. 
Bununla ilgilenmez miydiniz 

Çubukçu da ilgilenmiş. 
1 ay önce Aliye dizisinin yapımcılarını davet edip "Yardımcı olun, aileyi ve kadını koruyalım" demiş. 
Aliye, "kutsal aile"de evliliği bir yaşam sigortası gibi görerek ihaneti sineye çeken "vefak r kadın" rolüne kafa tutarken çocuklarıyla ve hatta onlarsız- yeni bir hayatı göze alabilen kadının simgesi oldu. 
Kendisini aldatan kocasından kurtulma mücadelesi verirken bir başka erkekle duygusal ilişkiye girerek, ekran başında oturan boyun eğmiş milyonlara "Başka bir hayat mümkün" müjdesini fısıldadı. 
Ve seyirci, evli, çocuklu bir kadının, ihanete göz yummak yerine ailesini dağıtmasına onay verdi. 
Yıllar yılı, "Kol kırılır yen içinde" mantığıyla kadınlara kan tükürtüp "Kızılcık şerbeti içtim" dedirten ikiyüzlü çekirdek ailenin sarsılmasına sevinmeliyiz aslında... 

Çubukçu'nun itirazı buna değil... 
O, dizide Aliye'nin avukatının, kocanın nüfuzu karşısında gerilemesinde ve kadına yeterince hukuki destek verememesine kızıyor. 
"Güçlü olup velayet davası açması lazım" diyor. 
Dizinin yapımcılarına da söylemiş bunu, "Bize danışırsanız size gönüllü kılavuzluk ederiz" demiş. Şimdi bir danışmanı diziyle yakından ilgileniyormuş. 

Dizi yapımcıları için zor karar... 
Çünkü Aliye, devlet müdahalesiyle 657'ye tabi bir memur haline getirilip "doğru yol"a sevk edilirse bu, bir dönem Kültür Bakanlığı'nın denediği "acısız arabesk" kadar tatsız bir şey olur. 
"Örnek insanların olumlu mesajlar kutucuğu" haline gelmiş bir televizyonu da kimse seyretmez. 
Ama böyledir diye, TV kadar önemli bir "eğitmen"e, toplumsal bir sorumluluk düşmediğini de söyleyemeyiz. 
Yine Bakan Çubukçu'nun örneğini verelim 
"Türk seyircisi, izlediği dizilerden Amerika'nın acil yardım hattının 911 olduğunu bilir. Ama biz bakanlıkta evdeki şiddet ve istismar mağdurları için 183 hattını kurduk. Duyuramadık topluma"... 
Aliye kocasından tokat yediğinde gidip 183'ü çeviriverse fena mı olur 
Red Kit yıllar yılı ağzından düşürmediği sigarasının yerine bir ot parçası koymakla yaratıcılığından taviz mi vermiş oldu 



</TEXT>
</DOC>
