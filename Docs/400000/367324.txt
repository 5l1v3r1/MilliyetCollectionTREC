<DOC>
<DOCNO> 367324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko07.html </URL>
<DATE> 2005/08/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kredi kartı alacaklarının yüzde 7'si batık... 
</HEADLINE>
<TEXT>

     Bankaların zamanında tahsil edemedikleri için tasfiye kapsamına aldıkları tüketici kredileri ile kredi kartı kredilerinin tutarı yüzde 80.4 oranında artarak 1.2 milyar YTL’ye ulaştı. Batık kredilerin 1.1 milyar YTL’yle büyük bölümünü kredi kartları oluşturdu. Tasfiye kapsamındaki kredi kartı alacakları yüzde 84.4 oranında artarak toplam kredi kartı alacaklarının yüzde 7.1’ine ulaştı. 
     ANKA’nın Merkez Bankası verilerinden yaptığı belirlemeye göre, bankaların tasfiye kapsamına aldıkları tüketici kredileri ve bireysel kredi kartı alacaklarının tutarı, 29 Temmuz itibariyle 1 milyar 229.6 milyon YTL’ye ulaştı. Yılbaşından bu yana batık tüketici ve kredi kartı alacaklarındaki artış yüzde 80.4 olarak hesaplandı. Tasfiye kapsamındaki tüketici kredileri ve bireysel kredi kartı alacakları 2004 yılı sonunda 681.7 milyon YTL düzeyinde oluşmuştu. 
     Tasfiye kapsamındaki tüketici kredileri ve bireysel kredi kartı alacaklarının toplam kredilere oranı yüzde 3.4’e ulaştı. 2004 yılı sonunda söz konusu oran yüzde 2.6 olarak belirlenmişti. 
     
     BÜYÜK BÖLÜMÜ KREDİ KARTLARI 
     Batık kredilerdeki artışın büyük bölümü kredi kartlarından kaynaklandı. Bankaların tüketicilerden zamanında tahsil edemedikleri için tasfiye kapsamına aldıkları kredi kartı alacakları, yılbaşından bu yana yüzde 84.4 oranında 500.5 milyon YTL’lik artış gösterdi. Bu artışla birlikte batık kredi kartı alacaklarının tutarı 592.8 milyon YTL’den 1 milyar 93.3 milyon YTL’ye çıktı. 
     2004 sonunda yüzde 4.3 olan batık kredi kartı alacaklarının, toplam kredi kartı alacaklarına oranı 3 puandan fazla artarak temmuz sonunda yüzde 7.1’e yükseldi. 
     Batık kredi kartı alacaklarının 859.7 milyon YTL’yle en büyük bölümü özel bankalara ait bulunuyor. Özel bankaların batık kredi kartı alacakları yılın ilk yedi ayında yüzde 63.5 oranında 334 milyon YTL arttı ve toplam kredi kartı alacaklarına oranı yüzde 6.9’a kadar yükseldi. Söz konusu oran 2004 sonunda yüzde 4.6 seviyesinde bulunuyordu. 
     Kamu bankalarının batık kredi kartı alacakları 11.3 milyon YTL artarak 41.3 milyon YTL’ye çıktı. 2004 yılı sonunda yüzde 2.7 seviyesinde bulunan kamu bankalarının batık kredi kartı alacaklarının toplam kredi kartı alacaklarına oranı ise temmuz sonunda yüzde 3.5’e ulaştı. 
     Yabancı bankaların batık kredi kartı alacakları ise 155.2 milyon YTL artarak 192.3 milyon YTL’ye çıkarak, toplam kredi kartı alacaklarının yüzde 11.7’si kadar bir büyüklük oluşturdu. Söz konusu oran geçen yıl sonunda yüzde 3.2 seviyesinde bulunuyordu. 
     
     BATIK TÜKETİCİ KREDİLERİ 
     Bankaların tasfiye kapsamına aldıkları tüketici kredilerinin tutarı ise ilk yedi ayda yüzde .3 artarak 136.3 milyon YTL oldu. Batık tüketici kredilerinin toplam tüketici kredileri içindeki payında yıl başına göre bir değişiklik yaşanmadı. Söz konusu oran yüzde 0.7 ile kredi kartlarına göre oldukça düşük bir düzeyde kaldı. 
     Özel bankaların batık tüketici kredileri 30.1 YTL artarak 81 milyon YTL’ye, yabancı bankaların batık kredileri ise 12.4 milyon YTL artarak 16.4 milyon YTL’ye çıktı. Kamu bankalarındaki batık tüketici kredileri ise 4.9 milyon YTL artarak 39 milyon YTL’ye ulaştı. 
     
     KARA LİSTEYE GİRENLER 
     Merkez Bankası’nın verilerine göre de bu yılın ilk altı ayında kredi kartı borcu ödenmeyen 133 bin 645, gecikmeli ödenen 12 bin 215 kredi kartı müşterisi bankalar tarafından kara listeye alındı. Buna göre haziran sonu itibariyle kredi kartı borcunu ödemeyen 431 bin 243 kişi ve borcunu zamanında ödemeyen 90 bin 779 kredi kartı müşterisi kara listede yer alıyor. 
     Ocak-Haziran döneminde tüketici kredisi borcunu ödemeyen 10 bin 322 ve borcunu gecikmeli olarak ödeyen 1493 kredi kartı müşterisi bankaların kara listesine girdi. Geçen yılın sonunda tüketici kredisi borcunu ödemeyen 11 bin 591 ve borcunu gecikmeli ödeyen 9 bin 558 tüketici kredisi müşterisi kara listeye alınmıştı. 

ANKA 
     
</TEXT>
</DOC>
