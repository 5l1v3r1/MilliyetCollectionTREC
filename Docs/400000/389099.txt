<DOC>
<DOCNO> 389099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/guncel/axgun02.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fes ve aba diyarına 600 bin ziyaretçi 
</HEADLINE>
<TEXT>


Geleneksel ramazan eğlencesini yaşatan Feshane, akşamları hıncahınç doluyor. Şimdiden ziyaretçi sayısı 600 bini aştı... Geçtiğimiz cumartesi rekor kırılarak tam 125 bin kişi ağırlandı 

Mehmet Gündem 

Sultanahmet Meydanı'nda etkinlik adına sergilenen tablodan yaşadığım hayal kırıklığını üzerimden atabilir miyim diyerek yeni bir mek n arıyordum ki, yolum Feshane'ye düştü. 
Onca trafiği aşıp Feshane'ye vardığımızda önce x-ray cihazlarından geçtik. Ana binadan içeri ilk adımımı attığımda klasik Türk musikisi çalıyordu. En belirgin olarak, "ney"in o dokunaklı sesiyle eşlik ettiği Hamamizade İsmail Dede Efendi'nin güftelerini duydum. 
Tarihi dokuya uygun bir girişti bu. Feshane'de ramazan şenliklerinin yedincisi düzenleniyor. Bu yıl İstanbul Büyükşehir Belediyesi'nin bir kuruluşu olan Beltur, Feshane etkinliklerini üstlenmiş. Konsept tamamen değişmiş. Ana tema olarak 'eski ramazanlar' belirlenmiş. 

Ne ararsan var 
Konsept değişince de Feshane sahnesinde artık ünlü sanatçıların yerini geleneksel ramazan eğlencelerinin ünlüleri almış ortaoyunu, Hacivat-Karagöz, ip cambazı, ateş yutan adam, akrobat, sihirbaz, jonglör, Nasrettin Hoca, külhanbeyi, Keloğlan, Arapbacı, tahtabacak, beyzade, İbiş, meddah gösterileri... 
Türk tiyatrosunun ustaları, Yalçın Özden'in yönetiminde, ramazan eğlencelerinin ünlü karakterlerini canlandırıyor. Direkler arası eğlencelerden örnekler de var. 
Nostalji atmosferi hazır. II. Mahmut Salonu'nda, 150 stant ve 20 Osmanlı evi bulunuyor. Osmanlı motifleriyle süslenmiş salonda, tarihinin önemli karakterlerine bürünmüş animatörler karşılıyor ziyaretçileri. 
II. Mahmut Salonu bir Ramazan pazarı olarak kurgulanmış. İçeride ne ararsan var, otantik giysilerden, tutun da yiyecek, içecek, incik boncuk, takı, tespih ve kitap satanlara kadar... Gündüzleri oruç tutmayanlara yönelik çay, kahve ve açık büfeler de mevcut. Burası bir pazaryeri, ama içeride bir pazar olduğu en baştan ilan edilmiş. Kargaşadan ziyade bir düzen var. Burası çarşı, semt pazarı gibi değil. 
Derviş Yunus ile stantları birlikte dolaşıyoruz. Etrafa, "Evladım aman ha fazla hırslı olma" gibi nasihatlerde bulunuyor. Dervişle aynı kareye girmek, sakalına, asasına dokunmak isteyenler oluyor. Bir çocukla konuşuyor derviş Yunus, foto muhabirimiz tam deklanşöre basacakken annesi araya giriyor "Oğlum kaça çekiyorsun , Pahalıysa hiç çektirmeyelim." 

Güldeste sahnede 
Tek tek bütün salonları dolaşıyoruz. Küçük Bedesten'de, bazı ülkelerin kendi kültürlerini sergiledikleri stantlar var. Haliç Salonu ise ünlü markaların ürünleri satışta. Lale Salonu, alakart, Sadabad Salonu ise grup iftarlarına hazır. 
Feshane binasının dışında da üç çadır var. Birisi sahne etkinliklerinin yapıldığı 1700 kişilik büyük çadır. Burada sahne alıyor ramazan eğlencelerini unutulmaz tipleri. İlgi oldukça yoğun. Dört kadından oluşan "Güldeste' grubunun geçtiği fasılla açılıyor sahne. 
Diğer iki çadır daha küçük. Biriçay, kahve, nargile için diğeri de yiyecek çadırı. İkisinde de küçük birer sahne var, canlı müzik yapılıyor. 

Cüzdanlara dikkat 
Kalabalık hıncahınç Feshane'de. Bu kalabalıkta kimsenin canı yanmasın diye kapı girişlerinde elinde megafonla görevliler sürekli anons halindeler "Dikkat dikkat Cüzdanınıza, ceplerinize, telefonlarınıza, çantanıza çok dikkat edin..." 
Ramazan Feshane'ye bu yıl bir başka gelmiş. Daha güzel, daha estetik, daha ustaca düşünülmüş. 
Büyükler neşeyle, çocuklar da gönüllerini hoş eden hediyelerle dönüyorlar evlerine. Bir parça da olsa İstanbullu 'özlediği' bir tabloyu bulma imk nına kavuşmuş. Şu ana kadar gelenlerin sayısı 600 bini aşmış. Geçtiğimiz cumartesi günü rekor kırılmış, 125 bin ziyaretçi doldurmuş Feshane'yi. Benimde neşem yerindeydi Feshane'de. Keyfimi coşturan ise o ilk adımda yakalandığım Dede Efendi'den başkası değildi. 
Burada fesin içinden ne istersen çıkıyor... 



</TEXT>
</DOC>
