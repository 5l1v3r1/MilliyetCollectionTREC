<DOC>
<DOCNO> 365114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo18.html </URL>
<DATE> 2005/07/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Daum, kaleci Volkan ile özel bir görüşme yaptı 
</HEADLINE>
<TEXT>

     Fenerbahçe yeni sezon hazırlıklarını bugün yaptığı antrenmanla sürdürdü. 
     Samandıra Tesisleri'nde gerçekleştirilen ve kondisyon ağırlıklı geçen antrenmana teknik direktör Christoph Daum katılmadı. 
     Antrenman öncesi takım elbise ile sahaya çıkan Daum, futbolcularla bir süre görüştü ve çalışmanın bir bölümünü izledikten sonra, Samandıra Tesisleri'ni ziyaret edecek olan Milli Takımlar Başsorumlusu Fatih Terim ve yardımcılarını karşılamak üzere tesislere gitti. 
     
     VOLKAN İLE ÖZEL GÖRÜŞTÜ 
     Daum, antrenman öncesi kaleci Volkan Demirel ile de saha içinde özel bir görüşme yaptı. 
     Alman teknik adam, Rüştü'nün gelmesinin ardından yeniden ikinci kaleci durumuna düşecek olan Volkan ile yaklaşık 10 dakika görüşürken, genç kaleciye güvenini dile getirdiği ve moral verdiği öğrenildi. 
     
     KONDİSYON ÇALIŞTILAR 
     Fenerbahçeli futbolcular bu sabah yapılan antrenmanda kondisyon ve istasyon çalışması yaptı. 
     Antrenör Roland Koch yönetiminde önce koşu yapan sarı-lacivertliler, daha sonra çeşitli engeller ve aletlerin koyulduğu küçük sahaya geçerek, burada istasyon çalışması gerçekleştirdi. 
     Futbolcuların antrenman boyunca son derece neşeli oldukları gözlenirken, zaman zaman birbirleriyle şakalaştıkları dikkat çekti. 
     Bu arada kaptan Ümit Özat ve Alex, antrenman sırasında yeni transfer Stephen Appiah ile sohbet ederken, Ganalı futbolcu idman bitiminde bir süre daha sahada kalarak kültür-fizik hareketleri yaptı. 
     Antrenmana sakatlıkları süren Anelka, Luciano ve Servet, bağırsak enfeksiyonuna yakalanan Serkan ile Üniversite Milli Takımı'na giden Can katılmadı. 
     Sarı-lacivertliler bu akşam yapacakları antrenmanla yeni sezon hazırlıklarını sürdürecek. 
     
</TEXT>
</DOC>
