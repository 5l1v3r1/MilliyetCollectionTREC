<DOC>
<DOCNO> 353933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun14.html </URL>
<DATE> 2005/06/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İrlanda Türk berber istedi 
</HEADLINE>
<TEXT>

     Türkiye İş Kurumu'ndan, İrlanda'da faaliyete geçecek berber dükkanında çalıştırılmak üzere iki erkek berber talep edildi. 
     Türkiye İş Kurumu'nun internet sayfasındaki yurtdışı açık işler bölümünde, İrlanda'nın Kerry bölgesinin Tralee kentinde yaşayan Eoghan Brennan'ın faaliyet geçireceği berber dükkanında çalıştırmak üzere 2 erkek berber talebi yer alıyor. 
     İlanda, berberlerin en az 4 yıllık tecrübeye sahip ve sıcak havlu tıraşında deneyimli olması istenirken, haftada 39 saat çalışma süresine ek olarak fazla mesai yapacağı belirtiliyor. 
     Berberlere saat başına 7.80 avro ödeneceği, fazla mesai ücretinin ise saat başına 12 avro olacağı ifade edilen ilanda, başvuruların 4 Temmuz'a kadar Türkiye İş Kurumu Ankara İl Müdürlüğü'ne gönderilebileceği bildiriliyor. 
     İrlanda'ya gitmek isteyen berberlerin İngilizce bilmesi gerektiği ancak, ihtiyaç olması halinde dil kurslarına gönderilmesinin mümkün olabileceği belirtilen ilanda, İrlandalı işverenin berberlerle bir yıllık sözleşme imzalayacağı, memnun olunması durumunda sözleşmenin uzatılacağı kaydediliyor. 
     
</TEXT>
</DOC>
