<DOC>
<DOCNO> 367362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy07.html </URL>
<DATE> 2005/08/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'li Koç Ankara'da kolera salgını gizleniyor 
</HEADLINE>
<TEXT>

     CHP Grup Başkanvekili, tıp profesörü Haluk Koç, hükümetin sağlık politikasını eleştirerek, "Manzara toplu katliamlar" dedi. Koç, Ankara’da önemli bir hastanenin birinden kaynaklanan kolera vakalarının sayısının 100’e ulaştığı ve Sağlık Bakanlığı’nın bunu gizlediği iddiasında da bulundu. 
     CHP Grup Başkanvekili Haluk Koç, parlamentoda CHP Muğla Milletvekili Ali Aslan ile birlikte bir basın toplantısı düzenleyerek, Hükümetin sağlık politikasını eleştirdi. 
     Sağlık Bakanı Recep Akdağ’ın dün yaptığı bir açıklamada, "Vatandaşların sağlık ocaklarına güvenini yeniden artıracağız" dediğini belirten Koç, "Benim ilimdeki sağlık ocaklarında mısır koçanları depolanmış, ahır olmuş, inekler otluyor. Malzemeler gelmiş, ambalajların içinde bekliyor" dedi. 
     Koç, hükümetin uyguladığı sağlık politikasıyla birinci kademe sağlık hizmetlerinin içini boşalttığını ve şimdi vatandaşın ekonomik katkıda bulunarak alacağı yeni bir kademe oluşturmaya çalıştığını savundu, "Yetersiz elemanlar, taşeronlaşmış sağlık hizmeti nedeniyle bir yandan tuvalet temizleniyor bir yandan sterilizasyon yapılıyor. Manzara toplu katliam" dedi. 
     
     100 KOLERA VAKASI 

     Koç, Ankara’da hekim olarak kendilerinin bağırsak enfeksiyonu olarak tanımladıkları kolera salgını olduğunu da söyledi. Koç, Ankara’da önemli bir hastanenin birinden kaynaklanan kolera vakalarının sayısının 100’e ulaştığını ve Sağlık Bakanlığı’nın bunu gizlediğini öne sürdü. 
     
     "BAKAN PALAVRA ATIYOR" 

     CHP Muğla Milletvekili Ali Aslan da, Edirne’den başlayarak son günlerde toplu bebek ölümleri yaşandığını anımsatarak, bunun hükümetin başlattığı Sağlıkta Dönüşüm Projesi’nin sonucu olduğunu ifade etti. Aslan bu uygulamada hastaların müşteri, hastanelerin ticari işletme olarak görüldüğünü belirterek, "Hedef kar etme olunca taşeronlaşmanın önü açıldı. Ehil olmayan, ucuz, kar amacı güden personelin yürütmeye çalıştığı hizmetler sonucu, hastanelerde özellikle direnci düşük olan bebeklerde toplu ölümler oldu. Ülkemiz’de Irak ve çevresinden daha fazla sayıda bebek ölümü var" dedi. 
     CHP’li Aslan, hükümetin Düzce’de bile başlatamadığı Aile Hekimliği uygulamasını, bu kez Aydın’da başlatacağı açıklamalarının olduğunu ifade ederek, "Bu olsa olsa Sağlık Bakanının attığı palavralardan biri olur" şeklinde konuştu. 
     
</TEXT>
</DOC>
