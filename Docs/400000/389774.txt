<DOC>
<DOCNO> 389774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun37.html </URL>
<DATE> 2005/10/26/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Komşunun 40 adet F-16 alımı Pentagon tarafından onaylandı 
</HEADLINE>
<TEXT>

     ABD Savunma Bakanlığı Pentagon , Yunanistan'a yaklaşık 3,1 milyar dolar değerinde 40 adet modern F-16 savaş uçağı satılmasına ilişkin planı onayladı. 
     Pentagon, bu konudaki kararını son onay makamı olan ABD Kongresi'ne gönderdi. Kongre'den 15 gün içinde plana itiraz gelmezse, satış otomatikman kesinleşecek. 
     Uzmanlar, Kongre'de Yunanistan'a F-16 satışına itiraz edilmesinin beklenmediğini belirtti. 
     Pentagon'un ilgili biriminden yapılan açıklamada, Yunanistan için planlanan satışın, bu ülkenin askeri yeteneklerini, ABD ve NATO ile ortak görev yapma imkan ve kabiliyetlerini geliştireceği kaydedildi. 
     Açıklamada, Yunanistan'a F-16 satışının, ABD'nin dış politikasına ve ulusal güvenlik amaçlarına katkıda bulunacağı, Kıbrıs'ta çözüm çabalarını ise etkilemeyeceği vurgulandı. 
     Yunanistan'in ABD'den 40 adet yeni F-16 savaş uçağı almasına yönelik ilke anlaşması yaz aylarında yapılmıştı. 
     Block 52 tipi F-16'larla birlikte Yunanistan Hava Kuvvetleri'ne, uçakların gelişmiş radarları, gece görüş cihazları, yer istasyonları ve silah sistemleri de sağlanacak. 
     ABD ve dünyanın en büyük savunma şirketi Lockheed Martin, F-16'nın ana üreticisi durumunda. 
     
</TEXT>
</DOC>
