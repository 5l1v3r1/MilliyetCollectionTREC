<DOC>
<DOCNO> 379991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy10.html </URL>
<DATE> 2005/09/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yaşar Topçu yargılanıyor... "Bu iş uzamasın artık dava bitirilsin" 
</HEADLINE>
<TEXT>

     Eski Bayındırlık ve İskan Bakanı Yaşar Topçu’nun, Karadeniz Sahil Yolu İhalesi’nde usulsüzlük yapıldığı iddiasıyla Yüce Divan’da yargılandığı davada, tanıklık yapan eski Hazine Hazine Müsteşarı Mahfi Eğilmez, ihale öncesinde Bakan Topçu’ya, "siz ihaleye çıkın, onay gelir" demediğini söyledi. 
     Sanık Topçu ve avukatı Ömer Asım Livanelioğlu katıldığı duruşmada, eski Hazine Müsteşarı Mahfi Eğilmez ile müteahhit Mehmet Ali Çebi tanık olarak dinlendi. 
     Tanık olarak dinlenen Mehmet Ali Çebi, iş büyük olduğu için ihaleye konsorsiyum olarak girdiklerini, daha önce dış krediyle herhangi bir iş yapmadıklarını söyledi. 
     Soruları da yanıtlayan Çebi, o güne kadar Karadeniz’de herhangi bir iş yapmadıklarını, konsorsiyumdaki paylarının eşit olduğunu kaydetti. Çebi, ihale öncesinde gizli bir anlaşma olmadığını belirtti. 
     Tanık olarak dinlenen Mahfi Eğilmez de kendisinin o dönemde Uzakdoğu da yaşanan finansal kriz nedeniyle dış krediyle iş yapılmaması, hatta iç borçlanma dahi yapılmaması gerektiği yönünde görüşe sahip olduğunu söyledi. 
     
     "YAPACAĞIM TEK ŞEY İSTİFA ETMEKTİ, ETTİM" 
     Ancak o zamanki hükümetin, bütçe imkanları nedeniyle dış kredi ile iş yapılması yönünde bir görüşe sahip olduğunu anlatan Eğilmez, "Ben göreve gelirken de o zamanki Sayın Başbakan’a bu görüşümü belirtmiştim. Daha sonra zaten 4.5 ay görev yaptıktan sonra istifa ettim. Ben, nükleer enerji projesine de karşıydım. Dış krediler ilave borçlanma getiriyordu. Benim o zaman yapabileceğim tek bir şey vardı, o da istifa etmekti, ettim" diye konuştu. 
     Sanık Topçu’nun, daha önceki açıklamalarında, "Eğilmez ile yaptığım görüşmede, ’siz ihaleye çıkın, onay gelir’ dedi" şeklindeki sözlerinin hatırlatılıp, böyle bir konuşmanın olup olmadığının sorulması üzerine Eğilmez, "Hayır, böyle bir konuşma hatırlamıyorum. 
     Böyle bir konuşma yapmam mümkün değil. Böyle bir şey söylemedim. Ben dış krediye karşı olduğum için bu görüşümü de her zaman söyledim. 
     Ondan sonra da istifa ettim" dedi. 
     
     "BAKAN YALAN SÖYLEMEZ" 
     Eğilmez’in bu açıklaması üzerine söz alan Topçu, Eğilmez’in sözlerini bugünkü gibi hatırladığını belirterek, "Siz çıkın, onay gelir dedi. Sizi temin ederim ki, konuşma aynen böyle geçti. Bakan yalan söylemez" diye konuştu. 
     Yeniden söz verilen Eğilmez ise "onay geliyor" şeklinde bir şey söylemediğini, zaten ihalelerle ilgili Bakanlar Kurulu kararı çıktığını ve Devlet Planlama Teşkilatı’nın da onay verdiğini kaydetti. 
     Yeniden söz alan sanık Topçu ise "ihaleye çıkın" değil, "devam edin" dediğini belirtti. Tanık Eğilmez, bir soru üzerine, "ihalelere az firma çağırın" şeklinde herhangi bir sözünün olmadığını, böyle bir sözünün olamayacağını, genelde Hazine’nin kredi faizlerinin yükselmemesi için bu yönde görüşü bulunduğunu, sadece bu ihalede değil, diğer dış kredili işlerde de bu konuya dikkat edilmesini istediğini anlattı. 
     Yeniden çağrılan ve sorular yöneltilen diğer tanık Mehmet Ali Çebi, ilk defa dış krediyle iş yaptıklarını, aldıkları işin miktar olarak arttığını, keşif artışı aldıklarını söyledi. 
     Sanık Topçu’nun, tanığa, "Keşif artışını ne zaman aldınız " diye sorması üzerine, tanık Çebi, 2003 yılında yüzde 100’ün üzerinde keşif artışı aldıklarını kaydetti. 
     Çebi’nin, ihale öncesinde projeleri olmadığını belirtmesi üzerine Topçu, sanığın bu konuda bilgi sahibi olmadığını, bütün şirketlerin ihale öncesinde proje için hazır olduğunu bildirdi. 
     Topçu’nun avukatı Livanelioğlu da projesi olmayanların ihalede teklif dahi veremeyeceklerini vurguladı. 
     
     "BU İŞ ARTIK UZAMASIN" 
     Daha sonra yeniden söz alan Topçu, ihale sürecini anlattı. 
     Yargılandığı TCK’nın 205. maddesine uygun delil bulunmadığını savunan Topçu, dava dosyasının bir an önce Yargıtay Cumhuriyet Başsavcısı’na verilerek, esas hakkındaki görüşü hazırlaması gerektiğini ileri sürdü. 
     Topçu, "Yargılama hakkını kötüye kullandığınızı söyleyemeyeceğim, ama bu iş uzamasın, dava artık bitirilsin. Ortada suç yok, akrabalarımıza, yakınlarıma, kimseye menfaat sağlamadım. 205. madde menfaat sağlamakla ilgilidir. İhaleye fesat karıştırmak 366. maddede düzenlenmiştir. 
     Suçluysam da dava bir an önce bitirilsin, artık uzatmayın" şeklinde konuştu. 
     Topçu’nun bu sözleri üzerine Yüce Divan Başkanı Tülay Tuğcu, mahkeme sürecini belirleme yetkisinin Yüce Divan da olduğunu anımsattı. 
     
</TEXT>
</DOC>
