<DOC>
<DOCNO> 376981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun01.html </URL>
<DATE> 2005/09/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kanada, şeriatı uygulayan ilk batı ülkesi mi olacak 
</HEADLINE>
<TEXT>

     Kanada’nın Ontario eyaletinde Müslümanların kişisel ve ailevi anlaşmazlıklarını dini hakemlik yoluyla çözmelerine olanak tanıyan şeriat uygulaması olasılığı ülke çapındaki gösterilerle protesto edildi. 
     Başkenti Toronto olan Ontario eyaleti, geçen Aralık’ta bir hukukçunun resmi bir raporla Müslümanların dini hakemlik yoluna başvurabileceklerini tavsiye etmesiyle şeriatı Batıda uygulaması olasılığı ortaya çıkan ilk yer oldu. 
     Ontario eyaletinde şeriat uygulanması olasılığı Kanada’nın Montreal, Toronto ve Ottawa gibi büyük kentlerinde protesto edilirken, organizatörler, benzer gösterilerin Paris, Londra ve Viyana’da da düzenlendiğini belirttiler. 
     Hukukçu Boyd, raporunda Katolik ve Yahudilerin Ontario’da 1991 yılında çıkarılan Tahkim Yasası uyarınca, aile, miras ve boşanmayla ilgili anlaşmazlıklarda dini hakemlik müessesesine başvurabilmeleri gibi Müslümanların da bu hakka sahip olduklarını belirtmişti. 
     Ontario eyaletinin Başbakanı Dalton McGuinty de eyaletin Boyd’un raporuyla ilgili yakında karar vereceğini söylerken, "İslami yasaların A’dan Z’ye insan hakları sözleşmesinin karşısında olduğunu söylemek zorundayım" dedi. 
     Kanada’nın Quebec eyalet parlamentosu da Mayıs’ta, şeriat mahkemeleri kurulmasına karşı çıkmıştı. 
     "Quebec ve Kanada’da şeriat mahkemeleri kurulmasına karşı" sunulan önerge, 27 Mayıs’ta oybirliğiyle kabul edilmişti. 
     Kanada’da 2001’deki son nüfus sayımına göre, 108 bini Quebec’te olmak üzere 600 bine yakın Müslüman yaşıyor. 
     
</TEXT>
</DOC>
