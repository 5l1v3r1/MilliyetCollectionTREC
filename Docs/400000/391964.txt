<DOC>
<DOCNO> 391964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko09.html </URL>
<DATE> 2005/11/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Finans Leasing'e yabancı ilgisi... 
</HEADLINE>
<TEXT>

     Hülya Çorakçı AA 

Finans Leasing Genel Müdürü Murat Alacakaptan, Finansbank'ın satışa sunduğu Finans Leasing hisselerine yabancı yatırımcıların büyük ilgi gösterdiğini ve yüzde 20'lik hisse alımı gerçekleştirdiklerini belirterek, ''Sektörde yabancı alımı daha önce gerçekleşmemişti. İlk olması açısından çok önemli'' dedi. 
     Alacakaptan, Finans Leasing'in sektörde yaşanan olumlu gelişmelere paralel olarak gelişimini sürdürdüğünü belirterek, şirketin 2004 yılının ilk altı ayında 12 trilyon TL kar açıkladığını, bu yıl ise karını 21.9 trilyon TL'ye yükselttiğini bildirdi. 
     Bir süre önce Finansbank'ın, sahip olduğu Finans Leasing hisselerini blok satış yöntemiyle satışa sunduğunu belirten Alacakaptan, şunları kaydetti 
     ''Bu satışa yabancı yatırımcılar büyük ilgi göstererek yüzde 20'lik hisse alımı gerçekleştirdi. Bu, bizim şirketimizin başarısını, doğru yolda olduğunu gösteriyor. Yabancıların böyle yatırım yapmaları bizim açımızdan güzel bir gösterge. Leasing sektöründe yabancı alımı daha önce gerçekleşmemişti. Sektörde ilk olması açısından çok önemli. Şirketin sonuçları da bu alımlarda etkili oldu.'' Alacakaptan, Finans Leasing'in bu yılın sonunda 260 milyon dolar ciro hedeflediğini bildirdi. 
     
     LEASİNG FİNANSAL KİRALAMA SEKTÖRÜ 
     Sektörü de değerlendiren Alacakaptan, leasing sektörünün yılın 9 ayında geçen yılın 1 yıllık rakamını yakaladığını bildirdi. 
     9 ayda işlem büyüklüğü açısından öne çıkan mal gruplarının başında yüzde 27'lik bir oranla makine ekipmanlarının yer aldığını belirten Alacakaptan, ikinci sırada yüzde 25'lik pay ile iş ve inşaat makineleri, üçüncü sırada yüzde 13'lük oranla kara ulaşımı daha sonra tekstil ve gayrimenkulün geldiğini söyledi. 
     Geçen yıla göre iş ve inşaat makinelerinde, makine ekipmanlarında ve gayrimenkulde bir artış olduğuna dikkat çeken Alacakaptan, tekstilde ise düşüş yaşandığını kaydetti. 
     Alacakaptan, Türkiye'nin AB ile üyelik müzakerelerine başlamasıyla birlikte sektörde ciddi büyümeler yaşanacağını ifade etti. 
     Leasing sektörünün özel sektörün yaptığı sabit kıymet yatırımlarından aldığı payın önemli olduğunun altını çizen Alacakaptan, şunları söyledi 
     ''Türkiye'de bu oran yüzde 10'lar civarında. Gelişmiş Avrupa ekonomilerinde yüzde 20'ler, ABD'de ise 30'lar civarında. Türkiye'de bu oranın yükselmesi gerekiyor. Yatırımlar arttığı sürece özel sektörün leasing yoluyla gerçekleştirdiği yatırımların oranı da artacaktır. Beklentimiz bu yönde. Dolayısıyla büyümek için oldukça büyük bir potansiyelimiz var.'' Sektörde, faiz oranlarının gerilemesi, enflasyon düşüşü ve vadelerin uzamasının kar marjlarında bir önceki döneme göre düşüşlerin gerçekleşmesi gibi doğal bir sonucu ortaya çıktığını anlatan Alacakaptan, ''Burada yapılması gereken verimliliğimizi, kalitemizi, hızımızı artırırken maliyetlerimizi düşürmektir'' dedi. 
     
</TEXT>
</DOC>
