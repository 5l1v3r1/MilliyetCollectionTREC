<DOC>
<DOCNO> 395782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy02.html </URL>
<DATE> 2005/11/17/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Vanlı vekillerde kaçak rahatsızlığı 
</HEADLINE>
<TEXT>

     ANKARA Milliyet 

Akaryakıt kaçakçılığının ekonomiye, insan ve çevre sağlığına verdiği zararı araştıran Meclis komisyonunun raporu TBMM Genel Kurulu'nda görüşüldü. 
     Raporda, eski Devlet Bakanı Tunca Toskay ile eski Maliye bakanları Zekeriya Temizel ve Sümer Oral hakkında "görevi ihmal ve Hazine'yi zarara uğratmak" gerekçesiyle soruşturma komisyonu kurulması isteniyor. Eski bakanlar hakkında soruşturma açılabilmesi için milletvekillerinin önerge vermesi gerekiyor. 
     Van milletvekilleri, raporda büyük ölçüde seçim bölgelerine ilişkin tespitlerin yer almasına tepki gösterdi. AKP Van Milletvekili Cüneyt Karabıyık, "Van’dakiler, mazotu eşek-katır sırtında getirmişler, bisküvi alırken almışlardır" dedi. Milletvekillerinin sırayla söz alıp kınamaları üzerine, Komisyon Başkanı Vahit Kiler "400 bin ton kaçak akaryakıt içinde Van'da yapılan kaçakçılık 150 bin ton. Raporu kınayacağınıza raporu bir inceleyin bence" dedi. Kiler, Kuzey Irak'ta Barzani'ye bağlı peşmergelerin kaçakçıları haraca bağladığını belirterek, "Bu haraç ve avantalar terörü güçlendiriyor. Kaçakçıların istihbaratı, devletin istihbaratından daha iyi çalışıyor. Hem içerden hem dışardan bilgi alıyorlar. Kamuda bu zincirde yer alan insanları temizlemeliyiz" diye konuştu. 
     Hükümet adına konuşan Çevre ve Orman Bakanı Osman Pepe, akaryakıt kaçakçılığının 2 milyar dolar vergi kaybına neden olduğunu söyledi. Pepe, "Bu konuya milli mesele olarak bakılmalı. Sorunun objektif çözülebilmesi için partilerin ittifak etmesi şart" dedi. 
     
     Siyasetçi - bürokrasi 
     CHP Manisa Milletvekili Ufuk Özkan, alınan her ucuz mazot ve yakıtın, ülkenin geleceğine konulan dinamit olduğunu belirterek, "Buradan elde edilen gelirin, mafya, çete, bölücü terör örgütüne gittiği tespit edilmiştir. Hileli akaryakıt, ucuz mazot, siyasetçi ve bürokrasi olmadan mümkün değildir. Bunun engellenmesi için dokunulmazlıkların kaldırılması gerekir" diye konuştu. 
     
     Malvarlığına el konulsun 
     AKP Adana Milletvekili Atilla Başoğlu, yeni düzenlemeler getirilerek, akaryakıt kaçakçılığına karışan herkesin, birinci derece akrabaları dahil olmak üzere, mal varlığına el konulmasını önerdi. 
     
</TEXT>
</DOC>
