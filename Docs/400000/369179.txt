<DOC>
<DOCNO> 369179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yasam/yas08.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Southfork Çiftliği'nde matem var 
</HEADLINE>
<TEXT>



Dallas dizisindeki Ewing Ailesi'nin annesi "Bayan Ellie" rolüyle ünlenen ABD'li Barbara Bel Geddes, 82 yaşında akciğer kanseri nedeniyle hayatını kaybetti. Bel Geddes'in kuzeni, oyuncunun pazartesi günü Maine'deki evinde öldüğünü söyledi. 
1940'lı yıllarda sinema filmlerinde rol almadan önce kariyerine Broadway'de oyuncu olarak başlayan Bel Geddes, hem Oscar hem de Tony ödüllerine aday gösterilmiş, ancak 1978'den 1991'e kadar oynadığı Dallas dizisindeki rolüyle dünya çapında ün kazanmıştı. 

Emmy ödülü almıştı 
Ülkemizde de büyük ilgi gören "Dallas" dizisindeki rolü ile Emmy ödüllerinde en iyi kadın oyuncu ödülünü kazanan Bel Geddes, Alfred Hitchcock'un ünlü filmi "Vertigo" Yükseklik Korkusu ve Elia Kazan'ın "Sokaklarda Panik" filmlerinde de rol almıştı. Ünlü oyuncu 1991 yılından bu yana Maine kenti yakınlarında, göl kenarındaki evinde mütevazı bir hayat sürüyor ve boş zamanlarında çocuk kitapları yazıyordu. 


</TEXT>
</DOC>
