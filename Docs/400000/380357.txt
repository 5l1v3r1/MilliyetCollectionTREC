<DOC>
<DOCNO> 380357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur23.html </URL>
<DATE> 2005/09/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kayseri'de kurusıkı tabanca yasak 
</HEADLINE>
<TEXT>

     Kayseri İl İdare Kurulu, il genelinde kurusıkı tabancanın satışı, taşınması ve bulundurulmasını yasakladı. 
     Emniyet Müdürlüğü’nden yapılan açıklamada, "Ateşli Silahlar ve Bıçaklar ile Diğer Aletler Hakkındaki Kanun" kapsamına girmeyen kurusıkı tabancaların görünüşü ve sesiyle yakından incelenmediğinde gerçek silahtan ayırt edilemediği belirtildi. 
     Açıklamada, bu tabancaların, yasal boşluklardan yararlanan art niyetli kişi veya kişilerce adam kaçırma, meskun mahalde ateş etme, tehdit, senet imzalatma, teşhir gibi amaçlar için kullanıldığı, düğün ve futbol müsabakalarından sonra ateş edilmek suretiyle halkta korku ve paniğe sebep olduğu kaydedildi. 
     İl İdare Kurulu’nca alınan karar gereği, kurusıkı ses ve gaz tabancalarının bulundurulması, taşınması, kullanılması ve satılmasının yasaklandığı bildirilen açıklamada, avda ve sporda kullanılan hava ve gaz basıncıyla çalışan tüfeklerin de meskun mahalde kullanımı ve taşınmasına izin verilmeyeceği belirtildi. 
     Açıklamada, kurusıkı tabanca taşıyan, bulunduran ve satanlar hakkında, Kabahatler Kanunu’nun 32. maddesi gereğince 100 YTL ceza verileceği, satış yapan işyerlerinin bir defa uyarılacağı, ikinci kez ruhsatlarının iptal edileceği kaydedildi. 
     
</TEXT>
</DOC>
