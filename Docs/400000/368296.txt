<DOC>
<DOCNO> 368296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun30.html </URL>
<DATE> 2005/08/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
KKTC'ye gelen ABD heyetine Rumlardan tepki gecikmedi 
</HEADLINE>
<TEXT>

     Oshan SABIRLI DHA 

AKTARMALI uçakla İstanbul üzerinden Ercan Havaalanı’na gelen 7 kişilik ABD heyetine Güney Kıbrıs’tan tepki gecikmedi. ABD heyetinin Kuzey Kıbrıs’a gelişine geniş yer veren Rum gazeteleri, heyetten ABD Dışişleri Bakanlığı’nın bilgisinin olmadığı ve heyetin Kongre tarafından da mali olarak desteklenmediğini iddia etti. Rum yönetimi bir yandan heyetin gelişini önemsiz gibi gösterirken, diğer yandan da tepki göstermekten geri kalmadı. 
     Rum Dışişleri Bakanı Yorgo Yakovu, "Ziyaret Kongre tarafından desteklenmiş bile değil. Bildiğimiz kadarıyla Senato üyeleri bu ziyarete katılmıyor" derken, Rum Hükümet Sözcüsü Kipros Hrisostomidis, tepkisini, "Tatil amaçlı, gayriresmi bir ziyaret. Ada’nın işgal altındaki bölgesine yasadışı ve keyfi ziyaret özel bir kuruluş tarafından finanse edildi" sözleriyle dile getirdi. ABD’lilerin, KKTC yetkilileriyle temaslarda bulunacağına ilişkin bir soruya ise Hrisostomidis, "Böyle bir açıklamayı hiçbir yerde görmediğini, her halükarda kendini ilgilendirmediğini" söyledi. 
     İktidardaki AKEL’in genel sekreteri ve Rum Yönetimi Meclis Başkanı Dimitris Hristofyas ise, "Lobilerin tutumu kabul edilmez. Kıbrıslı Rumların referandumdaki tutumu nedeniyle cezalandırıcı tavır içerisindedirler. ABD, Kıbrıs halkının iradesine saygılı olmalıdır. Bunu kınıyoruz" dedi. 
     DİKO Başkan Vekili Nikos Kleanthus, "Ziyaret yasadışıdır ve tepkisiz kalamayız" derken, EDEK Başkanı Yannakis Omiru ise ziyaretin 541 ve 550 sayılı Güvenlik Konseyi kararlarına ters olduğunu savunarak, ziyaretin en sert şekilde protesto edilmesini istedi. 
     
</TEXT>
</DOC>
