<DOC>
<DOCNO> 351670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun07.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki dava Avrupa'ya takıldı 
</HEADLINE>
<TEXT>


İngiltere ve Fransa'dan belgeler gelmediği için iki dava sonuçlandırılamadı 

TÜRKER KARAPINAR Ankara 

Sivas Madımak Otel'de 37 kişinin ölümüyle sonuçlanan olayların ardından açılan "Sivas Katliamı" davası ile eski MHP lideri Alparslan Türkeş'in ilk eşinden olan kızları Ayzıt Hall Türkeş ve Umay Günay'ın babalarının İngiltere'de bulunan parasının bir bankadan çekilmesiyle ilgili yargılandıkları dava Avrupa'ya takıldı. 

Beraat kararı bozuldu 
Yargıtay, Hall ve Günay'ın babalarının ölümünün ardından İngiltere Deutsche Bank'taki hesabından 578 bin mark, 845 bin dolar ve 367 sterlini çekerek, "özel evrakta sahtecilik ve dolandırıcılık"tan yargılandıkları davada verilen beraat kararını aleyhte bozdu. Yeniden görülmeye başlanan dava, İngiltere'den Günay'ın hangi tarihte parayı çektiğine dair istenen belgenin gelmemesi nedeniyle temmuza ertelendi. 
'Sivas Katliamı' davasında da mahkeme, 6 Ağustos 2003'te yürürlüğe giren Topluma Kazandırma Yasası'ndan yararlanmak isteyen 56 hükümlünün başvurularını görüşmeye 25 Eylül 2003'te başladı. Yasadan yararlanmak için başvuran hükümlüler arasında Özkan Doğan da bulunuyor. Fransa'da yaşayan Doğan'ın savunmasının alınması için yazılan müzekkereye 11 aydır yanıt gelmedi. 



</TEXT>
</DOC>
