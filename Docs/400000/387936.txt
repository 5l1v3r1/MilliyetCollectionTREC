<DOC>
<DOCNO> 387936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko15.html </URL>
<DATE> 2005/10/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Arçelik'in kiralık eşya projesi yaygınlaşıyor... 
</HEADLINE>
<TEXT>

     Durmuş Ali Başkan AA 

Avrupa'nın önde gelen beyaz eşya üreticilerinden Arçelik A.Ş tarafından geçen yıl pilot uygulaması İstanbul'da başlatılan ''Ürün Kiralama'' projesinin Türkiye geneline yaygınlaştırıldığı bildirildi. 
     Arçelik Genel Müdür Yardımcısı Şirzat Subaşı, ürün kiralama projelerinin bir ilk olduğunu belirterek, çalışmalarının da beklentilerin üzerinde gittiğini söyledi. 
     Subaşı, uygulama ile beyaz eşya, televizyon ve cep telefonu gibi eşyaların 1 aydan 18 aya kadar kiralanabildiğini belirtti. 
     Geçen yıl Aralık ayında pilot uygulamasını İstanbul'da başlattıkları ürün kiralama projesi kapsamında bugüne kadar bine yakın ürünün kiralandığını ifade eden Subaşı, ''Ürün kiralama sistemini Eylül ayı itibariyle tüm Türkiye'yi kapsayacak şekilde yaygınlaştırdık'' dedi. 
     Subaşı, tüketiciler tarafından en çok talebin elektronik ürünlere gösterildiğini ifade ederek, şunları kaydetti 
     ''Elektronik ürünler içinde de birinci sırayı Plazma TV alıyor. Daha sonra sırasıyla notebook ve LCD ekran TV'ler geliyor. Ürün kiralama ile hedefimiz, yenilikçi anlayışa sahip firmamızın her zaman olduğu gibi yine tüketicilere ve sektöre bir ilki sunmasıydı. Aldığımız sonuçlara baktığımızda projemizin çok yerinde bir karar olduğunu da görüyoruz.'' 
     
     EN ÇOK FAYDALANAN GRUPLAR 

     Subaşı, özellikle üniversite öğrencileri, tez hazırlayan öğrenciler, fuara katılan firmalar, kısa süreli görev nedeniyle yer değiştirenler, Türkiye'ye geçici süre ile gelen yabancı uyruklular, yazlıkçılar ve kafeteryaların bu uygulamadan en çok faydalanan gruplar olduğunu belirtti. 
     Aldıkları sonuçların kendilerine, Türkiye'nin bu tür bir çalışmaya ne kadar ihtiyacı olduğunu gösterdiğini de anlatan Subaşı, ''Bu sonuçlar doğrultusunda da planlarımızı revize ederek uygulamamızı ülke geneline yaygınlaştırmayı uygun bulduk'' dedi. 

     
</TEXT>
</DOC>
