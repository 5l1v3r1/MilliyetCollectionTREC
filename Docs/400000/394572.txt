<DOC>
<DOCNO> 394572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo08.html </URL>
<DATE> 2005/11/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mehmet Okur, her maçta yeni bir rekor kırıyor... 
</HEADLINE>
<TEXT>

     ABD Profesyonel Basketbol Ligi’ne NBA TSİ bu sabaha karşı yapılan 8 maçla devam edildi. 
     Sezona fırtına gibi giren ve yaptığı her maçta 20 sayının altında atmayan Mehmet Okur, takımı Utah Jazz’ın Chicago Bulls’a 103-98 yenildiği maçta 33 sayı ve 17 ribauntla "double-double" yaparak kariyerinin sayı rekorunu kırdı. 
     Chicago’daki United Center’de yapılan ve 22 binden fazla kişinin izlediği mücadelede, muhteşem bir performans sergileyen Okur, ilk beşte başladığı maçta 41 dakika sahada kalırken karşılaşmanın da en skorer oyuncusu oldu. 
     Bu sezonun 7. maçında milli basketçi, 2 sayılık atışlarda 15’te 11, 3 sayılık atışlarda 4’te 1 ve serbest atışlarda 11’de 8 isabet bulurken, 11’i savunma 6’sı da hücum ribaundu olmak üzere 17 ribaunt ve 4 asistle karşılaşmayı tamamladı. Takım arkadaşı Andrei Kirilenko’nun sakatlanarak oyun dışı kaldığı mücadelede, Okur ile birlikte 14 sayı atan Gordan Giricek ve rakip potaya 13 sayı gönderen Deron Williams, takımlarına galibiyeti getiremediler. Daha önce 3 kez attığı 27 sayılık rekorunu bu sezon Charlotte Bobcats maçında geliştirerek 31 sayıya çıkaran Okur, bu maçta da bu sayıyı 33’e çıkardı ve çıkışının devam ettiğini gösterdi. Bulls’ta 29 dakikada 21 sayı üreten Luol Deng takımının en skorer ismi olmayı başarırken, Jazz potasına 19 sayı bırakan Kirk Hinrich ve 17 sayı atan Ben Gordon galibiyeti getiren oyunculardı. 
     
     SON ŞAMPİYONU GİLBERT ARENAS DEVİRDİ 

     Doğu Konferansı Güneydoğu Grubu’nda 5 maçta aldığı 4 galibiyetle liderliğini sürdüren Washington Wizards, konuk ettiği son şampiyon San Antonio Spurs’u 110-95 yendi ve galibiyet sayısını 5’e çıkardı. 
     Wizards, maçta 41 dakika forma giyen ve Spurs potasına 43 sayı gönderen Gilbert Arenas’ın performansıyla maçı kazanırken, Spurs’un ünlü yıldızı Tim Duncan’ın bu maçta etkisiz kaldığı gözlendi. 19 sayıyla oynayan Antawn Jamison ve 17 sayı yapan Caron Butler galibiyete katkı sağlarken, konuk takımın en skorer oyuncusu ise 28 sayı atan Arjantinli Emmanuel Ginobili oldu. Spurs’ta Fransız oyun kurucu Tony Parker 23 sayı ve 6 asistlik performans sergilerken, Duncan, mücadeleyi 11 sayı ve 14 ribauntla "double-double" yaparak tamamladı. 
     
     DALLAS’I NOWİTZKİ TAŞIYOR 

     Batı Konferansı’nın güçlü takımlarından Dallas Mavericks, Alman forvet oyuncusu Dirk Nowitzki’nin etkili bir oyun ortaya koyduğu maçta New Orleans Hornets’i 109-103’le geçti. 
     Sezonun 4. galibiyetine ulaşan Mavericks’te Nowitzki, 30 sayı ve 4 ribauntla yine takımının en skorer ismi olmayı bilirken, onu 26 sayı kaydeden Jason Terry takip etti. Hornets’te ise 5 oyuncu çift haneli rakamlara ulaşmasına karşın Mavericks’in son saniyelerdeki sayılarına engel olamayınca sahadan yenik ayrıldılar. Hornets’te 36 dakika sahada kalan Chris Paul, 26 sayıyla takımının en skorer oyuncusu oldu. 
     
     Ligde diğer maçlarda alınan sonuçlar şöyle 

     Mephis Grizzlies-Atlanta Hawks 85-84. 
     Miami Heat-Charlotte Bobcats 108-99. 
     Houston Rockets-New Jersey Nets 99-91. 
     Milwaukee Bucks-Indiana Pacers 103-102. 
     Phoenix Suns-Golden State Warriors 101-86. 
     
</TEXT>
</DOC>
