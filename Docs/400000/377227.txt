<DOC>
<DOCNO> 377227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/magazin/amag.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek celsede bitti 
</HEADLINE>
<TEXT>


Aldatma iddiaları üzerine 'aile birlikteliğinin temelden sarsılıp bittiğini' onaylayan mahkeme, Hülya Avşar ile Kaya Çilingiroğlu'nu boşadı 


BAYRAM KAYGUSUZ 

Hülya Avşar ile Kaya Çilingiroğlu'nun 1997'de Paris'teki Türk Büyükelçiliği'nde başlayan evlilikleri, dün tek celsede bitti. 
8 yıl süren evlilikleri boyunca medyaya yansıyan 5. aldatma olayından sonra anlaşarak boşanmaya karar veren çift adına davayı avukatları açtı. 


Davadan çekilince... 
Çiftin avukatları davayı sabah açacaktı. Ancak Çilingiroğlu'nun avukatı Osman Hacıbekiroğlu, "İkinizin de avukatıydım. Boşanmanızı değil, barışmanızı istiyorum" deyip çekilince Çilingiroğlu kendine yeni bir avukat buldu. 
Kadıköy 3. Aile Mahkemesi'nde Avşar'ı avukatı Deniz Ketenci, Çilingiroğlu'nu yeni avukatı Aydın Tuncay temsil etti. Çilingiroğlu'nun medyaya yansıyan son aldatma olayından sonra aile birlikteliğinin temelden sarsıldığını ve bittiğini, tarafların anlaşarak boşanmaya karar verdiğini belirten avukatlar, tanık olarak da Avşar'ın menajeri ve basın danışmanı Uğur Sandal ile yardımcısı Güney Bayer'i gösterdi. 

Velayet Avşar'da 
Avşar ve Çilingiroğlu'nun katılmadığı duruşmada tanıkları da dinleyen mahkeme, çiftin boşanmasına karar verdi. Çiftin kızı Zehra'nın 8 velayetini Avşar'a veren mahkeme, Çilingiroğlu'nun istediği zaman kızını görebileceğini kararlaştırdı. Taraflar, mal paylaşımını da önceden yaptığı için birbirlerinden bir şey istemedi. 




</TEXT>
</DOC>
