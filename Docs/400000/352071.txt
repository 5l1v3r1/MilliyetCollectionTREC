<DOC>
<DOCNO> 352071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo07.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'in kader günü 
</HEADLINE>
<TEXT>


Avrupa Şampiyonası'nda yapılan doping kontrolünde ilk numunesi pozitif çıkan rekortmen haltercinin B numunesi bugün Köln'de açılacak. Mutlu, "Bu haksız lekeyi ancak 4. olimpiyat şampiyonluğu temizler" dedi 

MURAT AĞCA 


Bulgaristan'daki Avrupa Halter Şampiyonası sırasında kendisinden alınan numunelerin ilki pozitif çıkan Dünya ve Olimpiyat şampiyonu halterci Halil Mutlu'nun B numunesi bugün açılacak. 
Almanya'nın Köln kentindeki doping kontrol merkezinde Halil Mutlu'nun ikinci numunesinin açılışı sırasında Halter Federasyonu Başkanı Hasan Akkuş ile Gençlik ve Spor Genel Müdürlüğü GSGM doktorlarından Kaya Livanelioğlu da hazır bulunacak. 
Testler sonucunda idrar örneğinde nandrolone adlı yasaklı maddeye rastlanan Mutlu ise hiçbir zaman doping yapmadığını tekrarladı. Rekortmen sporcu, "Namuslu ve dürüst bir sporcuyum. Elimde delil yokken kimseyi suçlamak istemem. Ancak cebimden birşey çıktı ama onu ben koymadım. Bir gün bile ceza alsam alnıma leke sürülecek. Ben de bu lekeyi ancak 2008 Olimpiyatı'nda dördüncü kez şampiyon olarak temizleyebilirim. Türkiye'de bir tek kişi bile benden şüphe ederse, rahat uyuyamam" dedi. 
Köln'de bugün açılacak numunenin negatif çıkma ihtimali konusunda az da olsa ümit taşıdığını vurgulayan Mutlu, "Yalancı pozitif çıkma ihtimali var. Bu işi tezgahlayanlar bana kötülük değil, bir anlamda iyilik yaptı. Çünkü beni iyice kamçıladılar. Ciddi sakatlıklar ve zor günler geçirdim. Bunlar bana vız gelir. Yine ayağa kalkar, 4. kez olimpiyat şampiyonu olur, tarihe geçerim" diye konuştu. 

Elvan paralı yarışta yok 

Dünya rekortmeni atlet Elvan Abeylegesse, para ödüllü yarışlarda koşmama kararı aldı. Elvan, hakkında doping suçlamaları çıkan Tezeta Dengersa'dan dolayı moralinin çok bozuk olduğunu ifade ederek, bundan sonra paralı yarışlarda mücadele etmeyeceğini açıkladı. Elvan'ın antrenörü Ertan Hatipoğlu, "Elvan, New York'ta 5 bin metre koşacaktı. Fakat Tezeta'nın durumu moralini bozdu. Elvan'ı ilk defa böyle görüyorum" dedi. Akdeniz Oyunları ve Dünya Şampiyonası'na katılacak Elvan, önümüzdeki hafta sonu Atatürk Olimpiyat Stadı'ndaki Milletler Kupası yarışlarında koşacak. 

Hodri meydan 

644. Kırkpınar Yağlı Güreşleri'nin iki altın kemerli başpehlivanı Ahmet Taşçı, bu yıl da iddialı olduğunu belirterek, "Edirne'de 10'uncu şampiyonluğu yaşamak istiyorum" dedi. Kendine güvendiğini söyleyen Taşçı, "Kırkpınar'da iddiamız olmasa güreşmeye değil, izlemeye geliriz. Kuvvetim yerinde olmasa, Er Meydanı'na çıkmam" diye konuştu. Yurtiçinde iyi sonuçlar elde ettiğini vurgulayan Ahmet Taşçı, bu yıl Kırkpınar'ın çok çetin geçeceğine dikkat çekti. 
Ünlü pehlivan, "Dopingli çıkan Savaş Yıldırım'ın da cezası bu yıl bitiyor. 40 civarında güreşçi başpehlivan olmak için çayıra çıkacak" dedi. Taşçı, sanatçı Fatih Ürek'in ağalığa aday olmasına ilişkin ise "Herkesin aday olmaya hakkı var. Ürek'i de cesaretinden dolayı kutluyorum. Soyadı 'Ürek' değil 'yürek' olmalıymış" diye konuştu. 

Atlarımız uçacak 

AYŞE YEŞİN 

Akdeniz Oyunları'na katılacak Binicilik Milli Takımımız'ın atları, "Başbakan talimatı"yla uçacak. İspanya'nın Almeria kentinde 23 Haziran - 3 Temmuz tarihlerinde düzenlenecek oyunlara gidecek beş atın ulaşımı konusunda sıkıntıya düşen Binicilik Federasyonu, Başbakan Recep Tayyip Erdoğan'ın "uçak" onayıyla rahatladı. 
Karayolu ile nakilin sakatlık riski taşıması, özel uçak firmalarının da ulaşım için 65 bin dolar istemesi üzerine Genelkurmay Başkanlığı'na ait konteynerli uçak için girişimde bulunan federasyon, Başbakanlık'tan gereken talimatın gelmesi üzerine sorunu çözümledi. 
Böylece 100 milyar liralık normal tarife yerine atlar için sadece 30 milyar liralık ulaşım masrafı ödenecek. 


</TEXT>
</DOC>
