<DOC>
<DOCNO> 379342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/siy03.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Patrik kurallara uysun 
</HEADLINE>
<TEXT>


Başbakan Yardımcısı Şahin, Patrik Bartholomeos'un Papa'yı Türkiye'ye davet etmesine sert tepki gösterdi 

ÇANAKKALE DHA 


Başbakan Yardımcısı Mehmet Ali Şahin, Fener Rum Patriği I. Bartholomeos'un, Papa 16. Benediktus'u Ortodoks Kilisesi'nin geleneksel olarak 30 Kasım'da kutladığı Aziz Andreas Yortusu'na iştirak etmek üzere İstanbul'a davet etmesini "uygun bulmadıklarını" söyledi. 
Gelibolu Mevlevihanesi'nin açılış törenlerine giderken soruları yanıtlayan Şahin, Cumhurbaşkanı Ahmet Necdet Sezer'in, Papa'yı Türkiye'ye 2006'da davet etmesinin "kendi takdiri" olduğunu ifade etti. Devlet Bakanı ve Başbakan Yardımcısı sıfatıyla, bir başka ülkenin bakanını Türkiye'ye davet ederken Dışişleri Bakanlığı'na başvurmak durumunda olduğunu söyleyen Şahin, Patrik'i şöyle eleştirdi "Devlet geleneğimiz, uygulama budur. Diyanet İşleri Başkanımız da aynı yolu dener. Patrik bu yola başvurmaksızın Papa'yı davet etmiş. Patrikhane bir Türk kurumu, Patrik de Türkiye Cumhuriyeti vatandaşıdır. Kamu görevi yürüten kişiler olarak yerine getirmiş olduğumuz kurallara Patrik'in de uyması gerekir. O nedenle, eğer uymamışsa, ki uymadığına dair bilgi aldım, bundan sonra davetlerini Dışişleri Bakanlığı kanalıyla yapması tavsiye olunur." 
Şahin, daha önce de Bartholomeos'un "Vakıflar Genel Müdürlüğü malımıza el koymak istiyor" açıklamalarına sert tepki göstermiş ve "Kendisi, Türkiye Cumhuriyeti vatandaşı olarak kanunlara göre hareket etmeli" demişti. 


</TEXT>
</DOC>
