<DOC>
<DOCNO> 380817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun34.html </URL>
<DATE> 2005/09/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Chirac Türkiye'ye verilen deklarasyon, endişelerimize yanıt veriyor 
</HEADLINE>
<TEXT>

     Fransa Cumhurbaşkanı Jacques Chirac, AB'nin Kıbrıs ile ilgili yayınlandığı tek taraflı deklarasyonun, Fransa'nın endişelerine yanıt verdiğini söyledi. 
     Chirac, Yunanistan Başbakanı Kostas Karamanlis'i bugün Elysee Sarayı'nda kabul etti. 
     Görüşmeden sonra basına açıklama yapan Fransa Cumhurbaşkanlığı'ndan bir kaynak, iki liderin AB'nin genişlemesi, ikili konular, Kıbrıs, Avrupa savunması ve AB bütçesi konularını ele aldığını bildirdi. 
     Görüşmede Kıbrıs konusunun gündeme geldiğini kaydeden kaynak, Cumhurbaşkanı Chirac'ın, Fransa'nın Ankara Protokolü'nün uygulanması ve üyelik müzakereleri sürecinde bütün üye ülkelerin tanınmasına ilişkin endişelerinin, AB'nin yayınladığı deklarasyonla yanıt bulduğunu söylediğini belirtti. 
     Aynı kaynak, Chirac'ın 3 ekimde müzakerelerin başlaması konusunda AB Konseyi'nin daha önce aldığı karara ilişkin Fransa'nın taahhütlerine sadık kaldığını bir kez daha yenilediğini kaydetti. 
     Fransız kaynak, gelecek hafta AB'de tartışılacak Müzakere Çerçeve Belgesi'nin, iki liderin yaptığı görüşmede gündeme gelmediğini söyledi. 
     Görüşmeden sonra basına bilgi veren Yunan diplomatik kaynaklarıysa Karamanlis'in, Türkiye'nin AB üyeliği perspektifini desteklediğini ve üyelik perspektifinin, Türkiye'nin demokratikleşmesine katkıda bulunacağı yolundaki görüşünü yinelediğini bildirdiler. 
     Bu arada, görüşmeden sonra Fransa ve Yunanistan, Avrupa savunma ve güvenlik politikası konusunda ortak bir bildiri yayınladılar. 
     Bildiride Avrupa savunmasının geliştirilmesi için çok uluslu Avrupa gücünün operasyonel hale getirilmesinin önemine değinildi. Bildiride ayrıca, iki ülke savunma ve dışişleri bakanlarının savunma konularında altı ayda bir düzenli görüşmeleri öngörüldü. 
     Yunanistan Başbakanı Kostas Karamanlis, bu akşam Fransa Başbakanı Dominique de Villepin ile bir araya gelecek. 
     
</TEXT>
</DOC>
