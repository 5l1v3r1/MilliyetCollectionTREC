<DOC>
<DOCNO> 350076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo39.html </URL>
<DATE> 2005/06/08/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Uyanık "Birinci Süper Lig'de şike vardır, söylediklerimin arkasındayım" 
</HEADLINE>
<TEXT>

     Samsunspor Kulübü Başkanı İsmail Uyanık, "Birinci Süper Lig’de şike vardır. Bu konuda daha önce söylediklerimin sonuna kadar arkasındayım" dedi. 
     Samsunspor’un 40. kuruluş yıldönümü nedeniyle Ortaköy Feriye Lokantası’nda bir kokteyl düzenlendi. Kulüp başkanı Uyanık, Samsun Valisi Mustafa Demir, Büyükşehir Belediye Başkanı Yusuf Ziya Yılmaz ve Emniyet Müdürü Mustafa İlhan’ın da katıldığı kokteylde, gazetecilerin sorularını yanıtladı. 
     Uyanık, yaptığı açıklamaların tepki görmesini, Türkiye’de alışılmadık bir durum olmasına bağlarken, Fenerbahçe Kulübü Başkanı Aziz Yıldırım ve Beşiktaş Kulübü İkinci Başkanı Murat Aksu’nun, Diyarbakırspor’un ligde kalması için yenilmeleri konusunda kendilerine telkinde bulunmalarıyla ilgili de, "Söylediklerimin arkasındayım. 
     Birinci Süper Lig’de şike vardır. Bu olay kapanmamalı. Biz sonuna kadar takipçisi olacağız. Ama olay basına yanlış aksetti. Yerel bir televizyonda yaptığım 3 saatlik açıklamanın küçük bir bölümü alınarak yorumlandı" diye konuştu. 
     Aziz Yıldırım ve Murat Aksu’yu kulüp kimlikleriyle değil, Diyarbakırlı kimlikleriyle değerlendirmek gerektiğini ifade eden İsmail Uyanık, iki kişi arasında geçen diyaloglara 3. şahısların dahil olmasını istemediğini, ancak bir şekilde basına yansıdığını söyledi. 
     
     HAVUZ SİSTEMİ 
     İsmail Uyanık, dört büyük kulübün naklen yayın gelirlerinden daha fazla pay almak istemeleri konusunda farklı düşündüklerini söyledi. 
     Bu kulüplerin, daha fazla pay alamadıkları takdirde ligden çekilme tehdidinde bulunduklarını kaydeden Uyanık, "Bu tepkiyi Anadolu kulüpleri de gösterebilir. Ama havuz gelirleri kulüpler arasında eşit dağıtılmalı. Bu sağlanırsa ligde rekabet ortamı gerçekleşir. Böylece gündelik başarılarla kalınmaz, Avrupa’da daha büyük başarılar elde edilir" dedi. 
     Uyanık, teknik direktör arayışlarını sürdürdüklerini ve Sakaryaspor’u çalıştıran Şaban Yıldırım ile görüştüklerini, yönetim kurulunun değerlendirmesi sonucu kararlarını açıklayacaklarını belirtti. 
     Samsunspor’un maddi imkansızlıklar içinde bulunduğunu da kaydeden İsmail Uyanık, taraftarlardan, kulübe sahip çıkmalarını istediklerini, bu olmazsa, Futbol Federasyonu’na başvurarak, ikinci ligde devam etmeyi bile isteyebileceklerini sözlerine ekledi. 
     
</TEXT>
</DOC>
