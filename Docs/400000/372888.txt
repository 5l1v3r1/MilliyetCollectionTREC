<DOC>
<DOCNO> 372888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur37.html </URL>
<DATE> 2005/08/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ellerini bağlayıp, ağzını da bantlayarak kolundaki bilezikleri aldılar 
</HEADLINE>
<TEXT>

     Adana'da, evine girdikleri 72 yaşındaki kadının ellerini bağlayan, ağzını da bantla kapatan 2 kişi, yaşlı kadının kolundaki bilezikleri alarak kaçtı. 
     Emniyet Müdürlüğü'nden alınan bilgiye göre, Mithatpaşa Mahallesi 60 Sokak'taki evinde yalnız yaşayan Hatice Özen 72 eve giren 2 kişi tarafından etkisiz hale getirildi. Yaşlı kadının kolundaki 4 bileziği alan hırsızlar kayıplara karıştılar. 
     Komşularının ihbarı üzerine olay yerine gelen güvenlik güçleri tarafından, elleri bağlı, ağzı bantla kapatılmış halde bulunan yaşlı kadın, 112 Acil Servis ekipleri tarafından Numune Hastanesi'ne kaldırıldı. 
     Bu arada, yaşlı kadının olayı öğrenerek eve gelen kızı Köksal Aksin, ''Oğlum, rüyasında evimizin kapısının bazı kişiler tarafından parçalandığını gördüğünü söylemişti. Öğle saatlerinde ise annemin gasp edildiği haberini aldım. Adeta rüya gerçek oldu'' dedi. 
     Hatice Özen'in bileziklerini kiracısının çaldığını iddia ettiği öğrenildi. 
     Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
