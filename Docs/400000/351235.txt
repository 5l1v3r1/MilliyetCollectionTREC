<DOC>
<DOCNO> 351235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yasam/axyas01.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Abi Kahveci'nin kart borcu cinneti 
</HEADLINE>
<TEXT>


Milli futbolcumuz Nihat'ın abisi Özcan Kahveci, 12 bin YTL'lik kredi borcunu ödeyemeyince, oğlunu rehin aldı 

MUTLU BOZDAĞ İstanbul 

Gaziosmanpaşa Sultançiftliği Esentepe Mahallesi 1358 Sokak'ta oturan Özcan Kahveci, iddiaya göre, önceki akşam saat 21.30 sıralarında eşiyle tartıştı. Dünyaca ünlü milli futbolcumuz Nihat'ın abisi Kahveci, ardından boğazına bıçak dayadığı 3 yaşındaki oğlunu rehin aldı. 

'Nihat'a sorun' 
Apartman sakinlerinin ihbarı üzerine gelen polisler, işsiz olduğu öğrenilen Kahveci'yi, 1.5 saatte ikna edebildi. Kahveci, oğlunu bırakıp teslim oldu. 
Polis merkezinde sağlık kontrolünden geçirilen Özcan Kahveci, "Neden oğlunuzu rehin aldınız " sorusuna, "Onu Nihat'a sorun" karşılığını verdi. Kredi kartı borcunu ödemekte zorlanan Kahveci'nin, bu nedenle aile içi problemler yaşadığı öne sürüldü. 
Özcan Kahveci, daha önce de kardeşi Nihat Kahveci'yle canlı yayında tartışmıştı. Programa telefonla bağlanan Nihat Kahveci, dertlerini anlatan ağabeyini suçlayarak, "Tek derdi para. Bugüne kadar elimden geleni yaptım ama olmadı. Adımı kullanarak borç para alıyor. İnsanlar paralarını benden istiyor" demişti. Özcan Kahveci, çıkarıldığı Bakırköy Adliyesi'nde savcılığa verdiği ifadenin ardından serbest bırakıldı. 

</TEXT>
</DOC>
