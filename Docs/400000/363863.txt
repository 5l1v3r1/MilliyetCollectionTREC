<DOC>
<DOCNO> 363863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko08.html </URL>
<DATE> 2005/07/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Banliyö trenlerinde gidiş - dönüş biletine indirim... 
</HEADLINE>
<TEXT>

     TCDD Genel Müdürlüğü, Başkentte banliyö trenlerinde gidiş-dönüş biletlerine uygulanan indirimin yıl sonuna kadar devam etmesini, elde edilecek sonuçlara göre uygulamanın gözden geçirilmesine karar verdi. 
     AA muhabirinin TCDD Genel Müdürlüğü yetkililerinden aldığı bilgiye göre, Genel Müdürlük, Ankara'da Sincan-Kayaş arasındaki 37 kilometrelik hatta çalışan banliyö trenlerinde yolcu sayısını artırmak ve gişelerde yığılmaları önlemek üzere başlattığı yüzde 20 oranındaki indirim uygulamasını mercek altına aldı. 
     Günde 26 diziyle 133 seferin yapıldığı bu hatta, 1 YTL 20 YKr olarak belirlenen tek binişlerin, gidiş-dönüş bileti alınması halinde 2 YTL'ye indirilmesinin yolcu sayısında ne kadar artış sağladığı yıl sonuna kadar izlenecek. 
     TCDD Genel Müdürlüğü, yılda yaklaşık 15 milyon yolcunun taşındığı bu hatta uygulamayı yıl sonuna kadar devam ettirecek. Ortaya çıkan sonuçlar doğrultusunda indirim uygulaması, yılbaşında gözden geçirilecek. 
     
     ÖĞRENCİ PASOSU KULLANANLARA DENETİM 
     Öte yandan, TCDD Genel Müdürlüğü, Ankara'daki banliyö trenlerinde tam bilet kullanması gerekirken öğrenci pasosu ile trenlere indirimli binen yolculara yönelik denetimlerini sıkılaştırdı. 
     Bu çerçevede, öğrenci olmadığı halde öğrenci pasosu kullanan 281 kişi belirlendi. 
     Bunlardan 143'ünün geçersiz olan öğrenci pasoları imha edilirken 48 yolcuya cezalı bilet uygulaması yapıldı. Pasosunun yanında olmadığını, ancak belgeleyebileceğini belirten 90 yolcudan ise öğrenci olduklarına dair teyit bekleniyor. 
     
</TEXT>
</DOC>
