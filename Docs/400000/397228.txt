<DOC>
<DOCNO> 397228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/yazar/pulur.html </URL>
<DATE> 2005/11/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
'Babam ve Oğlum' 
</HEADLINE>
<TEXT>


BİZ sinemaya girerken, filmi seyredip çıkanlardan biri gözyaşlarını siliyordu, arkadaki kadın sordu 
"Bizde mi ağlayacağız " 
Arkadaşı gayet sakin cevap verdi 
"Gerekirse ağlayacağız " 
Gerekirse, evet, gerekirse ağlamak, tıpkı gülmek gibi... 
Gerekirse gülünür, gerekirse ağlanır, gerekirse kızılır, gerekirse tepki gösterilir. 
Ama "gerekirse" koşuluyla... 

"ÇAĞAN Irmak'ın "Babam ve Oğlum" filmi, ağlamayı da, gülmeyi de, düşünmeyi de, yakın tarihte neler yaşandığını anımsatmayı da gerektiren bir film... 
"Dönem Filmleri" deniliyor bunlara... 
Bir dönemin filmleri... 
"Çemberimde Gül Oya" Çağan Irmak'ın ilk dönem filmi, ya da televizyon dizisiydi. 
"Babam ve Oğlum" ise o dönemin yaşanmış günlerinin filmi... 

HEMEN her "baba"nın çocukları için biçtiği bir kaftan vardır, gelecek için projeleri vardır, hele çocuk erkekse... 
Okuyacak, okullar bitirecek, "baba"nın istediği fakülteden mezun olacak... 
Sonra 
Ya doktor, ya mühendis, ya vali olacak, ya da babasının işinin başına geçecektir. 

BABALAR kızmasın, gücenmesin, alınmasın ama, -biz de babayız- onların çoğu, oğullarını bir kaya parçası, bir taş parçası sanıp ellerine keskiyi ve çekici alıp yontmaya başlarlar, istedikleri gibi yontacaklar, kıracaklar heykel yapacaklardır. 
Lakin karşılarında etten, sinirden, duygudan bir insan vardır, onun da seçimi vardır, düşüncesi vardır, idealleri vardır, hayat onun hayatıdır, hayatını o yaşayacaktır. 

EGE'nin orta karar bir toprak zengini olan "Hüseyin Ağa" da bu babalardan biridir. Oğlunu okutmuş, el üstünde tutmuş, İstanbul'a ziraat fakültesine yollamıştır. "Sadık" ziraat mühendisi olacak, gelip çiftliğin başına geçecektir. 
Oysa "Sadık", ziraat fakültesi yerine iletişim fakültesine girer, bir gazetede çalışmaya başlar, solcudur, babasının deyimiyle "anarşik" olur çıkar. 
"Hüseyin Ağa" bunu hazmedemez, oğlunu defterden siler, tabii bir baba evladını ne kadar silebilirse... 

"SADIK" beş altı yaşındaki oğluyla büyük şehrin ortasında kalakalmıştır, tek istediği, oğluna, babasının evinde bir oda bulmaktır 
"Ona bir oda ver baba, gidecek bir yeri yok " 

"HÜSEYİN Ağa" ile oğlu "Sadık"ın çiftlikteki buluşması karşılıklı hesaplaşmaya gider, önce birbirlerinden hesap sorarlar, sonra kendilerinden hesap sorarlar. 
"Hüseyin Ağa" oğluna yaptıklarından mutlu mudur 
Asla 
Ya Sadık, devrimci Sadık 
Onun hesaplaşması daha ağırdır. 
O her şeyi memleketinin insanları için yapmıştır, oysa onlar kendi keyiflerindedir. Sadık hapse gitmiş, Sadık işkence görmüş, sağlığını kaybetmiş, çocuğuyla ortada kalmış, onlara ne 
Ya eski arkadaşları 
Şimdi reklam ajanslarında, ya da iktidarın gazetelerinde köşeleri kapmışlar, eski yoldaşlarına kemik atar gibi bakmışlardır. 
Ama bütün bunlara rağmen "Sadık" iyi mi yapmıştır, kötü mü yapmıştır, yaptıkları doğru mudur, değil midir 
Kesin bir yargısı yoktur. 

"ÇAĞAN Irmak"ın bu filmini mutlaka görün, eğer ağlarsanız bilin ki gerektiği için ağlamışsınızdır, eğer gülersiniz, bilin ki gerektiği için gülmüşsünüzdür. 
Eğer Çetin Tekindor'u, Fikret Kuşkan'ı, Hümeyra'yı, Şerif Sezer'i, Yetkin Dikinciler'i, Binnur Kaya'yı ve çocuk oyuncu Ege Tanman'ı coşkuyla alkışlamışsanız, bilin ki gerektiği için alkışlamışsınızdır. 

DİPNOT Geçen pazar günkü yazımızda bizden kaynaklanan bir anlatım hatası olmuştur. 
İsviçre için şöyle dememiz lazımdı "Ermeni soykırımı olmuştur diye karar veren, soykırım yoktur diyeni cezalandıran ülke..." 



</TEXT>
</DOC>
