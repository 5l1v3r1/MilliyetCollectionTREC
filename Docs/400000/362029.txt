<DOC>
<DOCNO> 362029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun31.html </URL>
<DATE> 2005/07/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kuraklığa rağmen su savaşı yapılınca... 
</HEADLINE>
<TEXT>

     İspanya'da bu yaz kuraklık yaşanmasına rağmen Madrid'de düzenlenen Su Savaşı Festivali'nde 48 bin litre su tüketilmesi tartışmalara neden oldu. 
     Madrid'in Vallecas ilçesinde geleneksel olarak yapılan Su Savaşı Festivali'nin organizatörleri, geçen yıla oranla yüzde 85 daha az su harcadıklarını söyleseler de kuraklık ve çevreyle ilgili bazı sivil toplum örgütlerinin tepkilerini çektiler. 
     Kuraklık Sosyal Merkezi'nin yetkilileri, ''Bir yanda kuraklıkla mücadele ederken diğer yandan suyla eğlenmenin zamanı değil'' dediler. 
     Bu yıl 26'ncısı düzenlenen Su Savaşı Festivali için belediye, her biri 8 bin litre alan toplam 6 su tankeri tahsis etti. 
     
     FRANSA'DA DA KURAKLIK TEHLİKESİ 
     Bu arada, Fransa'yı etkisi altına alan sıcak hava dalgası ve mevsim normallerinin altındaki yağışlar nedeniyle özellikle ülkenin batısının ciddi bir kuraklık tehlikesiyle karşı karşıya olduğu bildirildi. 
     Çevre Bakanlığı, ülke genelinde toplam 96 bölgenin 52'sinde, kuraklık tehlikesi yüzünden önemler alınacağını açıkladı. 
     Önlemler çerçevesinde, "belirlenen bölgelerde vatandaşlardan bahçelerini sulamamaları, şahsi yüzme havuzlarının sularını sürekli değiştirmemeleri ve otomobillerini yıkamamaları" tavsiye ediliyor. 
     Fransa'nın 1976 yılından bu yana en ciddi kuraklık tehdidiyle karşı karşıya olduğunu belirten uzmanlar, bu yılki tarım üretiminin, su sıkıntısı yüzünden olumsuz yönde etkileneceğine kesin gözüyle bakıyorlar. 
     
</TEXT>
</DOC>
