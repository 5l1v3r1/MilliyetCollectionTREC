<DOC>
<DOCNO> 394591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur02.html </URL>
<DATE> 2005/11/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nin bütçesi 10 milyar YTL... 
</HEADLINE>
<TEXT>

     Sergül Keskin Yolcu AA 

İstanbul Büyükşehir Belediyesi'nin İBB bağlı kuruluşları ve 19 Belediye İktisadi Teşekkülü BİT ile 2006 yılı toplam konsolide bütçesi, 10 milyar 412 milyon 156 bin YTL olarak belirlendi. 
     Bütçeye ilişin bilgi veren İstanbul Büyükşehir Belediye Başkanı Kadir Topbaş, bu yıl 2 milyar 750 milyon YTL olan belediye bütçesinin, yaklaşık yüzde 17 artışla 3 milyar 200 milyon YTL'ye çıktığını söyledi. Topbaş, Büyükşehir Belediyesi'nin bağlı kuruluşlarından İSKİ'nin 1 milyar 730 milyon 350 bin, İETT'nin 1 milyar 427 milyon 806 bin, bağlı 19 şirketin 4 milyar 54 milyon YTL olmak üzere toplam 10 milyar 412 milyon 156 bin YTL konsolide bütçe olduğunu kaydetti. 
     İstanbul Büyükşehir Belediyesi'nin bütçesinden yatırımlara 1 milyar 619 milyon 159 bin, İSKİ'nin 1 milyar 50 milyon, İETT'nin 586 milyon, bağlı şirketlerin de 444 milyon 308 bin YTL olmak üzere toplam 3 milyar 699 milyon 467 YTL pay ayrıldığını belirten Topbaş, yatırımlar içinde ulaşıma ayrılan payın da 1 milyar 386 milyon YTL olduğunu söyledi. 
     Topbaş, Büyükşehir Belediyesi'nin 3 milyar 200 milyon lira olan kendi bütçesinden ulaşım hizmetlerine 800 milyon, alt yapıya 200 milyon, yapı işlerine 250 milyon YTL ayırdığını, personel giderlerinin bütçe içindeki payının da yüzde 10 olduğunu bildirdi. 
     
     3 YILLIK BÜTÇE 
     Kadir Topbaş, 5018 sayılı Kamu Mali Yönetimi ve Kontrol Kanunu gereğince 1 Ocak 2006'dan itibaren 3'er yıllık bütçe yapılmasının zorunluluk olduğunu ve bu yıl ilk kez İstanbul Büyükşehir Belediyesi'nin de 3 yıllık bütçe hazırladığını kaydetti. 
     Topbaş, buna göre Büyükşehir Belediyesi'nin 2006'da 3 milyar 200 milyon YTL, 2007'de 3 milyar 795 milyon YTL, 2008'de 4 milyar 10 milyon YTL olmak üzere 3 yıllık toplam bütçesinin 11 milyar 5 milyon YTL olduğunu ifade etti. 
     
     ''BÜTÇE YETERSİZ'' 
     Her yıl nüfusu 400 bin artan ve 5216 sayılı yasa ile de hizmet alanı il sınırlarına genişleyen İstanbul'un mevcut sorunlarını çözmek için ciddi bir bütçeye ihtiyacı olduğunu belirten Topbaş, şunları söyledi 
     ''Kentin başta ulaşım olmak üzere mevcut sorunlarını çözmek, daha çağdaş, insani boyutta yaşanabilir, problemsiz bir kent haline getirmek için bu bütçe yetersiz. Bu kent deprem riski taşıyor. Kentin yenilenmesi, çöküntü alanlarının düzeltilmesi, gecekonduların ıslah edilmesi, yeni yerleşim alanların kurgulanması açısından bu bütçe yetersiz, ama biz maksimum seviyede kendi çerçevemiz içerisinde adeta tencerede pişirip, kapağında yeme mantığıyla mevcut kaynakları en iyi şekilde realize etmeye çalışıyoruz. Nüfusu 700 bin olan Rotterdam'ın bütçesi 4.5 milyar Avro. Nüfusu 12 milyon olan İstanbul'un konsolide bütçesi 10.3 milyar YTL. İstanbul'un çok daha ciddi bir bütçeye ihtiyacı var. Büyükşehir Belediyesi'nin bütçesinin bunun en az 2 katı olması lazım.'' 
     
     ULAŞIMDA YAP-İŞLET MODELİ 
     Topbaş, İstanbul'da ulaşımın ciddi bir sorun olduğunu, bu sorunu çözmek için yapılacak olan metronun da ciddi bir maliyet oluşturduğunu belirtti. 
     Büyükşehir Belediyesi'nin İstanbul Metrosu'nu kendi öz kayaklarıyla yapmaya çalışmasına karşın Atina Metrosu'nun AB tarafından yapıldığını dile getiren Topbaş, ''Bu yolla İstanbul'un ihtiyacı olan metro boyutuna ulaşması, çok uzun yıllar alacak'' dedi. 
     Topbaş, ''Mevcut kaynaklar bunu gösterdiğine göre, bundan sonra çok farklı adımlar atmamız gerekiyor. Prensip olarak, artık kendi öz kaynaklarını zorlayarak yatırım yapan bir yönetim yerine, başta ulaşım ve raylı sistemler olmak üzere daha çok yap-işlet mantığını ön plana çıkarmayı hedefledik. Bundan sonra gerekirse yeni açacağımız uzun mesafeli by-pass yolları da yap-işlet şeklinde paralı yol haline getirmeyi hedefliyoruz. Başka türlü kaynak edinme imkanımız yok'' diye konuştu. 
     
</TEXT>
</DOC>
