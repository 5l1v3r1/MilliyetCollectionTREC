<DOC>
<DOCNO> 396710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko20.html </URL>
<DATE> 2005/11/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TPAO Karadeniz'de devrilen üretim platformu değil, destek ayaklar 
</HEADLINE>
<TEXT>

     Türkiye Petrolleri A.Ş TPAO Yönetim Kurulu Başkanı ve Genel Müdürü Saim Dinç, Batı Karadeniz'de Akçakoca açıklarında çalışmalarını sürdüren doğalgaz sondaj kuyularında, bir sondaj veya üretim platformunun değil, doğalgazın çıkış borusunu destekleyen ayakların devrildiğini bildirdi. 
     Dinç, yaptığı yazılı açıklamada, TPAO'nun, kuruluşundan bugüne kadar birçok ortak projede yer alarak petrol, doğalgaz arama ve üretim faaliyetlerinde bulunduğunu hatırlattı. 
     TPAO'nun özellikle son yıllarda ortak projelere çok daha fazla önem vererek denizlerde yoğun arama faaliyeti başlattığını belirten Dinç, TPAO, Toreador, BP, Chevron-Texaco ve Anadarko gibi şirketlerle oluşturulan ortak projeler neticesinde, 2004 başından itibaren Karadeniz'in hem sığ hem de derin kesimlerinde sondaj operasyonlarının çok sıkı bir şekilde sürdürüldüğünü ifade etti. 
     TPAO ile Madison Oil Turkey arasında 29 Eylül 1995 tarihinde, Batı Karadeniz Ortak İşletme Anlaşması'nın imzalandığını kaydeden Dinç, bu kapsamda, Akçakoca ilçesi kuzeyindeki 12 millik deniz kesiminden Zonguldak Ereğlisi kuzeyine kadar olan alan içerisindeki arama sondaj çalışmalarına 2004 yılı Haziran ayında başlandığını bildirdi. 
     Anlaşma kapsamında, 2004 yılında masrafları Madison Oil Turkey tarafından karşılanan Akçakoca kuzeyindeki Ayazlı-I yükümlülük kuyusunda doğalgaz keşfinin yapıldığını belirten Dinç şöyle dedi 
     ''Proje alanı Batı Karadeniz'de, Akçakoca ilçe merkezinin yaklaşık 3-15 km açığında bulunmaktadır. Alanda denizin derinliği 30 ile 110 metre arasında değişmektedir. 2005 yılındaki faaliyetler, Madison'un operatörlüğünde ve sorumluluğunda yürütülmektedir. 
     2 Mayıs 2005 tarihinde, Romen bandıralı Prometeu sondaj platformu ile Akkaya-l kuyusunun sondajına başlanmıştır. Akkaya'daki gaz keşfinden sonra aynı sondaj platformu Ayazlı-2 ve 3 sondajlarını aynı yüzey noktasından açarak, Ağustos sonunda bu kuyuları da keşifle tamamlamıştır.'' 
     
     ÜÇ BACAKTAN OLUŞAN YAPI 
     Bu keşiflerden sonra üretim çalışmalarına başlandığını ifade eden Dinç, bunun için gerekli olan ve deniz tabanından deniz seviyesinin üstüne kadar gelecek olan gaz borularının dik konumda tutulmasını sağlayacak olan üç bacaklı yapı sisteminin montajına başlandığını kaydetti. 
     Her bir bacağının çapı 120 santim olan bu yapıların yaklaşık ağırlıkları da 240 ton civarında olduğunu belirten Dinç, etrafında muhafazası olan dik konumdaki borulara üç bacaktan oluşan yapının birleştirilmesi için büyük vinçler kullanıldığını bildirdi. 
     Yüzer konumda olan vinçlerin bacaklı yapıları birleştirmeleri sırasında, Akkaya bölgesindeki birinci kazanın meydana geldiğini ve buna bağlı olarak 120 cm. çapındaki üç bacaktan oluşan 80 metrelik yapının devrilerek deniz tabanında yan yattığını belirtti. 
     Sigorta şirketi uzmanları tarafından yapılan incelemeler sonunda, sigorta ile gerekli mutabakatın sağlandığını ifade eden Dinç şöyle dedi 
     ''Bu kazanın sonrasında yabancı bir firma ile anlaşma yapılmış ve Ayazlı sahasında aynı operasyonun yapılması, devrilen birinci yapının da kurtarılma olasılığı araştırılmıştır. Burada da firma yerleştirme işleminin birinci fazını tamamlamış ancak, ikinci fazı olan bacakların deniz tabanına çakılması işlemi sırasında bacaklar devrilmiştir.'' 
     
     MALİYETLER TANZİM EDİLECEK 
     Kuyuların açılması, üretim platformunu destekleyen ayakların devrilmesi ile ilgili yapım ve montaj esnasındaki maliyetlerin operatör tarafından sigorta ettirildiğini ifade eden Dinç, Akkaya kuyusundaki kayıplarla ilgili sigorta işlemlerinin tamamlanmış olup, Ayazlı'daki kayıplara ilişkin sigorta işlemlerinin hızlı bir biçimde devam ettiğini ve tazmin edileceğini belirtti. 
     Kuyulardan elde edilecek doğalgazın akışını kontrol eden üç kademeli vana sisteminin, kuyu içerisinde, deniz tabanından daha derinde olduğunu belirten Dinç, vanaların kapalı durumda olup, herhangi bir sızıntının söz konusu olmadığını vurguladı. 
     ''Kaldı ki, bu tür operasyonlar Uluslararası standartlar çerçevesinde yürütülmektedir'' diyen Dinç, önümüzdeki aylarda, yürütülecek diğer operasyonlar esnasında, deniz tabanına yatmış durumdaki bu boru ve ayak-destek yapıların deniz tabanından itibaren kesilerek tamamen tahliye edileceğini bildirdi. Dinç, şu bilgileri verdi 
     ''Medyada yer aldığının aksine, devrilen bir sondaj veya bir üretim platformu olmayıp, doğalgazın çıkış borusunu destekleyen ayakların devrilmesidir. Ayrıca, bu kazalardan sonra, gerekli önlemler alınmıştır. 
     Bu olaylardan hemen sonra sondaj platformu, programdaki diğer kuyuları kazmaya devam etmiştir. Bugünlerde, Ayazlı yapısındaki yeni kuyuları kazmaktadır. Önümüzdeki aylarda ise ikinci bir sondaj platformu daha getirilerek, program iki sondaj platformu ile hızlı bir şekilde tamamlanacaktır. 
     Programlarımızda bir gecikme veya herhangi bir üretim kaybı olmaksızın, bu bölgedeki doğalgaz, 2006 yılı üçüncü çeyreğinde bölgenin ve ülkemizin ihtiyacına sunulacaktır.'' 
     
</TEXT>
</DOC>
