<DOC>
<DOCNO> 366055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko07.html </URL>
<DATE> 2005/08/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Tünelde ışık göründü, esnaf kara kara düşünüyor 
</HEADLINE>
<TEXT>

     Bolu Dağı Tüneli'nin açılması, Ankara - İstanbul arasını kısaltırken, D-100 karayolunun çevresindeki esnafı kara kara düşündürüyor. Bölgede en az 100 işletme bulunuyor ve yaklaşık 5-6 bin insan geçimini buralardan sağlıyor. 
     Bolu Ticaret ve Sanayi Odası Başkanı Sabahattin Yamaner, Bolu Dağı Tüneli'nin tamamlanmasına 1 yıllık bir süre kaldığını belirterek, ''Bu tünelin tamamlanacağını herkes biliyordu. Bugüne kadar kimse tünelin açılmasının Bolu'ya yapacağı etkilerle ilgili önlem almayı düşünmedi. Tünelin neden olacağı sonuçlardan ve ortaya çıkacak olan faturadan bu kentte yaşayan herkes sorumlu'' dedi. 
     
     '5-6 BİN İNSAN İŞSİZ KALACAK' 

     Bolu Ticaret ve Sanayi Odası olarak tünelin açılmasından sonra ortaya çıkacak olan sonuçlarla ilgili olarak son aylarda bir çalışma yapmaya başladıklarına işaret eden Yamaner, şunları söyledi 
     ''Bu işten mağdur olacakları düşünülen işletmelerin sahipleri ile görüşüyoruz. D-100 karayolunun Çaydurt-Bolu Dağı-Kaynaşlı kesimleri arasında Bolu Dağı Tüneli'nin açılmasından olumsuz etkilenecek olan en az 100 işletme ve bu işletmeler aracılığı ile ekmek yiyen en az 5-6 bin insan var. Tünel açıldığında bu işletmeler kapanırsa 5-6 bin insan işsiz kalacak. Bu konuya devlet yetkilerinin acile çözüm bulması lazım. Devlet bu konuda gerekli çözümü bulmazsa, biz demokratik yöntemlerle tepkimizi ortaya koyarız'' 
     
     OLUMLU VE OLUMSUZ SONUÇLARI OLACAK 

     Bolu'nun Göynük İlçesi'nden düzenlenen ''Turizm Buluşması'' konulu toplantıda konuşan Bolu Valisi Ali Serindağ ise Bolu Dağı Tüneli'nin açılmasından sonra özellikle Abant Tabiat Parkı ve Kartalkaya kayak merkezinde bir canlanma yaşanacağını iddia ederek, ''Bu merkezler tünelin açılmasından olumlu etkilenecek. Tünelin olumlu ve olumsuz sonuçları mutlaka olacaktır. Önemli olan olumlu sonuçlarının fazla olması'' dedi. 
     
     TESİS SAHİPLERİ ÇÖZÜM BEKLİYOR 

     Bolu Dağı'nda bulunan tesislerinin sahipleri ise tünel açılınca işlerin azalacağını vurgulayarak, şunları kaydettiler 
     ''Hafta sonlarında bir tesiste yaklaşık bin ila bin 500 kişi mola veriyor. Bunun nedeni yol güzergahında olması. Bolu Tüneli açılınca işler düşecek. İşler yavaşlayınca işçilerin büyük bir bölümü işsiz kalacak. Bunu istemiyoruz ama önlem alınmazsa olacağı bu. Bizim isteğimiz devlet bize bir yer göstersin. Sistemimizi oraya taşıyalım. Büyük bir yer yapılsın bütün esnafa orada yer gösterilsin. Tesislerin biraraya toplanmasına karşı çıkan esnafta var. Olay tam bir kargaşaya neden olacak.'' Tünelin şantiye alanının ihaleye verileceğinin söylendiğine de işaret eden tesis sahipleri, ''Burada nasıl bir yol izlenecek bilmiyoruz. Geçen yıl eski Ulaştırma Bakanı Binali Yıldırım'a bu durumdan bahsettik. Özellikle yanımızda çalışan işçilerin durumunun zorlaşacağını bir çok kişinin işsiz kalabileceğini söyledik. Şimdiye kadar bir çalışma yapılmadı. Bu konuya acilen çözüm bulunmalı'' dediler. 
     
</TEXT>
</DOC>
