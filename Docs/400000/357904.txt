<DOC>
<DOCNO> 357904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas12.html </URL>
<DATE> 2005/07/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Anne adayları günde 3.5 litre su tüketmeli... 
</HEADLINE>
<TEXT>

     Vücudun yüzde 2 oranında su kaybetmesinin performans düşüklüğüne, yüzde 3 oranında kaybın fiziksel güç düşüklüğüne, yüzde 8 oranındaki kaybın ise solunum güçlüğüne neden olduğu bildirildi. 
     Konya'da kurulu özel bir hastanede görevli Üroloji Uzmanı Op. Dr. Abdullah Adır, AA muhabirine yaptığı açıklamada, su içme bilincinin yerleşmemesi nedeniyle Türkiye'de insanların yeterli düzeyde su tüketmediğini savundu. 
     Özellikle yaz aylarında aşırı terlemeye bağlı olarak su kaybının arttığını ifade eden Adır, bu yüzden su tüketimine gereken özenin gösterilmesi, yetişkin bir kadının günde ortalama 2.2 litre, erkeğin ise 3 litre su içmesi gerektiğini bildirdi. 
     Adır, vücudun yüzde 2 oranında su kaybının performans düşüklüğüne, yüzde 3 oranında kaybın fiziksel güç kaybına, yüzde 8 oranındaki kaybın solunum güçlüğüne ve yüzde 11'lik kaybın ise kas gücü azalmasına ve hatta böbrek yetmezliğine neden olabileceğini vurgulayarak, şunları kaydetti 
     ''Su kaybıyla birlikte idrar miktarı azalır, deri kurur ve esnekliği bozulur, ilerleyen durumlarda ise bilinç kaybı görülebilir. Besinlerin sindirimi, emilimi, hücrelere taşınmasını, atık maddelerin atılmasını, vücut ısısının ayarlanmasını sağlayan su, vücudun dengesi açısından büyük önem taşımaktadır. Hamile kadınlarda kilo artışına bağlı olarak su ihtiyacı artar. Bu yüzden hamile kadınların günde 3-3.5 litre su tüketmesi gerekiyor.'' Adır, yeterli su alınmadığı durumlarda böbreğin iyi çalışamayacağını ve bu organın görevini karaciğerin üstleneceğini belirterek, ''Bu da şişmanlığa yol açar. Egzersiz önce ve sonrasında mutlaka su içilmelidir. Su, gereksiz gibi görülmemeli, sağlıklı yaşam için tüketimine gereken özen gösterilmelidir'' dedi. 
     
</TEXT>
</DOC>
