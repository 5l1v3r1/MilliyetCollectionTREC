<DOC>
<DOCNO> 385199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo02.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka alternatif yok' 
</HEADLINE>
<TEXT>


Daum, takımın ağır futbol oynadığı yolundaki eleştirilere anlam veremediğini söyledi, "Nedense defansif anlamda yaptığımız hareketler takdir görmüyor" dedi 


Fenerbahçe Teknik Direktörü Daum, Alman DSF muhabiri Christopher Lymbberopoulos ile özel bir röportaj yaptı. Alman hoca, takımın ağır oynadığı yönündeki eleştirilere anlam veremediğini belirtti. 
Daum, "Rakiplerimiz kapanıyor ve kontrataklarla oynuyorlar. Bize de çok dar bir alan kalıyor ve bu da oyunun sıkışmasına neden oluyor. Kısa paslarla sonuca gitmeye çalışıyoruz. Dışardan bakıldığında ağır oynuyormuşuz gibi görünebilir ama başka alternatifimiz yok. Defansif mücadelemiz pek takdir görmüyor. Hep çift forvet oynamamız isteniyor" dedi. 

Anelka yorgun düştü 

Ankaragücü maçının hazırlıklarına devam eden Fenerbahçe yaklaşık iki saat süren bir antrenman yaptı. Nobre, Deniz, Mahmut, Önder, Mehmet, Serdar ve Servet'ten kurulu yeşil takım, yapılan çift kale maçlarda arka arkaya mavi takımı yenince, idman sonrası ortaya güzel görüntüler çıktı. Ramazan ayı nedeniyle oruç tutan Anelka'nın ise yorgunluğu gözlerden kaçmadı. Fransız saha ortasında esneye esneye çalışmayı tamamlayabildi. 

Real'in aklı Alex'te 

İspanya'nın As gazetesi, Real Madrid'in aradığı yeni Brezilyalı yıldızın Fenerbahçeli Alex de Souza olduğunu ileri sürdü. Gazetenin tam sayfa verdiği haberde, Teknik Direktör Luxemburgo'nun, Alex'i yakından izlediği belirtildi. Yazıda, "Alex, Brezilyalı teknik adamın transfer listesinde yer alan isimlerden biri. Ama aralık ayında da gelebilir" denildi. Transferin 8 milyon Euro'ya bitebileceği ifade edilen haberde Alex'in "Madrid'e gitme olasılığım doğarsa çok mutlu olurum" sözleri de yer aldı. 


</TEXT>
</DOC>
