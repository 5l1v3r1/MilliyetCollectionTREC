<DOC>
<DOCNO> 372533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo22.html </URL>
<DATE> 2005/08/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gerets'ten idmanda bir hayli istekli olan Hasan Şaş'a övgü... 
</HEADLINE>
<TEXT>

     Galatasaray, Gaziantepspor ile 26 Ağustos Cuma günü yapacağı Turkcell Süper Ligi maçının hazırlıklarını, yaptığı tek idmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve 1.5 saat süren çalışmada sarı-kırmızılı futbolcular, taktik ağırlıklı çalıştı. 
     Gerets, as ve yedek futbolcuları ayırarak çalıştırırken, taktik çalışmayı sık sık durdurarak oyuncularını uyardı. Hücum futbolcularından istediği verimi alamayan Belçikalı teknik adam, çalışmada bir hayli istekli olan Hasan Şaş'ı ise övdü. 
     Ayak serçe parmağında ezilme olan ve ayakkabı giymekte zorlanan Ergün, antrenmana katılmayarak hastanede röntgen çektirirken, sakatlıkları süren Ayhan ve Necati ise takımdan ayrı çalıştı. Bu arada antrenmanda sağ dizinde ağrı hisseden Hasan Şaş, çalışmanın sonunda ayağına buz tedavisi yaptırdı. 
     Galatasaray, Gaziantepspor maçının hazırlıklarını, yarın yapacağı antrenmanla tamamlayarak Gaziantep'e gidecek. 

     
</TEXT>
</DOC>
