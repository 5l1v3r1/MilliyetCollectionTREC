<DOC>
<DOCNO> 387813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun08.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgesellere Türk ezgilerini taşıyor 
</HEADLINE>
<TEXT>


Genç müzisyen ve aranjör Emre Irmak, Venedik'te düzenlenen bir Kısa Film Festivali'ndeki yarışmada birincilik ödülü olan Altın Aslan'a layık görüldü 


28 yaşındaki Emre Irmak, müzik camiasında yakından tanınan bir isim. 5 yaşından bu yana piyano çalan Irmak, Mimar Sinan Üniversitesi Devlet Konservatuvarı Piyano ve Kompozisyon Bölümü'nde öğrenim gördü. 
Can Dündar'ın "İnönü" ve "Çankaya", Mehmet Ali Birand'ın "Özal'lı Yıllar" ve 5N1K'nın "Meşin Yuvarlak" gibi belgesellerinin müziklerine imza attı. Irmak ayrıca, Mustafa Sandal, Nilüfer, Şehrazat ve Sezen Aksu gibi şarkıcıların aranjörlüğünü yaptı. Emre Irmak ile merkezi İtalya'da bulunan bir uluslararası bankacılık grubunun Venedik'te düzenlediği Bankalararası Kısa Film Festivali'ndeki yarışmada kazandığı Altın Aslan ödülü üzerine söyleştik. 

Bankalararası Kısa Film Festivali'ne katılımınız nasıl gerçekleşti 
Yarışmaya katılmamı yönetmen Serhat Akinan teklif etti. Her bankanın kendi iç işleyişini ve ülkesinin kültür mozaiğini anlattığı 3 dakikalık bir film hazırlaması gerekiyordu. Filmin müziği, 2 günlük bir çalışmanın ürünü. İlk gün, Serhat Akinan'ın getirdiği film üzerinden besteleme ve düzenlemeyi bitirdik. Sonra üzerine gerekli eklemeleri yaptık. 

Yaptığınız bestede neyi yansıtmayı amaçladınız 
Dünyada şu aralar modadan müziğe hemen yer yerde oryantalizmin ağırlığı ve etkisi hissediliyor. Avrupa ve Amerika'da yapılan albümlerde, oryantal öğeler fazlasıyla öne çıkıyor artık. Arap kemanları, kanunlar kullanıp bol bol göbek atıyorlar. 
Ben de kültürümüzü yansıtabilmek için darbuka, kanun ve klarnet gibi enstrümanları kullandım. Yaptığımız, Batı müziği normlarını da içine alan, füzyon niteliğinde bir çalışmaydı. Doğu enstrümanlarının kullanımı jüriye ilgi çekici geldi. 

Birçok belgeselin müziğinde imzanız var. Yeni bir çalışmanız var mı 
En son Mehmet Ali Birand'ın Galatasaray'ın 100. yılı nedeniyle hazırladığı "Galatasaray" belgeselinin müziğini yaptım. Enstrümantal albümümü çıkaracağım. Piyano üzerine kurulmuş ve elektronik müzikle desteklenmiş bir çalışma tasarlıyorum. 


</TEXT>
</DOC>
