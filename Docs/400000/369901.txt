<DOC>
<DOCNO> 369901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun21.html </URL>
<DATE> 2005/08/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bulgaristan'da üçlü koalisyon için uzlaşma 
</HEADLINE>
<TEXT>

     Lütfü KARAKAŞ DHA 

      BULGARİSTAN’da Haziran ayında yapılan genel seçimlerden sonra hükümet krizinin bu hafta çözüleceği öne sürüldü. Sosyalistlerin Türk kökenlilerle kurduğu hükümetin güvenoyu alamamasından sonra bu kez üçlü koalisyon için görüşmeler anlaşma ile sonuçlandı. 
     Bulgaristan’da 25 Haziran günü yapılan genel seçimlerden birinci parti olarak çıkan sosyalist lider Sergey Stanişev’in üyelerinin çoğunluğunu Türkler'in oluşturduğu Hak ve Özgürlükler Hareketi ile kurduğu ikili koalisyon hükümetinin parlamentodan güvenoyu alamaması üzerine yaşanan siyasi krizde çözüm noktasına gelindi. Seçimlerden ikinci olarak çıkan Simeon Ulusal Hareketi ile yapılan pazarlıklarda uzlaşma sağlandı. Sosyalist lider Sergey Stanişev başkanlığında kurulacak koalisyon hükümetinde 2'nci Simeon Ulusal Hareketi ile Hak ve Özgürlükler Hareketi’de yer alacak. 
     Sosyalist Parti Sözcüsü Angel Naydenov, üçlü ortaklık hükümetinin, Avrupa entegrasyonu, ekonomik kalkınma ve sosyal sorumluluk ilkelerine ağırlık vereceğini açıkladı. Kabinede, sosyalistlerin 8, 2'nci Simeon Ulusal Hareketi’nin 5, Hak ve Özgürlükler Hareketi’nden ise 3 bakan yer alacak. BSP lideri Sergey Stanişev, başbakan olurken hükümette üç yardımcısı olacak. 
     
</TEXT>
</DOC>
