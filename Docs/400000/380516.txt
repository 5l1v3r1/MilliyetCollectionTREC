<DOC>
<DOCNO> 380516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun23.html </URL>
<DATE> 2005/09/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gazze Şeridi'ni çevre felaketi bekliyor 
</HEADLINE>
<TEXT>

     Nüfus yoğunluğunun çok fazla olduğu Gazze Şeridi'ni çevre felaketi bekliyor. 
     Filistinli uzmanlara göre, içme suyu kaynaklarının kirlenerek tükenmesi ve kanalizasyon sisteminin yetersizliği sonucu, bölge yakında felaketle karşı karşıya kalacak. 
     AFP muhabiriyle konuşan Filistinli uzman Şaddad Atili, bugün 6 bin olan kilometrekareye düşen insan sayısının, 2010 yılında 8 bini bulacağını belirtti. 
     BM Çevre Programı uzmanlarının bölgeye gelerek, yeraltı ve yerüstü su kaynaklarındaki kirliliği inceleyeceklerini ve çözüm önerileri sunacaklarını belirten Filistinli uzman, İsraillilerin Gazze Şeridi'ni işgal altında tuttukları 38 yıl boyunca binlerce ton kaliteli kumu inşaat ve cam sanayiinde kullanmak üzere alıp götürdüğünü, bu yüzden yeraltı kaynaklarını besleyen suların doğal yoldan filtre edilemez hale geldiğini anlattı. 
     Filistin yönetimine çevre konularında danışmanlık yapan Atili, ''1,3 milyon nüfuslu Gazze'de su sıkıntısı var. Sahil boyunca uzanan yeraltı kaynağı da tükeniyor'' dedi. 
     Suyun azalması, bölgede açılan kuyu sayısını artırdı. İzin alınarak açılan 4200 kuyudan başka, 2400 kuyu kaçak olarak açıldı ve yeraltı kaynağından bu yolla en az 70 milyon metreküp su yasadışı olarak çekiliyor. Yeraltı kaynaklarının aşırı kullanımı, sudaki tuz oranının artmasına yol açtı. 
     Tuzluluk, bazı bölgelerde litrede 3000 miligramı buluyor. Bu, uluslararası normların 15 katı. 
     Filistinli uzman, ayrıca sanayi atıkları ve gübrelerle kirletilmiş yaklaşık 30 milyon metreküp suyun, kanalizasyon sisteminin yetersizliği ve eskimişliği yüzünden her yıl yeraltı kaynaklarına karıştığını belirtti. 
     
</TEXT>
</DOC>
