<DOC>
<DOCNO> 391110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy12.html </URL>
<DATE> 2005/10/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hakem, tokat atan milletvekiline dava açtı 
</HEADLINE>
<TEXT>

     Hakem Kamil Biricik, Mardinspor-Antalyaspor maçında kendisine tokat atıp hakarette bulunduğu gerekçesiyle Mardin bağımsız Milletvekili Süleyman Bölünmez hakkında 50 bin YTL tazminat istemiyle davası açtı. 
     Biricik’in avukatları Murat Söylemez ve Oya Söylemez tarafından Kadıköy nöbetçi Asliye Hukuk Mahkemesi’ne verilen dava dilekçesinde, Kamil Biricik’in Türkiye liglerinde 18 yıl süreyle ve başarıyla hakemlik yaptığı belirtildi. 
     Dilekçede, Mardinspor Kulübü Başkanı ve aynı zamanda Mardin bağımsız milletvekili olan Bölünmez’in, Mardin 21 Kasım Stadı’nda Türkiye Profesyonel 2. Lig A Kategorisi’nde 16 Ekim 2005 tarihinde oynanan Mardinspor-Antalyaspor müsabakası bitiminde futbol sahasına girerek, tüm izleyicilerin, polislerin ve görevlilerin gözleri önünde Biricik’e yönelik "yaralama", "sövme", "hakaret" ve "ölümle tehdit" suçunu işlediği öne sürüldü. 
     Bölünmez’in, hakemlerin sahadan çıkmasını engelleyerek, seyircileri galeyana getirmeye çalıştığı da iddia edilen dilekçede, doğabilecek daha zor durumların güvenlik güçleri tarafından zorlukla önlendiği anlatıldı. 
     Davalının küfür ve hakaretlerinin amacının, "Biricik’i küçük düşürmek", "zan altında bırakmak", "yıllardır şerefi ve onuruyla sürdürdüğü hakemlik kariyerini zedelemek" olduğu iddia edilen dilekçede, Bölünmez’in basına verdiği demeçlerde Biricik’e yönelik hakaretlerini ve attığı tokatı kabul ettiği, "Cezamız varsa hak kessin. Cezamı çekerim" başlıklı beyanlarıyla davranışının gayet normalmiş izlenimi yaratmaya çalıştığı ifade edildi. 
     Futbolun yapılan provokasyonlarla bir spor dalı olmaktan çıkarılarak çoğu zaman bir sinir savaşı haline getirildiği ileri sürülen dilekçede, ortamı germeye ve tribün terörü yaratmaya zemin hazırlanmaması için kulüp başkan ve yöneticilerinin, toplum üzerindeki etkilerini göz önünde tutarak söylem ve eylemlerine son derece dikkat etmeleri gerektiği anlatıldı. 
     Yaşanan olayla hakem Biricik’in şerefi, haysiyeti, aile hayatı, mesleki kariyeri ve hakemlik kariyerinin tamir edilemeyecek zararlar gördüğü savunulan dilekçede, davalının 50 bin YTL manevi tazminat ödemeye mahkum edilmesi istendi. 
     
     SUÇ DUYURUSU 
     Biricik’in avukatları Murat Söylemez ve Oya Söylemez tarafından Mardin Cumhuriyet Başsavcılığı’na gönderilmek üzere Kadıköy Cumhuriyet Başsavcılığı’na ayrıca bir suç duyurusu dilekçesi de verildi. 
     Dilekçede, Süleyman Bölünmez hakkında "görevli memura sövme", "hakaret", "ölümle tehdit" ve "yaralama" suçlarından soruşturma yapılarak dava açılması istendi. 
     
</TEXT>
</DOC>
