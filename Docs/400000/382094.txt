<DOC>
<DOCNO> 382094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/guncel/agun.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tuvalet böyle açıldı 
</HEADLINE>
<TEXT>


Çorum'un İskilip ilçesinde AKP'li Belediye Başkanı Orhan Öztürk'ün talimatıyla sökülen pisuvarların bir kısmı, 2 ay aradan sonra önceki gün törenle açıldı. Tuvaletin kapısında birçok çelenk de vardı 

ŞEVKET ERZEN Çorum DHA 

Çorum'un İskilip ilçesinde "Ayakta bevl etmek günahtır" iddiasıyla AKP'li belediye tarafından tuvaletlerden sökülen pisuvarların bir kısmı, 2 ay aradan sonra önceki gün "törenle" yerlerine takıldı. 
Ağustos ayında İskilip Belediye Başkanı Orhan Öztürk'ün talimatıyla ilçe merkezinde 10 ayrı umumi tuvaletteki pisuvarların sökülmesi, bazı kesimlerin tepkisine neden oldu. 
CHP'liler, pisuvarların "ayakta bevl etmenin günah sayılması" nedeniyle söküldüğünü öne sürünce, ilçede tartışma başladı. Öztürk, pisuvarları su israfını önlemek için söktüklerini açıkladı. 

25 bin YTL'ye mal oldu 
Tartışmaların ardından Köprübaşı Mahallesi'ne 25 bin YTL'ye yeni bir tuvalet yaptıran belediye, 2 pisuvar monte ettirdi. 
Tuvalet için önceki gün düzenlenen açılış törenine, Öztürk'ün yanı sıra AKP İlçe Başkanı Fehmi Yağlı ve çok sayıda davetli katıldı. Tören alanına, AKP ilçe teşkilatı ve bazı davetlilerin gönderdikleri çelenkler dikkat çekti. 
Öztürk, yapımı tamamlanan tuvalette hizmete açtıkları pisuvarların tartışma konusu yapılmasına anlam veremediğini belirterek, şöyle dedi 
"Pisuvarların yıkılmasının irtica ile hiçbir alakası olmadı. Bunları yıkmamızın nedeni daha modern bir hale getirmek ve su israfını önlemekti. Önceki tuvaletlere ayda 15 bin YTL su faturası geliyordu. Yeni yaptığımız bu tuvaletlerde bu israfın önüne geçtik. Önümüzdeki günlerde 4 ayrı umumi tuvaletin daha açılışını yapacağız. Amacımız, İskilip halkına daha modern bir şekilde hizmet vermek." 

Belediye Başkanı kürsüde konuştu 



Vatandaşlar da açılış için geldi 



Başkan törende kurdele kesti 




</TEXT>
</DOC>
