<DOC>
<DOCNO> 394065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko18.html </URL>
<DATE> 2005/11/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kadınlar daha kolay iş buluyor... 
</HEADLINE>
<TEXT>

     Nurten Topdemir 

İşverenlerin, erkeklere oranla daha az ücret talep etmeleri nedeniyle daha çok kadınları işe almayı tercih ettiği bildirildi. 
     Diyarbakır'da yaklaşık 5 ay önce kurulan Dicle Özel İstihdam ve Danışmanlık Bürosu Sorumlusu Mehmet Bozan, AA muhabirine yaptığı açıklamada, geçen yılın son aylarında çıkan 4904 sayılı İşkur Yasası uyarınca İşkur'a başvurarak büroyu açtıklarını söyledi. 
     Türkiye'de toplam 86 büronun bulunduğunu, büroların amacının istihdamda danışmanlık hizmeti vererek işverenlere nitelikli eleman temin etmek olduğunu kaydeden Bozan, camlara, duvarlara yapıştırılan eleman aranıyor ilanlarından işverenleri kurtarmak istediklerini belirtti. 
     Bozan, çalışmalarının İşkur tarafından denetlendiğini, her 3 ayda başvurular ve kaç kişiyi işe yerleştirdikleri gibi istatistiki bilgilerin yer aldığı raporu İşkur'a gönderdiklerini bildirerek, büroların istidam alanında yeni bir çalışma yöntemi olduğunu vurguladı. 
     İşverenlerin istediği elemanların aradığı nitelikleri büroya bildirdiğini, kendilerinin de iş bulmak için başvuranları mülakata tuttuğunu aktaran Bozan, daha sonra işverenle iş arayan elemanının buluşmasını sağladıklarını kaydetti. 
     Bozan, iş için başvuranlardan herhangi bir ücret almadıklarını, sadece işverenin işe aldığı kişinin bir aylık ücretini kendilerine ödediğini kaydederek, iş bulmak için büroya üniversite, lise ve ilköğretim okulundan mezun olanların başvurduğunu söyledi. 
     5 ay içerisinde 500 kişinin iş bulmak amacıyla başvuruda bulunduğunu ifade eden Bozan, şöyle dedi 
     ''Başvuranlardan 30 kişiyi işe yerleştirdik. İş için 15 firmayla çalışıyoruz. İşverenler daha çok yönetici, muhasebeci ve satış elemanları arıyor. Bize iş için başvuranlardan, talep ettikleri ücreti de CV'lerine yazmalarını istiyoruz. Daha az ücret talep ettikleri için kadınlar daha kolay iş buluyor. Erkeklerin 500 bin YTL'ye çalışacakları işi, kadınlar 300 bin YTL'ye kabul ediyor. Bu nedenle işverenler daha çok kadınları tercih ediyor. Piyasada erkekler düşük ücretle çalışmak istemiyor ancak kadınlar kabul edebiliyor. Kadınların çalışması ek gelir olarak değerlendiriliyor. Bu nedenle kadınlar düşük ücretle çalışabiliyor. İşe yerleştirdiklerimizin yüzde 80'i kadın.'' Bozan, kentte işverenlerin daha çok akrabası ve yakın çevresini işe almayı tercih ettiğini, bu nedenle işyerlerinde nitelikli eleman sıkıntısının yaşandığını kaydetti. 
     
</TEXT>
</DOC>
