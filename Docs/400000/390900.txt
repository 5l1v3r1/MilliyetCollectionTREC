<DOC>
<DOCNO> 390900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur06.html </URL>
<DATE> 2005/10/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erzurum'da kar kalınlığı 28 santimetreyi buldu... 
</HEADLINE>
<TEXT>

     Erzurum'da etkili olan kar yağışı sonucu şehir merkezinde kar kalınlığı 28 santimetreyi buldu. 
     Meteoroloji Bölge Müdürlüğü yetkililerinden alınan bilgiye göre, Erzurum, Ardahan ve Kars'ta dün başlayan gece de devam eden kar yağışı sabahın erken saatlerinde etkisini kaybetti. 
     Bölgedeki illerde bugün de çok bulutlu ve aralıklarla hafif kar yağışının görülebileceği belirtildi. Bugün beklenen en yüksek sıcaklıklar ise Erzurum'da 6, Erzincan ve Iğdır'da 12, Kars'ta 5, Ardahan'da 4 ve Ağrı'da 6 derece olarak açıklandı. 
     Gece en düşük sıcaklığın eksi 1 derece olarak ölçüldüğü Erzurum'da, şehir merkezindeki kar kalınlığının 28 santimetre, Palandöken Kış Turizm Merkezi'ndeki kar kalınlığının ise 60 santimetre olduğu öğrenildi. 
     
     KAPANAN YOLLARDA ÇALIŞMALAR SÜRÜYOR 

     Öte yandan Erzurum'da kapanan 95 köy yolunun ulaşıma açılması için çalışmalar sürüyor. Önceki gün başlayan ve dün gece geç saatlere kadar etkisini sürdüren kar yağışının ardından karla mücadele çalışmalarına başlandı. 
     Yetkililer, hava koşullarının uygun olması durumunda yarına kadar söz konusu köy yollarını ulaşıma açmayı planladıklarını bildirdiler. 
     Öte yandan, Erzurum Valiliği İl Kriz Merkezi yetkilileri, karayollarında buzlanma oluşabileceği belirterek, sürücüleri dikkatli olmaları konusunda uyardılar. 
     
     SİVAS 

     Sivas il merkezinde sabah saatlerinde başlayan ve aralıklarla devam eden kar yağışının özellikle kentin doğu ilçelerinde etkili olduğu bildirildi. 
     Zaman zaman tipiye dönüşen kar yağışı nedeniyle Sivas-Erzincan karayolunun Kızıldağ ve Kayseri-Malatya karayolunun Gürün-Pınarbaşı kesiminde ulaşımın güçlükle sağlandığı kaydedildi. 
     Yetkililer, olumsuz hava şartlarının etkili olduğu Sivas-Tokat karayolu arasındaki Çamlıbel Geçidi ve Kızıliniş mevkii, Sivas-Malatya karayolunun Yağdonduran mevkii ve Sivas-Suşehri arasındaki Geminbeli Geçidi'nde de sürücülerin dikkatli olmalarını istediler. 
     
</TEXT>
</DOC>
