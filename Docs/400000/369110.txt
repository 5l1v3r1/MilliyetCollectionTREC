<DOC>
<DOCNO> 369110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun07.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı zamdan önce bırakmış 
</HEADLINE>
<TEXT>


Zaman zaman sigarayı bırakan Şener'in bu çabaları artık geleneksel bir hale dönüştü 

SERHAT OĞUZ İstanbul 

Başbakan Yardımcısı Abdüllatif Şener'in, özelleştirme konusundaki eleştirileri nedeniyle hükümette çıkan krizin ardından, ikinci kriz de direkten döndü Sivas'ta gazetecilere son zamlardan sonra sigarayı bıraktığını açıklayan Şener'in, sigarayı daha önce bıraktığı ve hükümetin vergileri artırmasıyla gelen zamla bir ilgisinin olmadığı ortaya çıktı. Günde 2 paketten fazla sigara içen Şener'in bu ilk bırakma girişimi değil. Zaman zaman sigarayı bırakan Şener'in, bu çabaları artık geleneksel hale geldi. 
Seçim bölgesi Sivas'a gezisi sırasında, hep sigarayla görünen Şener'in bu kez sigara içmemesi gazetecilerin dikkatini çekmiş, "Son zamlardan sonra mı bıraktınız " sorusu üzerine Bakan, "evet" yanıtını vermişti. Şener'in danışmanları ise, hükümetin zam politikalarına muhalefet anlamına gelecek bu yanıtın, espriden ibaret olduğunu belirtti. Şener, zamdan bir ay önce sigarayı bırakmıştı. Önceki deneyimlerine göre de her an yeniden başlayabilir. Bugüne kadar birkaç kez sigarayı bırakan Şener, böylece bir süre akciğerlerini dinlendiriyor. Şener, diğer girişimlerinde de sigaradan uzun süre ayrı kalamamıştı. 

Marka fark etmiyor 
Tiryaki olan ve bazen günde 3 pakete yaklaşan Şener'in marka tutkusu yok. Kimi zaman yerli sigara içerken, kimi zaman da cebinde yabancı markaları görmek mümkün. Uzun süren toplantılarda ise, Bülent Ecevit, Mesut Yılmaz ve Devlet Bahçeli gibi siyasetçilerin aksine sigaradan uzak kalabiliyor. 

İçkili lokantada tiryaki oldu 

ŞENER, sigara tiryakisi olmasının ilginç öyküsünü şöyle anlatmıştı "Bolu'da öğretim elemanı olarak çalışırken, hoca arkadaşlarla lokantaya gidiyorduk. Benim dışımda herkesin tercihi içkili bir lokanta oluyordu. O çakırkeyiflikle güzel sohbetler yapılıyordu. Sol ve entelektüel bir kadroydu. Ben de su içiyordum. İçki yok, sigara yok. Sohbetlere intibak edebilmek için o masalarda sigara yakmaya başladım. Sonunda tiryaki oldum." 


</TEXT>
</DOC>
