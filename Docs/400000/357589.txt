<DOC>
<DOCNO> 357589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/cemal.html </URL>
<DATE> 2005/07/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bomba 
</HEADLINE>
<TEXT>


Anlaşılan o ki, siyaseti tatile sokmak lazım, yaz tatiline... Çünkü iktidarla muhalefet arasında tansiyon gitgide yükseliyor. Bunun Türkiye'ye hiçbir yararı yok. 
Bu ülke kavga istemiyor. 
Siyaseti sokağa düşürmek istemiyor. 
Türkiye bunları geçmişte acı biçimde yaşadı. Her şeyi siyah beyaz gören, öfkesi burnunda siyaset anlayışından çok çektik. 
Türkiye istikrar istiyor. 
Bu ülkenin ihtiyaç duyacağı en son şey, siyasette kavga ve gerilimdir. Ankara'da, Adalet Bakanlığı'nın önünde dün sabah sahne alan canlı bomba bu gerçeği bir kez daha sergilemiş olmalı. 
Türkiye'yi istikrarsızlaştırmak için kuytuluklarda bekleyen karanlık oyunculara fırsat vermeyecek bir siyasal ortama aklı başında herkesin katkıda bulunması şart. 
İktidar ne yapıyor 
Muhalefet hangi havada 
Her iki tarafın doğruları da var, yanlışları da... İktidarın gündemine iki önemli yasa oturmuş durumda. Biri bankacılık, öteki sosyal güvenlik alanlarında reformu öngörüyor. Bu iki yasanın çıkması, IMF'nin yeşil ışığı ve ekonomi açısından çok önemli... 
Hükümet kanadı, neredeyse altı aydır gündemde olan bu yasaları geciktirdi. Alt komisyonda tuttu. Muhalefetin desteğini aramadı. Şimdi yumurta kapıya dayanınca, yangından mal kaçırır gibi çıkarmak istiyor. Bu acelesinde hem IMF'nin, hem de AKP grubuyla tabanındaki bazı hassasiyetlerin payı var. 
İktidar, bu amaçla apar topar Meclis içtüzüğünü değiştirdi. Bir zamanlar eleştirmiş olduğu yola bu kez kendisi saptı. Üstelik bu içtüzük değişikliği geçmişte iki kez denenmiş ama Anayasa Mahkemesi'nden dönmüştü. 
Muhalefet karşı çıktı, eleştirdi. 
Haklıydı. 
Ama o da ölçüyü kaçırdı. 
CHP lideri Baykal, halkı sokağa dökülmeye çağıracak kadar ileri gitti. Günlük deyişle kantarın topuzunu kaçırdı. 
Ve ne kadar etkili olabildi .. 
Sayın Baykal'ın kürsülerden bağırırken, bu sorunun karşılığını da düşünmesinde yarar var. Böylesine ağır bir çıkış eğer Türkiye'yi sarsamıyorsa, beklediği sesi getiremiyorsa, o zaman problemi önce kendinde aramalı. 
Örneğin medyada değil 
CHP lideri, kendi anlayışını eleştiri süzgecinden geçirmeli ve bu konuyu kendi kurmaylarıyla tartışabilmeli. Siyasette güvenilirlik, inandırıcılık büyük önem taşır. Bu açılardan yara almış, güven kaybetmiş ve ciddiyeti bazı bakımlardan tartışılır hale gelmiş siyaset adamlarının çıkışları bekledikleri etkiyi yaratamaz. 
Siyaset yapma tarzları söylem ve içerik bakımından düzeltilmediği sürece de, böylesine çıkışlar ortalığı gerer, o kadar. 
Başka bir işe yaramaz. 
Evet, Türkiye'ye muhalefet lazım 
Çünkü eleştirilecek yanı çok bu iktidarın. Yönetim anlayışından din eğitimine, Kuran kurslarına kadar birçok alanda yanlışları, kuşku yaratan, soru işareti uyandıran tutumları var. 
Her iktidara bir muhalefet şarttır. 
Demokrasiler böyle işler. 
Ancak, Baykal'ın CHP'yi çektiği bugünkü çizginin Türkiye'deki muhalefet boşluğunu doldurduğunu iddia etmek zor. Sadece memleket elden gidiyor, laiklik elden gidiyor, Kıbrıs satılıyor avazeleriyle sürekli negatif enerji üreten bir anlayışla yapılan, öfkesi burnunda bir muhalefetin Türkiye'ye bir hayrı dokunur mu 
İhtimal veremiyorum. 
Adalet Bakanlığı'nın önünde dün sabah sahne alan canlı bomba, bütün bunlarla birlikte özellikle istikrar konusunu inşallah hepimize bir kez daha düşündürtmüştür. 



</TEXT>
</DOC>
