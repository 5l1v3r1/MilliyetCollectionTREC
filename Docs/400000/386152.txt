<DOC>
<DOCNO> 386152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur14.html </URL>
<DATE> 2005/10/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
RTÜK'ten "gelin-kaynana" programı tepkisi 
</HEADLINE>
<TEXT>

     Radyo ve Televizyon Üst Kurulu RTÜK , "Direnç Yarışmaları" olarak adlandırdığı "Gelin Kaynana" yarışmalarında, yasal yetkiler çerçevesinde alınan önlemler ve uygulanan müeyyidelere rağmen duygusal ve fiziksel şiddet olaylarının yaşandığını bildirdi. RTÜK televizyonlardan bu tür programlar konusunda sosyal sorumluluk beklendiğini belirtti. 
     RTÜK’ten yapılan açıklamada, özellikle Ata Türk’ün ölümünden sora daha fazla eleştiri konusu olan "Gelin- Kaynana" yarışmalarının, TBMM Dilekçe Komisyonu toplantısında milletvekillerinin, biliminsanlarının, yayın kuruluşları ile kamu kuruluşlarının temsilcilerinin katılımıyla müzakere edildiği, ortak çözümler için çalışmalar yapılmasının kabul gördüğü anımsatıldı. 
     RTÜK "Direnç Yarışmaları" konusunda kamuoyunun bilinçlendirilmesi için Üst Kurul’un talebi üzerine bir rapor hazırlandığını kaydetti. Açıklamada, bireylerin günde yaklaşık 4 saat televizyon izledikleri Türkiye’de, halkın eğitim seviyesinin göz önüne alındığı da bildirildi. 
     Açıklamada, "Geçtiğimiz günlerde söz konusu yarışma programlarından birinin yarışmacısı olarak kamuoyunda tanınan bir gencimizin trajik ölümü ve ardından yaşanan tartışmalar, alınan önlemlerin ne kadar yerinde olduğunu göstermiştir" denilirken, yeni yayın döneminde de bu tarz yarışmaların başladığı ifade edildi. Yasal yetkiler çerçevesinde alınan önlemler ve uygulanan müeyyidelere rağmen programlarda duygusal ve fiziksel şiddet olaylarının yaşandığına işaret edilen açıklamada, "RTÜK’e göre televizyon kuruluşlarının sosyal sorumluluk ve kamu hizmeti anlayışı içinde hareket etmeleri kamuoyunun en doğal hakkıdır" denildi. 
     Açıklamada, RTÜK’ün yayın döneminde de direnç yarışmaları konusunda, kamuoyunun hassiyetlerini göz önüne alarak kararlılıkla hareket edeceğine dikkat çekildi. 
     
</TEXT>
</DOC>
