<DOC>
<DOCNO> 354400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko47.html </URL>
<DATE> 2005/06/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Artvin'de arıcılara destek... 
</HEADLINE>
<TEXT>

     Artvin Valisi Orhan Kırlı, İl Özel İdaresi ve Orköy kaynaklarıyla Artvin’de bu yıl içinde 4 bin adet saf Kafkas ana arı dağıtımı yapılacağını söyledi. 
     Vali Kırlı, Valilik İl Özel İdare kaynaklarından desteklenen Kafkas Irkı Ana Arı Üretimi Projesi kapsamında Şavşat İlçesi’nde düzenlenen törenle 40 arıcıya toplam 120 adet Kafkas ırkı ana arı dağıtıldı. 
     Kırlı, Öğretmenevi bahçesinde düzenlenen törende yaptığı konuşmada, çiftçilerin örgütlenmesinin önem verdikleri bir konu olduğunu belirterek, "Arıcılar Birliği bu konuya el atacak, götürecek biz de arkasından sürükleyeceğiz. Biz devlet olarak her türlü desteği vermeye hazırız, yeter ki üretim artsın, halkın refah düzeyi ve istihdam düzeyi yükselsin" dedi. 
     Şavşat’ta 120 adet Kafkas ırkı ana arı dağıtacaklarını ifade eden Vali Kırlı, "İl Özel İdaresi ve Orköy kaynaklarıyla ilimizde bu yıl içerisinde 4 bin adet saf Kafkas ana arı dağıtımı yapılacaktır" diye konuştu. 
     Üreticilere seslenen Vali Kırlı, şöyle konuştu 
     "Artvin balına hile karıştırmayalım. Artvin balını üretimin her safhasında tekniğine uygun olarak yapalım. Piyasada tutunabilmek için Artvin imajını yükseltelim. Kaymakamlık ve Tarım İl Müdürlüğü bal paketleme ve işleme tesisi projeleri hazırlıyorlar. Bunu da destekleyeceğiz. Aynı zamanda petek imalatıyla ilgili projeler hazırlıyorlar, bunu il düzeyine yayalım ve bunun arkasında duralım. 
     Bence bundan daha iyi bir iş yok, bu projelere sahip çıkıp benimserseniz Artvin balının kalitesi konusunda gerçekten inandırıcı olursunuz. Ben bu konulara öncelik vermeye hazırım." Tarım İl Müdürü Mustafa Duman ise Artvin’de yaklaşık 54 bin koloniden 1000 ton bal üretimi yapıldığını kaydederek, "Bunun ilimiz ekonomisine katkısı 15 milyon YTL’dir. İlimiz genelinde 449 işletme, 50 adet ve daha fazla arı kolonisine sahip olup ticari anlamda 
     arıcılık yapılmaktadır. 2004 yılı itibariyle ülke genelinde 65 ana arı işletmesinin 5’i ilimizde bulunmaktadır. İl genelinde toplam ana arı üretimi 12 bin 948 adete ulaşmıştır. Ana arı üretiminin tamamına yakını il dışına pazarlanmaktadır" dedi. Duman, Tarım İl Müdürlüğü’nce 2005 yılı eğitim ve yayım çalışmaları kapsamında, Artvin’de arıcılığın geliştirilmesi ve yaygınlaştırılması amacıyla 7 adet arıcılık kursu düzenlendiğini ve bu kurslara toplam 198 üreticinin katıldığını sözlerine ekledi. Kafkas ırkı ana arı dağıtımı sonrası Vali Kırlı ve beraberindekiler Kurudere Köyü’nde İkram Bahçeci’ye ait arı üretim işletmesi ile Ziraat Odası Başkanı Osman Altun’un korunga tarlasında incelemelerde bulundu. Vali Kırlı incelemelerin ardından ikram edilen arı sütü ile doğal balın tadına baktı. 
     
</TEXT>
</DOC>
