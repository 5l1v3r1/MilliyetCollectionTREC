<DOC>
<DOCNO> 353604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun08.html </URL>
<DATE> 2005/06/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Endonezya'da hizmetçi genç kızlar çeşitli tacizlere maruz kalıyor" 
</HEADLINE>
<TEXT>

     İnsan Hakları İzleme Örgütü Human Rights Watch , Endonezya'da hizmetçi olarak çalışan yüz binlerce genç kızın cinsel taciz ve şiddete maruz kaldığını açıkladı. 
     Örgütün bugün yayınladığı raporda, ''büyük bir kısmı 12 yaşın altındaki 640 bin kadar kızın günde 14 ila 18 saat çalışmaya zorlandığı ve aileleriyle görüşmelerinin yasaklandığı'' belirtildi. 
     Kendilerini koruyan hiçbir iş güvencesi olmadan kırsal kesimlerden ya da fakir mahallelerden toplanıp, yüksek maaş, iyi bir iş veya okula gitme gibi boş vaatlerle hizmetçi yapılan bu kızların çoğunun saatte 500 rupiden 4 cent daha az kazandığı kaydedildi. 
     Raporda, fiziksel veya ruhsal şiddete maruz kalan, patronları tarafından tecavüze uğrayan ya da aç bırakılan, dövülen veya para alamayan çok sayıda genç kızı korumak için Endonezya hükümetinin hiçbir güvence sağlayamadığına, cinsel tacizlerin çok ender soruşturulduğuna ya da hiç soruşturulmadığına da dikkat çekildi. 
     Endonezya hükümetinin, bu tip tacizleri görmezlikten gelmeye son vermesi ve çocukların kötü koşullarda çalıştırılmasını önlemek için somut önlemler alması gerektiğinin vurgulandığı raporda ayrıca, asgari çalışma yaşının 15 olarak belirlendiği ülkede buna uyulması, hizmetçi olarak çalışan 15 yaş ve üstündekilerin çalışma saatlerinin okula gitmelerine engel olmayacak şekilde düzenlenmesi istendi. 
     
</TEXT>
</DOC>
