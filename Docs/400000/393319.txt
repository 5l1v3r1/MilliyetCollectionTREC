<DOC>
<DOCNO> 393319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun20.html </URL>
<DATE> 2005/11/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Roj TV’ye kardeş’ müzik kanalı 
</HEADLINE>
<TEXT>

     DHA 

      UYDU aracılığı ile Danimarka’dan yayın yapan PKK’nın yayın organı Roj TV hakkında Türkiye’nin başvurusu üzerine soruşturma başlatılırken, aynı frekanslardan bir süre önce yayınına son veren Mezopotamya TV’nin yerine aynı frekansta ’Mezopotamya Müzik Kanalı’ yayına girdi. 
     Türkiye’nin yanı sıra Avrupa ve Ortadoğu’daki 72 ülkeden izlenebilen Hotbird uydusundan yayın yapan Roj TV’nin yayınlarından şikayetçi olan Türkiye, bu kanala yayın ruhsatı veren Danimarka’ya terör örgütünün çizgisinde yayın yaptığına ilişkin dosya iletirken, Roj TV’nin yayınlarından duyulan rahatsızlığı defalarca dile getirdi. Danimarkalı savcı, Roj TV hakkında PKK ile finansal bağlantısı, yayınlarında şiddete yönelik içeriklerin olup olmadığı konusunda soruşturma başlattıklarını açıklarken, Roj TV’nin Hotbird uydusundaki frekansından yine Danimarka’dan yayın yaptığı belirtilen ’Mezopotamya Müzik Kanalı’ yayına girdi. Roj TV’nin kapatılma olasılığı nedeniyle bu kanalın yayına girdiği ileri sürüldü. 
     Türkiye, Kopenhag Büyükelçiliği aracılığıyla geçen ocak ayında iki video kasetiyle Danimarka makamlarına başvurarak Roj TV’nin kapatılmasını istemiş, Danimarka ise kendi yasalarına göre televizyonun suç işlemediğini açıklamıştı. 
     Danimarka’nın yayın ruhsatı verdiği, Belçika’nın başkenti Brüksel’den ’11585 V 27500’ frekansından yayın yapan Roj TV’nin ekranı geçen Eylül ayının sonunda karardı. Ancak, Roj TV, yine Danimarka’dan aynı uydu için alınan ruhsatla yayın yapan Mezopotamya TV’nin frekanslarını kullanarak yayına devam etmeye başladı. Daha önce Kürtçe müzik-kültür kanalı olarak yayın yapan Mezopotamya TV’nin Roj TV’nin kapatılma olasılığı nedeniyle kurulduğu biliniyordu. Roj TV’nin şu anda kullandığı frekanslarla yayına yeni başlayan Mezopotamya Müzik Kanalı’nda sadece Kürtçe ve Türkçe müzik parçalarına yer veriliyor. 
     
</TEXT>
</DOC>
