<DOC>
<DOCNO> 383451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/siyaset/axsiy02.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB karşıtları mitingde 
</HEADLINE>
<TEXT>


MHP'liler Ankara'da Tandoğan Meydanı'nda, TKP'liler de İstanbul Kadıköy'de miting yaptı. MHP'nin mitinginde Bahçeli, Başbakan Erdoğan'a "AB ile görüşmelere gitmeyin" diye seslendi 

ANKARA Milliyet 


AB karşıtları dün Ankara ve İstanbul'da miting yaptı. MHP ve TKP'nin mitinglerinde AB aleyhinde sloganlar atıldı. MHP, Türkiye'nin, AB ile müzakerelere başlayacağı 3 Ekim öncesinde dün Ankara'da, AB karşıtı bir miting düzenledi. "Başkent Ankara" adı verilen mitinge katılmak için yurdun çeşitli yerlerinden otobüs ve minibüslerle Ankara'ya gelen MHP'liler, sabah saatlerinde eski MHP lideri Alpaslan Türkeş'in anıt mezarını ziyaret etti. 

Dua ve sloganlar... 
Burada dualar eden partililer, anıt mezara çiçekler bıraktılar. Daha sonra Tandoğan meydanında toplanan on binlerce ülkücü, AB karşıtı dövizler taşıyarak, slogan attı. 6 bin polisin görev yaptığı mitingde konuşan MHP Genel Başkanı Devlet Bahçeli, Başbakan Erdoğan'a "AB ile görüşmelere gitmeyin, talepleri reddedin" çağrısında bulundu. 
AB'nin, Ermeni Soykırımı ve Kıbrıs Rum yönetiminin tanınmasına ilişkin taleplerine "Artık bu sürecin devam etmesi mümkün değil" diye tepki gösteren Bahçeli, "Yeni taviz ve taleplerin önünüze konmasına fırsat vermeyin. Teslimiyetçiliğe dayalı sanal AB siyaseti ve serüveninin Türkiye'yi nasıl bataklığa sürüklendiğini milletimiz gördü. Size sesleniyorum, görüşmelere gitmeyiniz. Görüşmeleri reddediniz" dedi. 


</TEXT>
</DOC>
