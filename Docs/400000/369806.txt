<DOC>
<DOCNO> 369806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/dunya/adun.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray İslami cumhuriyete razı 
</HEADLINE>
<TEXT>


Irak ile ilgili beklentilerini şartlar yüzünden değiştiren ABD yönetimi, artık Irak'ta yeni bir demokrasi modeli görmeyi ve ülkede şiddetin son bulmasını beklemiyor 

Sema Emiroğlu - New York 


Bush yönetiminin, Irak ile ilgili planlarının büyük bölümünün gerçekleşmemesi üzerine, bu ülkede neler başarılabileceğine ilişkin beklentilerini önemli ölçüde azalttığı ve 4 ay sonra geçiş dönemi sona erdiği zaman, başlangıçta umduğundan çok daha azına razı olacağı bildirildi. 

Planlar değişti 
Washington Post gazetesi, manşetinden yayınmladığı haber - analizde, ABD ve Bağdat'taki Amerikalı yetkililerin bu görüşte olduklarını belirtti. Habere göre yetkililer, ABD'nin artık Irak'ta yeni bir demokrasi modeli görmeyi beklemediğini bildirdiler. İsmini vermek istemeyen üst düzey bir yetkili, "Biz Irak'ta demokrasi kurma planı yaptık ama yavaş yavaş bir çeşit İslami cumhuriyet olacağını farketmeye başlıyoruz" dedi. 
Washington'un, Irak halkının çoğunluğunun ciddi ekonomik ve güvenlik zorluklarından kurtulmasını ve Irak direnişini tümüyle yenmeyi de beklemediğini belirten Amerikalı yetkililer, onun yerine ayaklanmanın azalmasını umduklarını kaydettiler. 
Gazeteye göre, ABD, Irak kuvvetleri bütünüyle Amerika'nın orijinal beklentilerini karşılamasa bile, güvenlik sorumluluğunun Iraklı güçlere devrinden yana. Bunda Irak askerlerinin, genellikle Amerikan askerlerinin sahip olmadıkları yerel meşruiyete sahip olması rol oynuyor. 
Beyaz Saray'da, 2003'te savaşın başlamasından bu yana Irak politikasının içinde bulunan üst düzey bir yetkili, "Elimizdeki takvim ve Irak'ta olup bitenler göz önüne alındığında, başarmayı beklediğimiz şey hiçbir zaman gerçekçi değildi. İçinde bulunduğumuz durumun unsurlarını kavrama ve başlangıçtaki gerçek dışılığı aşma süreci içindeyiz" dedi. 

Anayasa baskısı 
Öte yandan New York Times gazetesi, ABD'nin Bağdat Büyükelçisi Zalmay Halilzad'ın, anayasa taslağını bugüne kadar tamamlamaları için Iraklı liderlere yoğun baskı yaptığını bildirdi. Anayasa komisyonunun Kürt üyesi Mahmud Osman, anayasayla ilgili temel sorunun, federalizmi kabul etmek istemeyen Sünni Araplar olduğunu ve ABD'nin tüm taraflara baskı yaptığını söyledi. 

Kürtlerden referandum gösterisi 

Kerkük, Dohuk ve Süleymaniye kentlerinde Irak Devlet Başkanı Celal Talabani posterleri ve Kürt bayraklarıyla gösteri düzenleyen Kürtler, anayasada Kürtlere geleceklerini belirleme hakkı tanınmasını istedi. 


</TEXT>
</DOC>
