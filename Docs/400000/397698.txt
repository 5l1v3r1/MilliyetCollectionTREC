<DOC>
<DOCNO> 397698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo24.html </URL>
<DATE> 2005/11/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Nihat Özdemir Yabancı kontenjanı bugünler için lazımdı 
</HEADLINE>
<TEXT>

     Fenerbahçe'de, AC Milan karşısında alınan 4-0'lık yenilginin üzüntüsü yaşanırken, sarı-lacivertli kulübün ikinci başkanı Nihat Özdemir, İtalyan rakipleri karşısında kart cezalısı ve sakatlığı bulunan 3 oyuncunun eksikliğini fazlasıyla hissettiklerini söyledi. 
     AA muhabirine dün akşamki maçla ilgili değerlendirme yapan Özdemir, kart cezalıları Aurelio ve Luciano ile sakatlığı bulunan Alex'in yokluğunun takımı önemli derecede etkilediğini kaydetti. 
     Yabancı kontenjanıyla ilgili isteklerini tekrar dile getiren Özdemir, ''Yabancı kontenjan sayısı işte bugünler için lazımdı. Hep söyledik. 6 yabancı oynatalım, ama daha fazlasına lisans çıkarma yetkisi verilsin diye. Bunun neticesini dün gördük. Takımda direkt oynayacak 3 adamımız kart cezası ve sakatlık nedeniyle yoktu'' diye konuştu. 
     
     ''UEFA İÇİN ŞANSIMIZ OLDUĞUNA İNANIYORUM'' 
     Özdemir, PSV Eindhoven ile 6 Aralık Salı günü deplasmanda yapacakları E grubunun son mücadelesinin, kendileri ve rakipleri açısından çok önemli olduğunu belirterek, ''UEFA Kupası'na kalabilmek için şansımız olduğuna inanıyorum'' dedi. 
     Fenerbahçe için bu sezon Avrupa kupalarında devam edebilmek adına bu maçın son şans olduğunu ifade eden Özdemir, ''Geçen sezon da Sparta Prag'ı 1-0 yenerek UEFA'ya kaldık. Elimizden gelen mücadeleyi yapacağız. O maçta takımımız, öncesinde herhangi bir sakatlık yaşanmazsa tam kadro olacak. Şansımız olduğuna inanıyorum. Çok zorlu bir maç olacak'' şeklinde konuştu. 
     
     ''DERBİ MAÇTA ÖRNEK OLMALIYIZ'' 
     Fenerbahçeli yönetici, AC Milan yenilgisinin üzüntüsünü unutup bir an önce, hafta sonu Galatasaray ile yapacakları derbi maça konsantre olmaları gerektiğini kaydetti. 
     Sarı-kırmızılı ekiple Turkcell Süper Ligi'ndeki en önemli maçlarından birisine çıkacaklarını anlatan Özdemir, Türkiye-İsviçre maçının ardından yaşanan gerginlikler nedeniyle, dünyanın gözünü Türkiye'ye çevirdiğini vurgulayarak, şunları söyledi 
     ''Bir an önce derbi maça konsantre olmalıyız. Ligde en önemli maçlarımızdan birisine çıkacağız. Teknik patronumuza önemli bir görev düşüyor. Takımı derbi maça hazırlaması lazım. Kolay bir maç değil. Galibiyet için çıkacağız. Maçın her şeyden önce dostluk içinde geçmesini diliyoruz. Örnek olmalıyız, bütün dünyanın gözü İsviçre maçından sonra bize çevrilmiş durumda.'' 
     
</TEXT>
</DOC>
