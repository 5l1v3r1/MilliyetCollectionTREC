<DOC>
<DOCNO> 386442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur12.html </URL>
<DATE> 2005/10/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Karantina bölgesindeki çalışanlar, izleniyor 
</HEADLINE>
<TEXT>

     Sağlık Bakanlığı Temel Sağlık Hizmetleri Genel Müdürü Turan Buzgan, kuş gribi nedeniyle karantina altına alınan bölgedeki tavuk çiftliklerinde çalışanların, grip belirtileri açısından izlemeye alındığını bildirdi. 
     Buzgan, antiviral ilacın, Türkiye'de sabit miktarda bulundurulması için Sağlık Bakanı Recep Akdağ imzasıyla ilgili yabancı firmaya niyet mektubu gönderildiğini söyledi. 
     Turan Buzgan, Manyas bölgesinde görülen kuş gribinin ardından Türkiye'de Sağlık Bakanlığı'nın yaptığı çalışmalar hakkında bilgi verdi. 
     Bölgede, hayvanlardan insanlara bulaşma ihtimali düşünülerek, tavuk çiftliklerinde çalışanlara grip aşısı olmalarını önerdiklerini belirten Buzgan, ''Çünkü bu kişilerin, hem normal grip virüsünü hem de kuş gribi virüsünü taşımaları halinde antijenik değişim kolay olur, mutasyon meydana gelir. Normal gribe karşı korunma, insandan insana geçiş için de bir tedbir olur'' diye konuştu. 
     Buzgan, bu çiftliklerde çalışanların grip belirtileri açısından da izlemeye alındığını ancak bugüne kadar herhangi bir belirtiyle başvuran olmadığını kaydetti. 
     Dünya Sağlık Örgütü'nün kuş gribi salgınına karşı yaptığı uyarının ardından Refik Saydam Hıfzısıhha Merkezi Başkanlığı'nca hastalıkla ilgili kontrol kitlerinin getirildiğini bildiren Buzgan, Sağlık Bakanı Akdağ tarafından da antiviral ilacın, Türkiye'de sabit miktarda bulundurulması için yabancı bir ilaç firmasına niyet mektubu gönderildiğini anlattı. 
     
     'İLAÇ KULLANMAYA GEREK YOK' 
     Buzgan, bu ilacın ise karantina altına alınan bölgedeki tavuk çiftliğinde çalışan ve bu hayvanlarla temas halinde olan 8 kişiye verildiğini söyledi. 
     Herhangi bir salgın halinde kullanılmak üzere, koruyucu özelliği olan bu ilaçtan tedbiren Türkiye'de 500 bin kutu bulunmasını amaçladıklarını anlatan Buzgan, niyet mektubu çerçevesinde ilgili ilaç firmasından, ilk etapta 300 bin kutunun kısa sürede sağlanmasını istediklerini ifade etti. 
     Buzgan, Türkiye genelinde sayısı 58 bini bulan antiviral ilacın herhangi bir risk taşımayan, bölgedeki kanatlı hayvanlarla temas halinde bulunmayan kişilerce kullanımının gereksiz olduğunu vurgulayarak, ''Kimse paniğe kapılmasın, ilaç Türkiye'de yeteri kadar var. İlacın kanatlılarla temas dışında kimsenin kullanmasına gerek yok. Biz bölgedeki sağlık personelimize bile vermiyoruz. Gerekli tüm tedbirler alınıyor'' diye konuştu. 
     
     GENEL PANDEMİ PLANI 
     Genel Müdür Buzgan, aralarında enfeksiyon, göğüs hastalıkları, mikrobiyoloji, pediatri alanlarında uzmanların bulunduğu 70 kişilik bir ekip tarafından, Dünya Sağlık Örgütü'nün önerileri doğrultusunda genel pandemi planı hazırlandığını bildirdi. 
     Buzgan, bu planın önümüzdeki günlerde açıklanacağını ve tatbikatının da yapılacağını kaydetti. 
     
</TEXT>
</DOC>
