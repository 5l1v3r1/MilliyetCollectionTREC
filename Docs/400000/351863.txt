<DOC>
<DOCNO> 351863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy16.html </URL>
<DATE> 2005/06/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan, ABD ile ilişkileri düzeltmeye çalışıyor ama AKP'liler susmuyor 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, gerilen Türk - ABD ilişkilerini düzeltmek için çıktığı ve gidiş yolunda CHP'yi "anti - Amerikancılıkla" suçladığı ABD gezisinden henüz dönmesine karşın, AKP Diyarbakır Milletvekili Cavit Torun'un ABD ve Bush aleyhine sözleri tartışma yarattı. Torun, "Dün Saddam zulmünden kaçan Iraklılar bugün de ABD zulmünden kaçarak Türkiye'ye geliyor" dedi. Gezisinde ABD'nin Irak işgalini de kapsayan Geniş Ortadoğu Projesi'ne GOP destek veren Erdoğan'ın, ABD Başkanı George Bush için "zalim" diyen Torun'la ilgili nasıl bir tavır alacağı merak konusu oldu. 
     Erdoğan'ın, ABD askerlerinin Güneydoğu'da konuşlanmasını öngören 1 Mart tezkeresinin TBMM'de reddedilmesinin ardından gerilen Türkiye - ABD ilişkilerini normalleştirmek için gittiği ABD gezisinde Bush yönetimine destek mesajları vermesine rağmen, partisindeki ABD karşıtlığı sona ermiyor. AKP'deki anti - Amerikancılığın son örneği ise TBMM'de yaşandı. 
     
     Zalim Bush 

     Van, Mardin ve Diyarbakır’da inceleme yapan Alman Protestan Kilisesi’nden bir heyet, dün TBMM İnsan Hakları Komisyonu üyelerini Meclis’te ziyaret etti. Komisyon Başkanı Mehmet Elkatmış görüşmede bulunamadığı için sözcülük yapan Torun, şunları söyledi 
     "Türkiye, doğu ile batı arasında bu coğrafyada, asırlardır her din ve kültüre kucak açmış bir ülke olarak, bugün de bu konumunu sürdürüyor. Türkiye bu konumunu sürdürürken, bölgede zulüm de devam ediyor. Geçmişte Saddam zulmünden kaçarak gelen 1 milyon mülteciye kucak açtık ve ekmeğimizi paylaştık. Bugün de değişen bir şey yok. Dün Saddam’ın zulmünden kaçarak Türkiye’ye gelen Iraklılar, bugün de ABD zulmünden kaçarak bize geliyorlar. Zalimler değişmiyor ismi Saddam veya Bush farketmiyor." Erdoğan, Torun'un ABD'nin Irak politikasını "zulüm" diye eleştirmesine rağmen, ABD gezisinde, Bush yönetimine, Irak işgalini de kapsayan Geniş Ortadoğu Projesi ile ilgili olarak tam destek vermiş, Bush da desteğe karşı şükranlarını iletmişti. 
     ABD yolunda CHP'yi ABD karşıtlığı ile suçlayan ve bu nedenle tepki çeken Erdoğan, Beyaz Saray'daki basın toplantısında gazetecilerin Türkiye'de anti-Amerikancılığın yükselmesi ile ilgili soruları üzerine ise, "marjinal çevreleri" suçlamıştı. 
     

Kiliseyi de şikayet etti Torun, dün TBMM'deki görüşmede ayrıca, son zamanlarda özellikle Diyarbakır’da, Protestan kilisesinin faaliyetlerini artırarak özellikle Alevi gençler üzerinde yoğunlaştığını, onları Hıristiyanlığa kazandırmaya çalıştığını ileri sürerek, tepki gösterdi. Bu kilise grubunun, özellikle sistemden zarar gören insanlar üzerinde çalıştığını belirten Torun, İran ve Iraklılar üzerinde yapılan çalışmalardan da haberdar olduklarını kaydederek, "İnsanların zor durumlarından yararlanarak onların suiistimal edilmesini doğru bulmuyoruz" dedi. Konuk heyet üyeleri ise, Türkiye’nin din konusundaki özgürlükçü yaklaşımını takdir ettiklerini, zor koşullardaki insanların, din alet edilerek kullanılmasına karşı olduklarını söyledi. Sözkonusu kilise ile görüşmediklerini, kendileri için kişi haklarının korunmasının önemli olduğunu belirten heyet üyeleri, Türkiye ve Avrupa’daki mülteci sorunlarının birincil meseleleri olduğunu kaydetti.      

     
</TEXT>
</DOC>
