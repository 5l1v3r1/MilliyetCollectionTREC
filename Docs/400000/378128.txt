<DOC>
<DOCNO> 378128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo20.html </URL>
<DATE> 2005/09/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzonspor Gökdeniz'i gönderiyor 
</HEADLINE>
<TEXT>

     Adnan SUNGUR TRABZON 

GEÇEN yıl oynanan Akçaabat Sebatspor-Kayserispor maçında yasa dışı bahis oynadığı, bazı futbolcuları da yönlendirmeye çalıştığı öne sürülen Gökdeniz’in Trabzonspor'dan gönderilmesi görüşünün ağır basmaya başladığı, milli futbolcuya ilk olarak Marsilya'nın talip olduğu öğrenildi. 
     Gökdeniz'in bahis oynadığını açıklamasından sonra bazı menajerlerin hemen devreye girdiği, milli futbolcunun transferi konusunda Fransa’nın ünlü kulübü Olimpic Marsilya’nın teklifini ilettiği kaydedildi. Gökdeniz için ayrıca İngiltere’nin Everton, Newcastle United, İtalya’nın Fiorentina kulübünün de devrede olduğu belirtildi. 
     
     DIŞA BAŞKA İÇE BAŞKA 

     Başkan Atay Aktuğ, yöneticiler ve Şenol Güneş’in sürekli olarak, O bizim evladımız. Hata yaptı. Ama hem Trabzonspor’a hem de Türk futboluna hizmet etmeye devam etmeli açıklamalarına karşılık Avrupa’dan gelebilecek teklifleri dikkate alabilecekleri öne sürüldü. Başkan Atay Aktuğ ve yöneticilerin aralarında yaptıkları toplantılarda, Gökdeniz’i suçlu ilan edip, dışlayıp satamayız. Ona sahip çıkmalı, satarken de en yüksek değeri bulmasını sağlamalıyız. Gökdeniz, bu takımda kolay kolay forma giyemez. Onu satmalı ve alabileceğimiz en yüksek bedelle göndermeliyiz diye konuştukları iddia edildi. 
     
     ÖNCE KİRALIK, SONRA SATILIK 

     Yönetiminin Gökdeniz’i ucuza satmamak için, Önce 6 ay veya 1 yıllığına kiralayalım. Kiralık bedelini de düşük tutalım. Avrupa’da piyasa yapsın. Gerekli çıkışı yaptıktan sonra da onu 10 milyon doların üzerinde bir rakama yine Avrupa’ya satarız stratejini belirlediği kaydedildi. 
     
     NELER KAYBETTİ NELER 

     Gökdeniz’in bahis oynayarak ceza alması, hem prestij, hem de ekonomik olarak büyük kayıplara uğramasına yol açtı. Gökdeniz, en az 2 ay ceza alması halinde bile bu sürede 6 maçtan fazla oynanacağı için Trabzonspor, sözleşmesini ücret ödemeden 1 yıl daha uzatma hakkına sahip olacak. Gelecek sezon için alması gereken transfer ücreti asgari 2 trilyon 100 milyar lira olan Gökdeniz, bunun yanı sıra en az 200 milyar lira primden oldu. Bbu sezon oynayamayacağı sürede en az 1 trilyon lira kaybedecek olan Gökdeniz, milli takımın da değişmez isimlerinin başındaydı. Hem ismi bahis olayıyla anılır oldu, hem Avrupa’ya yüksek bedellerle gitmesi hayal oldu, hem de ay yıldızlı takımla birlikte olmayı kaçırdı. Bu arada milli takımda da alacağı primlerden oldu. 
     
     TRABZONSPOR’DA CEZA KORKUSU 

     Bordo mavili yönetim, Gaziantepspor karşılaşmasında hakem ve federasyon aleyhine yapılan tezahürat ve sahaya atılan pet şişeler nedeniyle para cezası alınmasından endişe etmeye başladı. Cezanın hakeme kesilmesi gerektiğini öne süren Basın Sözcüsü İbrahim Şahin, Hakem gereksiz düdüklerle, basit sarı kartlarla, futbolcularımıza yapılan sertliklere sessiz kalmasıyla taraftarı çileden çıkardı. Tribünlerden de tepki yağdı. Bu tepkiler şimdi para cezası almamıza neden olabilir. Bu parayı orta hakem Zafer Önder İpek ödesin. Çünkü ancak bu kadar kötü maç yönetilip, seyirci galeyana getirebilirdi yorumunu yaptı. 

     
</TEXT>
</DOC>
