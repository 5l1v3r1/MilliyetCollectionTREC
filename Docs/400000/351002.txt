<DOC>
<DOCNO> 351002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun25.html </URL>
<DATE> 2005/06/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Merkel Demokrasi Hıristiyan inancın kökleri olmadan düşünülemez 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ''AB'nin Türkiye'yi tam olarak entegre edebilecek durumda olmadığını'' söyledi. 
     Merkel, Heidelberg kentinde Birlik partileri CDU CSU tarafından düzenlenen Protestan Çalışma Grubu'nun toplantısında yaptığı konuşmada, Türkiye'ye tam üyelik yerine ''imtiyazlı ortaklık'' verilmesi görüşünü tekrarlayarak, ''AB, Türkiye'yi tam olarak entegre edecek durumda değil'' dedi. 
     Birlik içindeki bir Avrupa'ya ihtiyaçları olduğunu ve ortak çıkarların birleştirilmesinin anlamlı olduğunu ifade eden Merkel, ''Ancak Avrupa her şeyle ve herkesle ilgilenmemeli'' diye konuştu. 
     Merkel ayrıca, ''demokrasinin, Hıristiyan inancın kökleri olmadan düşünülemeyeceğini'' savunarak, bu nedenle bazı çevreler tarafından talep edildiği gibi CDU kısaltmasındaki ''Hıristiyan'' anlamına gelen ''C'' harfini hiçbir şekilde kaldırmayı düşünmediklerini söyledi. 
     Okullarda Hıristiyan değerleri eğitiminin yaygınlaştırılmasını savunan Merkel, eğitimin sadece somut bilgilerden oluşmadığını, bu nedenle partisinin de okullarda din dersi verilmesinden yana olduğunu kaydetti. 
     Merkel, olası erken genel seçimlerle ilgili olarak da, ''Almanya'yı zor durumdan çıkartabilecek tek güç Birlik partileridir. Birlik partilerinin iktidarda bulunduğu yerlerde insanlar daha iyi yaşıyor. Bu nedenle federal düzeyde de yeniden iktidara gelmeleri gerekir'' dedi. 
     
</TEXT>
</DOC>
