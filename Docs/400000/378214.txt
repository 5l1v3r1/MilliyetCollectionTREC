<DOC>
<DOCNO> 378214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/ekonomi/eko02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine faizi 20 yılın en düşük noktasında 
</HEADLINE>
<TEXT>


Hazine, 91 gün vadeli referans bono ihalesinde yıllık yüzde 13.5 basit ve yüzde 14.20 bileşik faizle borçlandı. Bu rakamlar 1985 yılından bu yana kaydedilen en düşük faiz oranı oldu 

ANKARA ANKA 

Hazine'nin iç boçlanma faizi ihaleyle borçlanılan 20 yıllık dönemin en düşük noktasına geriledi. 91 gün vadeli referans bono ihalesinde yıllık yüzde 13.5 basit ve yüzde 14.20 bileşik faizle borçlanan Hazine, 91 gün vadeli bono ve 5 yıl vadeli referans bono ihalesinde toplam 4.4 milyar YTL'lik borçlanmaya gitti. 
Hazine'nin, 91 gün vadeli referans bono ihalesine nominal 1 milyar 499.9 milyon YTL'lik teklif geldi. İhalede nominal satış 1 milyar 312.9 milyon YTL, net satış ise hedeflendiği gibi 1 milyar 270 milyon YTL oldu. 

Faiz yüzde 14'ün altında 
Bonoların yıllık basit faizi yüzde 13.5 ve bileşik faizi yüzde 14.2 olarak gerçekleşti. Bu oranlar Hazine'nin ihale yöntemiyle borçlanmaya başladığı 30 Mayıs 1985'ten bu yana geçen 20 yılı aşkın süredeki en düşük faiz oldu. Yıllık basit faiz ise ilk kez yüzde 14'ün altına indi. 
Hazine'nin 5 yıl vadeli altı ayda bir faiz ödemeli YTL cinsinden tahvil ihalesine ise 2 milyar 7.3 milyon YTL teklif geldi. İhalede nominal satış 559.3 milyon YTL, net satış ise 579.6 milyon YTL olarak gerçekleşti. 
Söz konusu tahvilin birinci altı aylık dönem faizi ise yüzde 8.74 olarak belirlendi. Söz konusu tahvilin yıllık bileşik faizi ise yüzde 18.2 olarak hesaplandı. 
Hazine ihale öncesinde rekabetçi olmayan teklifler ROT karşılığında kamu kuruluşlarına net 7.5 milyon YTL, piyasa yapıcı bankalara ise net 2 milyar 532.9 milyon YTL'lik satış gerçekleştirdi. 

İtfadan fazla borçlandı 
Bugün 2 milyar 278 milyon YTL'si piyasaya 57 milyon YTL'si de kamu kuruluşlarına olmak üzere toplam 2 milyar 335 milyon YTL'lik iç borç ödemesi yapacak olan Hazine'nin toplam borçlanması ödemesinin yüzde 188'i kadar bir büyüklük oluşturdu. 

Bankalar AB pozisyonu aldı İhaleler öncesinde rekabetçi olmayan tekliften ROT yapılan satışın yüksekliği, Hazine'ye itfasının üzerinde borçlanma imk nı sağladı. Bankacılar, ihalelere ilginin 3 Ekim'de başlama ihtimali yüksek görünen AB üyelik müzakereleri öncesinde pozisyon alımıyla ilgili olabileceğini söylüyor. Akbank Hazine Bölümü'nden Barış Sözen, "Bu ay artık TL itfası az kaldı ve AB müzakereleri dönemine yaklaşıyoruz. Ayın onuna gelince AB beklentileri fiyatlara yansımış olacak. Bunun öncesinde pozisyon almak gerekirdi. İhaleye gelen teklifin yüksekliği bunu gösteriyor" dedi. 


</TEXT>
</DOC>
