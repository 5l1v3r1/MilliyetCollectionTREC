<DOC>
<DOCNO> 374709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko04.html </URL>
<DATE> 2005/09/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ağustos'ta tüm yatırım araçları kazandırdı 
</HEADLINE>
<TEXT>

     Tüm yatırım araçlarının tasarruf sahiplerine kazandırdığı ağustos ayında en yüksek getiri yüzde 4.37’le hisse senetlerinden sağlandı. Ağustosta YTL mevduat yatırımcısına yüzde 1.37’yle yüzde 1.41 arasında Devlet iç borçlanma senetleri yüzde 1.24’le yüzde 1.39 arasında değişen oranlarda getiri sağladı. Euro yatırımcısına yüzde 2.86, dolar yüzde 1.98, altın ise yüzde 3.68 oranında 
     kazandırdı. 
     ANKA’nın yaptığı belirlemeye göre, başlıca tasarruf araçları içerisinde ağustos ayında en yüksek getiri yüzde 4.37’yle borsada gerçekleşti. İMKB 100 endeksi esas alınarak 
     yapılan hesaplamaya göre hisse senetleri tasarruf sahiplerine ocak-ağustos döneminde ise yüzde 23.77 getiri sağladı. Borsada son bir yıllık getiri ise yüzde 82.87’yle rekor düzeyde gerçekleşti. 
     
     YTL MEVDUAT 
     Temmuz sonunda açılan 1 yıl vadeli YTYL mevduat ağustos ayında yatırımcısına net olarak yüzde 1.37, bir ay vadeli mevduat yüzde 1.39, üç ay vadeli yüzde 1.40 ve altı ay vadeli de yüzde 1.41 oranında faiz kazandırdı. Bu yıl başında açılan vadeli mevduatlar da sekiz ayda vadelerine göre tasarruf sahiplerine yüzde 11.54’le yüzde 11.89 arasında, geçen yıl ağustos ayı başında açılan hesaplar da yüzde 18.7’yle yüzde 19.5 arasında değişen oranlarda net faiz getirdi. 
     Ağustos ayında 3 aydan 15 aya kadar vadeli Devlet iç borçlanma kağıtlarında ise yüzde 1.24’le yüzde 1.39 arasında değişen oranlarda getiri oluştu. Devlet iç borçlanma kağıtlarının getirisi üç ve altı ay vadede yüzde 1.24, 12 ve 15 ay vadede yüzde 1.33 ve 9 ay vadede ise yüzde 1.39 olarak 
     hesaplandı. 
     Ocak-ağustos döneminde ise 12 ay ve 15 ay vadeli Devlet iç borçlanma kağıtlarında yüzde 15.10 oranında getiri elde edildi. Devlet iç borçlanma senetlerinin sekiz aylık toplam gertirisi getirisi 3 ay vadeli kağıtlarda döndürülen fonlar için yüzde 10.94, 6 ay vadelilerde yüzde 11.43 ve 9 ay vadelilerde de yüzde 12.28 olarak gerçekleşti. Son bir yıl itibariyle vadelerine göre Devlet iç borçlanma senetlerinin getirisi yüzde 18.20’yle yüzde 28.89 arasında değişen oranlarda gerçekleşti. 
     
     ALTIN DA YATIRIMCISINI SEVİNDİRDİ 
     Son dönemlerde yatırımcısına en çok kaybettiren tasarruf araçlarından olan altın da ağustosta tasarruf sahiplerine kazandırdı. Altın yatırımcısı ağustos ayında yüzde 3.68 oranında kazanç elde etti. Ancak altında ocak- ağustos döneminde yüzde 1.04, son bir yılda da yüzde 5.76 oranında kayıp yaşadığı belirlendi. 
     
     DÖVİZCİNİN KAZANCI 
     Ağustos ayında euroya yatırım yapanlar yüzde 2.86 dolara yatırım yapanlar yüzde 1.98 oranında kazanç sağladı. 
     1 dolar ve 0.77 eurodan oluşan döviz sepeti ise ağustos 
     ayında yüzde 2.4 oranında getiri sağladı. 
     Ancak ocak-ağustos döneminde euroya yatırım yapanlar yüzde 9.81 oranında kayba uğrarken, dolar yatırımcısının ise yüzde 0.82 oranında kazanç sağladığı belirlendi. Yılın ilk sekiz ayında döviz sepetinin YTL karşılığı yüzde 4.62 azaldı. 
     Son bir yıllık dönemde ise dolar, sterlin ve yene yatırım yapanların yüzde 10’un üzerinde kayıp yaşadığı hesaplandı. Dolara yatırım yapanlar ağustos sonu itibariyle son bir yıllık dönemde yüzde 10.31, sterline yatırım yapanlar yüzde 10.74, yene yatırım yapanlar da yüzde 11.66 oranında kayıp yaşadı. Euro yatırımcısının son bir yıllık dönemdeki kaybı ise yüzde 9.48 olarak gerçekleşti. Döviz sepetinin YTL karşılığı ise ise yüzde yüzde 9.91 oranında düştü. 
     
</TEXT>
</DOC>
