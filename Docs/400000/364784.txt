<DOC>
<DOCNO> 364784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur01.html </URL>
<DATE> 2005/07/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan "Temenni ederim terörün üzerine birlikte gideriz" 
</HEADLINE>
<TEXT>

     Başbakan Recep Tayyip Erdoğan, İngiltere Başbakanı Tony Blair ile gerek Londra’da, gerek Mısır’da gerekse Türkiye’de meydana gelen terör konularını görüşme fırsatı bulacaklarını söyledi. 
     Erdoğan, Blair ile görüşmesinde, AB müzakere çerçeve belgesi ve onay sürecine ilişkin beklentilerini de ileteceklerini belirtti. 
     Başbakan Erdoğan, Londra’ya hareketinden önce Esenboğa Havalimanı’nda düzenlediği basın toplantısında, ziyaretine ilişkin açıklamalarda bulundu. 
     İngiltere Başbakanı Blair’in daveti üzerine Londra’ya gittiğini kaydeden Erdoğan, ziyareti sırasında kendisine Dışişleri Bakanı ve Başbakan Yardımcısı Abdullah Gül, Devlet Bakanı ve Başmüzakereci Ali Babacan, milletvekilleri ve bürokratlar ile gazetecilerin eşlik edeceğini söyledi. 
     İngiltere’nin şu anda AB Dönem Başkanı olduğunu anımsatan Erdoğan, "Bu nedenle yarın Blair ile gerçekleştireceğimiz görüşmeler önem arz etmektedir" dedi. 
     Başbakan Blair ile yarın sabah kahvaltısında bir araya geleceklerini, bunun bir "çalışma kahvaltısı" niteliğini taşıdığını dile getiren Erdoğan, daha sonra birlikte basın toplantısı düzenleyeceklerini anlattı. Erdoğan, şunları kaydetti 
     "Bu görüşmemizde şüphesiz ki Türkiye-AB ilişkileri, Kıbrıs gibi önemli konular yer alacak. Bunun yanında son zamanlardaki gerek Londra’da, gerek Mısır’da gerekse ülkemizde meydana gelen terör konularını görüşme fırsatımız olacak. Bunun yanı sıra müzakere çerçeve belgesi ve onay sürecine ilişkin beklentimizi de bu görüşmede kendisine ileteceğiz." 
     
     "TEMENNİ EDERİM, ÜZERİNE BİRLİKTE GİDERİZ" 
     Şu anda terör olaylarının gündemde ön plana çıktığına işaret eden Erdoğan, sözlerini söyle sürdürdü 
     "Terörizme karşı bir ortak mücadeleyi nasıl sürdüreceğiz. Göreve geldiğimizden bu yana bu konudaki hassasiyetimizi, düşüncelerimizi, sürekli olarak gerek AB ülkelerine, gerek ABD’ye, gerekse diğer ülkelere hep illettik. Bunun, uluslararası bir sorun olduğunu, bu uluslararası sorunu bir ortak mücadele ile çözmemiz gerektiğini, buna yönelik olarak ortak adımların gerektiğini ifade ettik. Temenni ederim ki bundan sonra bu konu daha hassasiyetle ele alınır ve bu hassasiyet içerisinde de bunun üzerine birlikte gideriz." Başbakan Erdoğan, Londra’da ayrıca İngiltere’nin önde gelen yatırımcıları ve bazı şirketlerin üst düzey yöneticileriyle bir araya geleceğini belirterek, görüşmelerinde AB’ye üyelik sürecinin yanı sıra Türk ekonomisindeki güncel gelişmeler ve yeni yatırım fırsatları üzerinde duracaklarını ifade etti. 
     Erdoğan, Gül ve Babacan’ın da İngiliz muhataplarıyla bir araya geleceklerini söyledi. 
     
     "BİR ARAYA GETİRMEYİ ARZU EDERİZ" 
     Bir gazetecinin "CHP’nin terör konusunda kapsamlı bir zirve yapılması yolundaki önerisini nasıl değerlendirdiğini" sorması üzerine Erdoğan, "Dünkü Bakanlar Kurulu toplantısında buna yönelik zaten bir görüşmemiz oldu. Bir zamanlama konusudur. Biz, bu noktada gerek siyasi partileri, gerekse ilgili kurum ve kuruşları bir araya getirmeyi şüphesiz ki arzu ederiz" diye konuştu. 
     
</TEXT>
</DOC>
