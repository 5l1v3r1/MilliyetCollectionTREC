<DOC>
<DOCNO> 368861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yazar/toruner.html </URL>
<DATE> 2005/08/11/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Mesih'in gelişi 
</HEADLINE>
<TEXT>


Kabala hakkında önceki hafta yazdığım yazı büyük ilgi gördü. Hatta, Güler Kömürcü yazımdan alıntı yapmış. Kabala'nın son yıllarda bu denli popüler olmasının arkasında sadece, "sırrın açıklanması" yatmıyor. Zaten, "sırrın açıklanması"nın zamanlaması da "Mesih'in gelişi" ile ilgili. 
Kabala konusundaki en büyük çalışma sayılan ve 1270 yılında ortaya çıkarılan Zohar'ın 8. cildinin 116. paragrafında "Mesih'in gelişi"ni anlatan bir bölüm var. Bu paragrafta, Zohar 2001 yılında yeni çağı başlatacak kıyamet alametlerinden bahsediyor. Zohar'da aynen şöyle deniliyor "Bu günde, uzun büyük şehirde, ateş alevi olacak. Ses bütün dünyayı uyandıracak. Birçok kuleyi yakacak. Birçok kule yıkılacak ve birçok seçkin insan ve görevli o gün ölecek". 
Kadim kabalistlerin İbrani tarihini ve Zohar'ı kullanarak yaptıkları hesaplamaya göre, kulelerin yıkılması için verilen tarih eylül ayının 23. günü. Batı takviminde, bu tarih 11 Eylül 2001'e denk geliyor. 
Yine, Zohar'ın giriş bölümünde "Öbür taraf bunu gördü, cesaret kazandı ve adakları yemek için bir köpek gönderdi. "B'ladan" onun ismiydi" deniliyor. Yani, Bin Ladin'in ismi bile verilmiş. 
Bütün bu yazıtlar, 11 Eylül'den sonra ortaya çıkarıldığı ve Zohar'ın sırları bu tarihten sonra açıklandığı için, konu tartışılabilir ve yoruma açıktır. Ancak, gerçek olan şu ki, Kabala'ya inanan aşırı dinci Museviler, sırf Zohar'daki bu anlatım nedeniyle, kulelerin yıkılmasının "Altın Çağ"ın bir başlangıcı olduğuna inanıyorlar. Ortadoğu'daki gelişmelerin kökeninde, biraz da bu ve buna benzer dini etkiler var. Üstelik, "Altın Çağ"a sadece Museviler değil, Hıristiyanlar da inanıyor ve bu çağda geri gelecek olan İsa'yı bekliyorlar. Müslümanlar arasında da bu konuya inanılıyor. Hatta, kendini "Mesih" ilan edenler bile çıktı. 
Zohar'a göre, 21. yüzyılda her iki gerçeklik de yan yana var olacak. Hayatın gri alanları tarihe karışacak. Kumların üzerine bir çizgi çizilip, kesin ayrımlar yapılacak. Dünya moloz ve yıkıntıyla dolu bile olsa, huzurla dolu bir kabarcık içinde yaşanılacak. Burada, Müslümanlık ve Hıristiyanlığın bir arada barış içinde yaşayacağı anlatılmış olabilir. 
Öte yandan, Nostradamus'un kehanetlerinde de benzer olaylardan bahsediliyor. Bende, 1987 yılında aldığım, Nostradamus'un Raks tarafından Türkçe yayımlanmış olan bir video kasedi var. Bu kasette, Sovyetler Birliği'nin çökeceği, New York'taki kulelerin vurulacağı ve 21. yüzyılda "Altın Çağ"ın başlayacağı açıkça söyleniyor. Doğal olarak, bu kehanetler Zohar'dan esinlenerek ortaya atılmış da olabilir. 
Bütün bu açıklamalardan sonra, son yıllarda "sırf bu kehanetlerin doğru olduğunun ispatlanması" amacıyla kulelere saldırıldığı ve savaş çıkarıldığı iddiaları olduğunu da belirtmek isterim. 
Ben bütün bunlara inanmıyorum. Sadece, bu konulardan etkilenenler olduğu ve etkilenenler arasında da önemli yöneticiler olabileceği gerçeğine değinmek istedim. 



</TEXT>
</DOC>
