<DOC>
<DOCNO> 391654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/tamer.html </URL>
<DATE> 2005/11/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye'ye yamanmaya çalışılan ithal imajlar 
</HEADLINE>
<TEXT>

Rixos otellerinin sahibi, "Antalya'nın Las Vegas ve Dubai'den ne eksiği var" demez mi Doğası ve tarihiyle Antalya'nın eksiği değil, fazlası var 

Gazetemizin Akdeniz eki için son 1 yılda 2 kez Antalya'ya gittim. Orada birkaç konuşma yaptım, yazı yazdım. Antalya üzerine epey düşünme fırsatı buldum. Toplantılarımızda Vali ve Belediye Başkanı da vardı. Onlar kentin baş döndürücü hızdaki gelişmesini iftiharla anlattıkça ben için - için, Akdeniz havzasında zengin doğal ve tarihi değerlere sahip Antalya'ya yazık oluyor diye hayıflanmıştım... 
Tam Antalya'yı unutmuş İstanbul'a odaklanmışken mimar okurum Ertuğ Uçar'dan yarama parmak basan bir e - posta mesajı geldi. Özetleyerek aktarıyorum 

Önce temalı oteller 
"Dubai Towers'ı, onun medyada ve halkın dilinde, gözünde yer buluş biçimini görünce, aklıma Antalya'daki temalı oteller geldi. 
80'lerden sonra güney sahillerimizi, tarihsel referanslı postmodern oteller Selçuklu, Osmanlı, Antik Yunan ve Bizans mimarisi kolajlar olarak kullanılmış . Turist denen meslek erbabına yenilik gerekiyor olmalı ki, 2000'lerin başında önce Topkapı Palace, sonra da Kremlin Palace sahildeki yerini aldı. Bu otellerin başarısı, yatırımcıların gözünü döndürdü Venedik Sarayı, Beyaz Saray, Dünyanın Yedi Harikası, Orange Country Hollanda Kanalları , Concorde Hotel ve diğerleri sahile dizildiler. 

Rixos'un cehaleti 
Mimar kimliğimden önce Antalyalı biri olarak, Antalya'da övülen turizm hareketini ve geleceğini, tıpkı İstanbul'unki gibi sevimsiz görüyorum. 
Rixos otellerinin sahibi geçenlerde 'Las Vegas'ı, Dubai'yi gördüm ben. Antalya'nın onlardan eksiği ne ' diyordu. 
Sorun da bu zaten Antalya'nın eksiği değil, fazlası var Ama maalesef Antalya, şu an gerek ülke içinde gerekse dışında, özgün olmayan -ve bir gün tükenecek- otel ve hizmet fikirleriyle pazarlanıyor. 
Halbuki Akdeniz havzasında doğal ve tarihi değerlerin bu denli sıkıştığı çok az yer var. Bizim eksiğimiz, bunu bölgenin değerleri ve yerel kültürle buluşturamamamız, özgün bir turizm planlaması yapamamak. 

Azınlığın azınlığı 
Gelelim İstanbul'a... İstanbul'u devamlı Manhattan'a, Dubai'ye benzetmeye çalışanlar, tıpkı Antalya'ya örnek alınan Las Vegas gibi Manhattan ve Dubai'nin de yoktan var edildiğini bilmiyorlar herhalde. İstanbul'un değerleri de bilinmiyor ve ona devamlı ithal imajlar yamanmaya çalışılıyor. 
Ben, Dubai Towers'a itiraz edenlere karşılık, genişçe bir kesimin, hatta geri kalan herkesin böyle cafcaflı imajlara, iddialı laflara bayıldığını düşünüyorum. Kendimi öteden beri hep azınlık buldum bu ülkede. Bu konuda ise azınlığın içinde de azınlığız. Üniversite eğitimi almış, yurtdışı görmüş arkadaşlarım, bu imajları seviyorlar. 
... Antalya sahillerinin ve İstanbul'un 20 yıl sonrasını hayal etmeye çalışıyorum. Gözümün önüne hiç iyi şeyler gelmiyor. Sesimi çıkarmak istiyorum. Bizim partimiz, derneğimiz, meclisimiz yok. İlk kez size yazıyorum." 
Bu duyarlı mektubu siz sevgili okurlarıma mutlaka aktarmak istedim. Benzeri duyguları paylaşıyorsanız, belki biraraya gelerek daha gür bir ses çıkarma imk nı yaratırsınız diye... 



</TEXT>
</DOC>
