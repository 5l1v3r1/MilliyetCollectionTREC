<DOC>
<DOCNO> 385893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas05.html </URL>
<DATE> 2005/10/11/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'li uzay turisti döndü... 
</HEADLINE>
<TEXT>

     ABD’li milyoner bilimadamı Gregory Olsen’i ve iki mürettebatı taşıyan soyuz uzay aracının yeryüzüne başarıyla indiği bildirildi. 
     Rusya’nın başkenti Moskova’nın hemen dışındaki görev kontrol merkezinden yapılan açıklamada, Rus kozmonot Sergey Krikalev ve ABD’li astronot John Philips ile Olsen’i taşıyan soyuz aracının Kazakistan’a yaptığı yumuşak inişi tamamladığı ve uzay aracındakilerin durumunun iyi olduğu belirtildi. 
     Dünyadaki 3. uzay turistini taşıyan soyuz aracının, 10 gün önce kenetlendiği Uluslararası Uzay İstasyonu’ndan UUİ TSİ 00.49’da ayrılarak yeryüzüne yöneldiği kaydedildi. 
     UUİ’deki görevini ABD’li astronot William McArthur’a devrederek yeryüzüne dönen Krikalev yaptığı açıklamada, "Bizimle birlikte çalışanlara çok teşekkür ederim. Seferimizle ilgili görevlerimizi bitirdik" dedi. 
     Olsen ile birlikte 10 gün önce UUİ’ye gelen McArthur ve kozmonot Valery Tokarev istasyondaki görevi Philips ve Krikalev’den devralmışlardı. 
     New Jersey’li bir girişimci olan Olsen söz konusu uçuşun gerçekleştirilmesine 20 milyon dolarlık katkıda bulunmuştu. 
     
</TEXT>
</DOC>
