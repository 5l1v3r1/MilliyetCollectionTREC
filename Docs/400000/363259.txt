<DOC>
<DOCNO> 363259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/asiy.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laikliği elbet savunacağız' 
</HEADLINE>
<TEXT>


Cumhurbaşkanı Sezer'in Yüce Mahkeme'ye atadığı Paksüt, "Anayasa Mahkemesi Anayasa'yı gözetmek zorunda, laikliğe uymayan şeyleri iptal edecektir" diyor 

Utku Çakırözer - Ankara 


Türkiye'nin Helsinki Büyükelçiliği görevini yürütürken, Anayasa Mahkemesi üyeliğine atanan Osman Paksüt, Karadeniz Sahil Yolu ihalesi nedeniyle Yüce Divan'da yargılanan eski Bayındırlık Bakanı Yaşar Topçu'nun, "Bunları bir de dışarıdan gelen büyükelçiye mi anlatacağım" tepkisine, "Tabii bana da anlatacak" yanıtını verdi. 
Türban konusundaki görüşlerine ilişkin soruyu, öğretmen eşini göstererek "İşte eşim" diye yanıtlayan Paksüt, Ağustos sonunda yemin ettikten sonra göreve başlayacağını belirtti. Paksüt'ün sorularımıza verdiği yanıtlar şöyle 

Topçu'ya yanıt 
Atamanız sonuç alınamayan Mahkeme Başkanlığı seçimine müdahale gibi yorumlandı. 
- Bunlar spekülasyon. Eski üyelerin hiçbirini tanımıyorum. Hepsi son derece muhterem. Göreceğiz. O zamana kadar seçilmezse yemin töreninden sonra bir tanesine oy vereceğiz. 

Yüce Divan yargıcı olacaksınız. 
- Anayasa Mahkemesi'nin işlevlerinden biri bu. Maalesef bakan, başbakan gibi zevatı yargılayacak makam lazım. Keşke hiçbir zaman bu görevi yerine getirmek zorunda kalmasak. 

Topçu "Bir de büyükelçiye mi anlatacağım derdimi " diye isyan etti... 
- Anlatacak tabii. Yargıçların değiştiği her mahkemede, sanıklar buna benzer şeyleri söylerler. Ama mahkemeler sanıkların arzusuna göre değil, dosyalardaki beyan ve delillere göre karar verir. 

Avukatlık yaptım 
Sizin hukuk geçmişiniz var mı 
- Avukatlık stajım var, avukatlık yaptım da. H l da yapabilirim. Bakanlıkta da zaman zaman hukuki konularla, uluslarası sözleşmelerle ilgili epey mesaim oldu. Uyuşturucuyla, kaçakçılıkla, terörizmle ve yolsuzlukla mücadele sözleşmelerinin toplantılarında Türkiye'yi temsil ettim. 

Hukuki tartışmalar konusundaki eksiğinizi nasıl gidereceksiniz 
- Kararlarımda yanlış yapar mıyım, gibi bir kaygım yok. Bunlar oturup Anayasa Mahkemesi'nin geçmiş kararlarına dikkat etmekle olacak. Problem yaşamam. Önemli olan nereye nasıl bakabileceğini bilmek. 

Bakanlığın insan hakları birimlerindeki birikiminizi mahkemeye yansıtabilecek misiniz 
- Avrupa Güvenlik ve İşbirliği Teşkilatı'na AGİT bakan dairede ve Viyana'daki temsilcilikte 6 yıl çalıştım... Avrupa Konseyi Genel Müdürlüğü'nde de BM işlerine bakan Genel Müdür Yardımcısı olarak ilgilendiğim için bilirim... Anayasa Mahkemesi önüne gelecek davalarda da Avrupa'daki gelişmeler dikkate alınacaktır. 

Sizce Cumhurbaşkanı neden bir büyükelçi atamayı tercih etti 
- Belki bunları düşünmüş olabilir. Daha bir geniş ufukla düşünen üyeler olması yararlı olur diye. 

Babam ünlü hukukçudur 

Babanız Emin Paksüt de hukuk konusunda tanınmış bir isim. 
- Hukuk konusunda şöhreti var. "Avukatların avukatı" derler. Hukuk mantığı çok iyiydi. İnanmadığı davayı almazdı. Cavit Çağlar'ın davasını almamıştı. 

Parti kapatma konusuna nasıl bakıyorsunuz 
- Asliye yargıcına "Hırsıza ne yapacaksınız " der misiniz Avrupa'daki birçok ülke hukukunda var. Partiler demokratik hayat için vazgeçilmez, ama demokrasiyi yaşatmak için var. Önemli olan Anayasa'nın sistematiği. 

Laiklik konusundaki düşünceniz 
- Cumhuriyetimizin temel ilkelerinden biri. Tabii ki savunacağız. Anayasa Mahkemesi, Anayasa'yı gözetmek, kanunların uygunluğunu denetlemek zorunda olduğuna göre laikliğe uygun olmayan şeyleri iptal edecektir. 

Üyeleri Meclis ya da hükümetin seçmesine ilişkin düşünceniz 
- İleride Anayasa değişikliği olursa olabilir. Anayasa Mahkemesi'nde siyasi partiler taraf oluyor. İptal davalarını açma hakkı ana muhalefet partisi ya da milletvekillerinin 5'te birini oluşturan kesime tanınıyor. Mahkemeye taraf olarak geliyorlar. Cumhurbaşkanı tarafsız ama partiler değil. 

Anneannemin başı açıktı 

Türban konusuna genel olarak nasıl bakıyorsunuz 
- Mahkemenin önüne gelebilen konularda görüş açıklamak olmaz. İşte benim eşimin başı açık. Annemin de açıktı. Annenannemin de açıktı. Ama dua eder, Kuran okurken örterlerdi. Halam vardı. Rahmetli, kız çocuğu olduğu için okuyamamış. 40 yaşından sonra üniversiteyi bitirdi. O zamana kadar başı örtülüymüş, başörtüsünü de takmadı. Doktora yaptı. Latince öğrenip, Platon'un eserlerini Türkçeye çevirdi. Bizim ailemizdeki uygulama bu. 

Ferda Paksüt Atatürk kadını kenarda oturmaz 

Ankara Cumhuriyet Lisesi'nde İngilizce öğretmenliği yapan Ferda Paksüt, "Dışişleri mensuplarının iyi ya da kötü her yerde eşlerinin yanında olması" ilkesini benimseyen bir sefire. Dünkü röportaj sırasında da eşinin koltuğunda rahat oturabilmesi için arkasındaki yastığı, yanlış görüntü vermemesi için de kravatını düzelten Ferda Paksüt kendine güvenli tavrıyla dikkat çekti. Paksüt, "Atatürk kadını, medeni Türk kadını kenarda oturmaz. Biz Atatürk ilkeleriyle büyüdük" diye konuştu. 


</TEXT>
</DOC>
