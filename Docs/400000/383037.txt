<DOC>
<DOCNO> 383037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/spo30.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Grekoromende tatsız start 

Macaristan'ın başkenti Budapeşte'deki Dünya Güreş Şampiyonası'nda tek madalyada kalarak hayal kırıklığı yaşanan serbestten sonra grekoromen stile de kötü başladık. İlk gün podyuma çıkan 55 kiloda Bayram Özdemir, ilk turda Özbek Akbar Kuzuev'i 2-0 3-1, 5-1 yendi. Ancak ikinci turda İranlı Hamid Souriareyhanpour'a 2-0 4-0, 3-2 mağlup olan Özdemir, altın şansını kaybetti. Bayanlar 67 kiloda ise Hatun Muhçu bay geçtiği ilk turun ardından ikinci turda Hollandalı Admiraal'a 2-0 4-1, 2-0 yenildi. 

Ringde estik 

Rusya'nın başkenti Moskova'da yapılan 3. Dünya Bayanlar Boks Şampiyonası'nda yarı finale kalan beş boksörümüzden dördü yaptıkları maçları kazanarak finale yükselmeyi başardılar. 52'de Sümeyra Kaya, Ukraynalı, 60'ta Gülsüm Tatar, Filipinli, 80'de Selma Yağcı, ABD'li, 86'da Şemsi Yaralı ise Hintli rakiplerini devirerek finale adını yazdırmayı başardı. 

DTM şöleni 

Alman Binek Otomobilleri Şampiyonası DTM'in İstanbul'da yapılacak 10. ayak yarışı öncesi pilotlar test sürüşlerine başladı. Toplam 11 ayak üzerinden gerçekleştirilen ve zirve yarışının en üst düzeye çıktığı şampiyonada, İstanbul Park Pisti bugün sıralama turlarına, yarın saat 15.00'te de büyük yarışa sahne olacak. Dün yapılan testlerde en hızlı zamanı Frank Stippler elde etti. Mika Hakkinen, H.Harald Frentzen ve Jean Alesi gibi ünlü pilotların da yarışacağı DTM'in yanı sıra hafta sonu Porsche Carrera Cup, Polo Ladies ve Seat Cup yarışları da gerçekleşecek. 


</TEXT>
</DOC>
