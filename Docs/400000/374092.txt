<DOC>
<DOCNO> 374092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko10.html </URL>
<DATE> 2005/08/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ATO, ERDEMİR için 5 milyon dolar koydu... 
</HEADLINE>
<TEXT>

     Ankara Ticaret Odası, yüzde 49.29 hissesinin özelleştirileceği ERDEMİR için oluşturulan Ereğli Ortak Girişim Grubu’na 5 miyon dolarla katılma kararı aldı. 
     ATO Başkanı Sinan Aygün, ERDEMİR’in hakim hisselerinin yabancıların eline geçmemesi için ihaleye teklif verecek olan Ereğli Ortak Girişim Grubu’na ATO Meclisi’nden alınan yetkiye dayanılarak Yönetim Kurulu’nun 5 milyon dolar koyarak katılma kararı aldığını açıkladı. "ERDEMİR’in kuruluşunda, temelinde harcımız var. 1960 yılında ERDEMİR kurulurken ATO olarak, bu kuruluşun oluşumuna öncülük ettik, bugün de yerli sermayeyle birlikte kamu hisselerinin satışında olacağız" diyen Aygün, ilk 500 büyük sanayi kuruluşuna da çağrıda bulundu. 
     
     500 BÜYÜĞE ERDEMİR İÇİN ÇAĞRI 
     Sinan Aygün, gücü olan her kuruluşun imkanları ölçüsünde Ereğli Ortak Girişim Grubu içerisinde yer alması gerektiğini belirtirken, açıklamasında şu görüşlere yer verdi "Türk girişimcileri, bu ülkenin temel direklerinden biri olan ERDEMİR’i yabancıya kaptırmamalı. Türkiye’nin ilk 500 sanayi kuruluşu, meslek odası, sendikası en az bir milyon dolarla ulusal sermaye hareketine katkı vermeli. Bu milli bir direniştir. Türk’ün ERDEMİR kazanlarındaki ateşle imtihanıdır. Hemen her kesim elini taşın altına koysun ve bu ülkeye borcunu ödesin." 
     
     "OYAK VE KOÇ’UN YER ALMASI HAYATİ ÖNEME SAHİP" 
     OYAK ve Koç Grubu’nun Ereğli Ortak Girişim Grubu içerisinde mutlaka olması gerektiğinin altını çizen Aygün, her iki kuruluşun da psikolojik olarak oluşumun içerisinde yer almasının hayati önem taşıdığını vurguladı. 
     Özelleştirme sürecinde ERDEMİR örneğinde olduğu gibi Türkiye’nin en karlı kuruluşlarının yerliye değil yabancıya satılmak istendiğine dikkat çeken Aygün, şöyle devam etti "Kamu kesimi Türkiye ekonomisinden elini ayağını çekti. Nerede bir mal satılsa, ’Yabancı alsın’ diyorlar. Ulusal sermaye nesli tükenmiş bir kelaynak kuşuna döndü. Her özelleştirme yumurtasından yabancı civciv çıkarsa, bu follukta kuluçkaya yatacak tavuk kalmaz. Yerli kıza yabancı damat aranmasın. Yabancı damat dizilerde, ERDEMİR yerlide kalsın." 

ANKA 
     
</TEXT>
</DOC>
