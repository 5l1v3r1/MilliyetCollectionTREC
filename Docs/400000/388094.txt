<DOC>
<DOCNO> 388094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/ekonomi/aeko.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İhaleyi aldı, Schalke maçına gitti 
</HEADLINE>
<TEXT>


Babası Nihat Özdemir'le önce Ergani, sonra Van Çimento'yu alan Ebru Özdemir babası gibi Fenerbahçe fanatiği. İhale sonrası Fenerbahçe Schalke maçına giden Özdemir, 'Fenerbahçe'nin başarısı bizim şirket başarımız kadar önemli' diyor 

Eylem Türk 

Ergani Çimento'yu 120.7 milyon dolara, dün Van Çimento ihalesini de 54 milyon 250 bin dolarlık teklifle alan Limak'ın Yönetim Kurulu Başkanı Nihat Özdemir'in bu ihalelerdeki sağ kolu kızı Ebru Özdemir oldu. 
Limak İnşaat Yönetim Kurulu Üyesi olan Ebru Özdemir liseyi Ankara Koleji'nde okmuş. Boğaziçi Üniversitesi İnşaat Mühendisliği'ni bitiren ve ABD'de işletme masterı yapan Özdemir, 1974 Ankara doğumlu. New York'taki eğitimini bitirir bitirmez Limak'ta göreve başlayan Özdemir, "Özelleştirme ihalelerine giriyoruz. Bu ihalelerin değerlemesini, stratejisini çalıştığım iş geliştirme grubu yapıyor. Çimento fabrikalarını da biz yaptık örneğin" diyor. 

Bazen gece 3'e kadar çalışıyor 
İş hayatındaki her şeyi babasından öğrendiğini kaydeden Ebru Özdemir, "Babamla yakın çalışıyoruz. Bazen gece yarılarını bulabiliyor. İhaleler döneminde gece 02.00- 03.00'e kadar çalıştığımız oldu. Biz Limak için önemli olan fırsatları belirleyip bunlarla ilgili çalışmalar yapıyoruz. Hazırladığımız bilgileri yönetim kuruluna sunuyoruz. Onaylarlarsa ihalelere giriyoruz" diyor. 
Babası Fenerbahçe 2. Başkanı olan Nihat Özdemir gibi Fenerbahçeli olduğunu söyleyen Özdemir, "Maçlara İstanbul'da olduğum zamanlar gidiyorum. Fanatiğim diyebiliriz. Fenerbahçe'nin başarısı bizim şirket başarısı kadar önemli" diyor. 
Özdemir, dün ihale için geldiği İstanbul'da Fenerbahçe - Schalke maçı için Şükrü Saracoğlu'na gitti. 

Van Çimento'yu İran pazarı için aldı DİLEK TAŞ 
TMSF'nin satışa çıkarttığı Uzan Grubu çimento şirketlerinden Van Çimento'ya en yüksek teklifi 54 milyon 250 bin dolarla Limak Kurtalan Çimento verdi. 
22 milyon dolar muhammen bedel biçilen Van Çimento için yapılan ihaleye 14 grup katıldı. İhalenin kapalı zarf bölümünde en yüksek teklifi 51 milyon 200 bin dolarla Limak Grubu verdi. Açık artırmaya geçilmesiyle Limak Grubu teklifi 51 milyon 250 bin dolara çekti. Açık artırma bu fiyat üzerinden başladı. 5 grubun katıldığı açık artırmaa en yüksek teklifi 54 milyon 250 bin dolarla Limak grubu verdi. 

50 milyon dolarlık yatırım 
Limak Hoding Yönetim Kurulu Başkanı Nihat Özdemir, Van Çimento'yu almalarının en önemli nedeni İran'dan, sahip oldukları Kurtalan Çimento'ya ihracat talebi olması olduğunu belirtti. 
Özdemir, fabrikanın ihracata yönelik çalışabilmesi için iki sene içinde 50 milyon dolarlık daha yatırım yapacaklarını kaydetti. İran'daki fabrikaların önemli bir bölümünün Kuzey Irak'ı beslediğini belirten Özdemir, Afganistan'nın da İran çimentosu kullandığını bu nedenle buranın önemli bir pazar olduğunu sözlerine ekledi. 
Özdemir, bölgede çimento dışında 300 milyon dolarlık hidroenerji santrali yatırımı yaptıklarını da sözlerine ekledi. 

Resim koleksiyonu yapıyor Modern resim koleksiyonerliği yapan Ebru Özdemir, çağdaş Türk resim eserlerini topluyor. 'Beğendiğim ressamlar arasında Canan Tolon, Ergin İnan, Kemal Önsoy, Leyla Gediz gibi sanatçılar var. Koleksiyonumda 100 eser var' diyor. Özdemir boş vakitlerinde tenis oynuyor. Opera, sinema ve klasik müziğe düşkün. Film festivallerini takip ediyor. 


</TEXT>
</DOC>
