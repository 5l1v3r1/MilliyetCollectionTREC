<DOC>
<DOCNO> 386190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas10.html </URL>
<DATE> 2005/10/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kuzey Kore, ilk bisiklet fabrikasına kavuştu 
</HEADLINE>
<TEXT>

     Yörüngeye balistik füze fırlatabilen ve nükleer silahlarıyla övünen Kuzey Kore, ilk bisiklet fabrikasını kurdu. 
     Çin resmi ajansının haberine göre, enerji yoksulu Kuzey Kore'nin 7 milyon bisiklet gereksinimini karşılamak için Çin ile ''joint-venture'' ortaklığıyla kurulan fabrikanın geçen cuma yapılan açılışına, iki ülkeden üst düzey yetkililer katıldı. 
     Kuzey Kore halkı, enerji sıkıntısı nedeniyle otobüs ve tramvayların çalıştırılmasında sorun yaşandığını belirterek, ülkede şu anda en önemli ulaşım aracının bisiklet olduğunu, ancak bisikletin de şu anda kendileri için lüks olduğunu ve çoğu insanın yürüdüğünü söylüyor. 
     650 bin dolar yatırımla kurulan bisiklet fabrikası, yılda 50 ayrı modelde 300 bin bisiklet üreterek, Kozey Kore'nin Japonya ve Çin'in ikinci el bisikletlerine bağımlı pazarını rahatlatmaya çalışacak. 
     Güney Kore kaynaklarına göre, Pyongyang'ın en önemli ekonomik projesi olan bisiklet fabrikasının kurulması sayesinde özellikle ulusal posta hizmetlileri de rahat bir nefes alacak. 
     
</TEXT>
</DOC>
