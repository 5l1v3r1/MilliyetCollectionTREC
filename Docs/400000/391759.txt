<DOC>
<DOCNO> 391759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo14.html </URL>
<DATE> 2005/11/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ahmet Dursun Beşiktaş'ın değerini insan gidince daha iyi anlıyor 
</HEADLINE>
<TEXT>

     Beşiktaşlı futbolcu Ahmet Dursun, geçmişteki hatalarından dersler çıkardığını, aynı hataları yapmamaya özen gösterdiğini söyledi. 
     Ahmet Dursun, siyah-beyazlı kulübün aylık resmi yayın organı Beşiktaş Dergisi'nin Kasım sayısında yer alan röportajında, Beşiktaş'a yeniden dönmeden önceki döneminde zor günler geçirdiğini vurgulayarak, ''Çok zor dönemler geçirdim. O süreçte tedavi bile görmüştüm. Buranın değerini insan gidince daha iyi anlıyor. İnsan yaşaya yaşaya daha fazla olgunlaşıyor. Ben de yaşadığım şeylerden ders aldığıma inanıyorum ve daha önce yaptığım hataları yapmamaya çalışıyorum'' dedi. 
     Zamanında yaptığı bazı şeylerde ne kadar hatalı olduğunu gördüğünü anlatan Ahmet Dursun, ''Gereksiz agresifliklerdense, sadece futbola konsantre olmanın daha doğru olduğunu düşünüyorum'' diye konuştu. 
     Ahmet, ''Mesala Lucescu zamanında büyük hatalar yaptım. Beni oynatmadığı zaman 'Ya beni oynat ya da hiç kadroya alma' gibi tepkiler göstermiştim. Bunlar yanlış hareketlerdi. Şimdi hoca kadroya almadığında hiç sesimi çıkarmıyorum, çalışmalarıma devam ediyorum'' dedi. 
     
</TEXT>
</DOC>
