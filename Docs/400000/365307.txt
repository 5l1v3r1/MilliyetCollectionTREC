<DOC>
<DOCNO> 365307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun04.html </URL>
<DATE> 2005/07/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Güney Kıbrıs'tan veto tehdidi 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Türkiye'nin Güney Kıbrıs'ı AB'nin eşit ve tam üyesi olarak tanımayı reddetmesi halinde üyelik müzakerelerinin başlatılmasını veto edeceklerini söyledi. 
     Papadopulos, Londra'dan döndükten sonra havaalanında gazetecilere yaptığı açıklamada, Türkiye'nin, Ankara Anlaşması'nı, AB'nin 10 yeni üyesini kapsayacak şekilde genişletecek ek protokolü, herhangi bir şart veya önkoşul olmadan imzalamak zorunda olduğunu belirterek, ''Türkiye, ek protokolü bizim açımızdan tatmin edici bir biçimde imzalayana kadar, AB ile üyelik müzakerelerinin başlatılmasını kabul etmeyeceğiz'' dedi. 
     Tasos Papadopulos, ek protokolün, ticaret, mal ya da kişilerin dolaşımı gibi birçok konuyu kapsadığını ifade ederek, Türkiye'nin bunu imzalayarak, AB'nin Kıbrıs Rum Kesimi dahil olmak üzere tüm yeni 10 üyesine karşı yükümlü olacağını kaydetti. 
     Güney Kıbrıs Rum Yönetimi lideri Papadopulos, ''bir ülke uluslararası bir anlaşmayı imzalayıp aynı zamanda onu uygulamayacağını söyleyemez'' diye konuştu. 
     İki gün önce konuyla ilgili açıklama yapan Kıbrıs Rum yönetimi sözcüsü Kypros Chrysostomides de, ''AB ile müzakerelere başlayacak Türkiye'nin, Kıbrıs Cumhuriyeti'ni diplomatik olarak tanımaması düşünülemez'' demişti. 
     Kypros Chrysostomides, yaptığı açıklamada, " Türkiye'nin bir deklarasyon yayımlayarak AB'nin 25 üyesinden birini tanımaması düşünülemez. Kaldı ki Türkiye'nin müzakerelere başlaması için Rumların oylarına ihtiyacı var" ifadelerini kullanmıştı. 
     Hafta içinde İngiltere Başbakanı Tony Blair'in davetlisi olarak Londra'ya giden Başbakan Recep Tayyip Erdoğan ise, AB dönem başkanı İngiltere'den 'Kıbrıs güvencesi' almıştı. 
     Londra'da Başbakan Recep Tayyip Erdoğan ile biraraya gelen İngiltere Başbakanı Tony Blair, ''Ek Protokol'ün imzalanması Güney Kıbrıs'ın tanınması anlamına gelmez'' diyerek Türkiye'nin tezini savunan net bir açıklama yapmıştı. 
     
</TEXT>
</DOC>
