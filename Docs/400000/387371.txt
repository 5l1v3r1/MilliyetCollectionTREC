<DOC>
<DOCNO> 387371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo09.html </URL>
<DATE> 2005/10/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hakan Yakın Formuma kavuşursam Türkiye’ye karşı oynayabilirim 
</HEADLINE>
<TEXT>

     
     Zafer ATAMER CENEVRE, DHA 
     
İSVİÇRE Milli Takımı’nın Türk asıllı futbolcusu Hakan Yakın, eski formuna kavuştuğu takdirde 12 Kasım’da Türkiye ile yapacakları baraj maçında forma giyebileceğini açıkladı. 
     1 aydır sakatlığı bulunan Hakan Yakın, önlerinde 12 Kasım’a kadar uzun bir süre olduğunu, eski formuna kavuştuğu ve kendisine şans verildiği takdirde İsviçre’nin Türkiye ile yapacağı maçta oynayabileceğini söyledi. Yakın, "Bu hafta Aarau ile yapacağımız lig maçında, hocamın bana şans vermesi halinde, takımdaki yerimi alacağım. Sonraki hafta da Chaux de Fonds ile kupa maçımız var. 12 Kasım’a kadar daha uzun bir zaman var. Eski formuma kavuştuğum takdirde, hocamın da beni kadroya çağırması durumunda, Türkiye karşısında forma giyebilirim. Ayrıca Türk asıllıyım, ama profesyonel bir futbolcuyum. Bu nedenle gerekeni yapmak zorundayım" dedi. 
     Öte yandan yaklaşık 1 yıldır sakatlığı bulunan Murat Yakın’ın ise milli takım kadrosuna çağrılmayacağı belirtildi. 
     
</TEXT>
</DOC>
