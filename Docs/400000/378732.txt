<DOC>
<DOCNO> 378732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur10.html </URL>
<DATE> 2005/09/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İşte Erdoğan'ı ölümden kurtaran partili 
</HEADLINE>
<TEXT>

     Eyüp KELEBEK- Saadet KEFAL KÜTAHYA, DHA 

BAŞBAKAN Recep Tayyip Erdoğan’a geçen pazartesi günü Kütahya’da suikast girişiminde bulunduğu iddiasıyla yakalanan Mustafa Bağdat tutuklanırken, olaydaki esrar perdesi de yavaş yavaş aydınlanmaya başladı. Başbakan Erdoğan'ın, olay anında 50 yaşlarındaki bir partilinin kendisine sevgi gösterisinde bulunup sarılmak için hamle yapması sayesinde ölümden kurtulduğu ortaya çıktı. 
     Başbakan Erdoğan'a suikast girişiminde bulunduğu iddiasıyla sorgusundan sonra dün tutuklandığı Kütahya 2'nci Sulh Ceza Mahkemesi'ndeki ifadesinde olay anını tüm detaylarıyla anlattı. 
     
     BİR AMCA ÖNE ATLADI'' 

     Linyit İlköğretim Okulu'ndaki törenden sonra otobüse doğru yürüyen Başbakan Erdoğan'a 2- 3 metre kadar yaklaştığını söyleyen Mustafa Bağdat, şöyle dedi 
     Ekmeğin içine sakladığım, namlusunda mermi bulunun ve tetiği basmaya hazır tabancayı çıkarıp Başbakan'a doğrulttum. Tetiği çekeceğim sırada, hemen yanımdaki yaşlı bir amca Başbakan'a sevgi gösterisinde bulundu ve ona sarılabilmek için öne atıldı. Bir kargaşa oldu önüm kapandı, dikkatler bizim tarafa çekildi. Uzun boylu bir koruma da Başbakan'ın önünü kapattı. Korumayı ya da başka birini vururum diye ateş etmedim. O anda da polisler elimdeki tabancayı gördü. Direnmedim, tabancayı bıraktım. Polisler tabancayı aldı. Ben de Başbakana doğru Sayın Başbakan Dün 5 şehit verdik. Bunun hesabını kim verecek’ diye bağırdım.'' Mustafa Bağdat'ı yakalayan güvenlik görevlileri de ifadelerinde bu olayı doğrularken, AKP il yöneticileri bu partiliyi bulup Başbakan Erdoğan'ı ölümden kurtardığı için teşekkür edeceklerini söyledi. 
     
     MERSİN'DEN OTOBÜSLE GELMİŞ 

     Çkarıldığı nöbetçi mahkemedeki ifadesinde eylemini tüm ayrıntılarıyla anlatan Bağdat, Mersin’den şehirlererası bir otobüse binerek geçen pazar günü sabaha karşı saat 03.30 sıralarında Kütahya Otogarı’na geldiğini, sabaha kadar otogardaki bir kahvede vakit geçirdiğini söyledi. Sabah olunca Başbakan Erdoğan’ın bir gün sonra katılacağı törenin yapılacağı Linyit İlköğretim Okulu’na gittiğini kaydeden Bağdat, pazar günü akşam saatlerinde Kütahya Ülkü Ocakları’na gittiğini söyledi. Kendisini Mersinli bir tekstilci olarak tanıttiğini, pazartesi bir iş görüşmesi yapacağını belirttiğini anlatan Bağdat, ocakta bulunanlara geçmişte Mersin’de bir beldenin Ülkü Ocakları Başkanlığı’nı yaptığını söyleyerek o gece Kütahya Ülkü Ocakları'nda kaldığını belirtti. 
     
     ÖLDÜRME NİYETİYLE GELDİM 

     Mersin’den Kütahya’ya Başbakan Recep Tayyip Erdoğan’ı öldürmek amacıyla geldiğini verdiği ifadelerinde soğukkanlılıkla anlatan Mustafa Bağdat, Başbakan Erdoğan’ın Kütahya’ya geleceğini gazetelerden öğrendim. Başbakanı öldürmek niyetiyle Kütahya’ya geldim'' dedi. 
     Mustafa Bağdat, kurusıkı tabancayı 2 yıl önce 100 milyon liraya satın aldığını ve bunu yaptığı değişikliklerle gerçek bir silaha dönüştürdüğünü söyledi. 
     
     KİMSE BENİ ETKİLEMEDİ 

     Başbakan Erdoğan’a suikast girişiminde bulunan Mustafa Bağdat ifadesinde kendisinin ülkücü olduğu söyledi. Bağdat, Başbakan Erdoğan'ı son olarak Diyarbakır gezisinde Kürt liderlerle diyaloğa girdiği için öldürmeyi tasarladım. Çünkü her gün şehit veriyorduk. Bu olayı kendi kendime tertip ettim. Kimsenin bana etkisi olmamıştır'' dedi. 
     
     Evren’e suikastten delil yetersizliğinden beraat etmiş 

     Ali ŞEN MERSİN, DHA 

KÜTAHYA’da Başbakan Erdoğan’a suikast girişiminde bulunduğu iddiasıyla tutuklanan 32 yaşındaki Mustafa Bağdat’ın, 7’nci Cumhurbaşkanı Kenan Evren’e yönelik suikast planı kurmak suçundan tutuklanıp, beraat ettiği belirlendi. 
     Mersin’de tekstil atölyesi çalıştırırken işlerinin bozulması nedeniyle 2 yıl önce iflas ettiği belirtilen Mustafa Bağdat hakkında, 2001’de Kenan Evren’e suikast hazırlığı içinde olduğu iddiasıyla polise ihbar yapıldı. Bunun üzerine harekete geçen polis, Bağdat’ı gözaltına alarak sorguladı. Bağdat’ın, verdiği bilgiler üzerine olayla kullanacağı iddia edilen 7,65 mm çapındaki tabanca arkadaşı Erol İnci’nin evindeki kasada bulundu. Bunun üzerine her iki zanlı, çıkartıldıkları mahkemece tutuksuz yargılanmak üzere serbest bırakıldı. 
     
     İKİ AYRI DAVA 

     Mersin Cumhuriyet Savcılığı’nca yapılan hazırlık soruşturması sırasında dosya ikiye ayrıldı. Her iki sanık hakkında ruhsatsız silah bulundurmak suçundan 6136 kanun kapsamında Mersin’de dava açıldı. Bağdat hakkında 7’nci Cumhurbaşkanı Kenan Evren’e suikast planı suçu konusundaki iddiayı içeren dosya ise 19 Eylül 2001’de Adana DGM’ye gönderildi. 
     
     VATANDAŞ EVREN 

     Adana DGM Savcılığı, Kenan Evren’in Cumhurbaşkanlığından fiilen ayrıldığını göz önünde bulundurarak, suçu Adam öldürmeye teşebbüs’ kapsamında değerlendirerek görevsizlik kararı verip, dosyayı Mersin Nöbetçi Ağır Ceza Mahkemesi’ne iade etti. Bunun üzerine, Bağdat hakkında Cumhurbaşkanlığı görevi sona eren Kenan Evren’i öldürmeye teşebbüs’ suçundan Mersin 2’nci Ağır Ceza Mahkemesi’nde dava açıldı. Dava, 20 Şubat 2002’de sonuçlandı. Mahkeme heyeti, Kenan Evren’e yönelik suikast planı yaptığı yönünde yeterli delil elde edilmediği gerekçesiyle Mustafa Bağdat hakkında beraat kararı verdi. 
     Bu arada, Mersin’de açılan ruhsatsız silah bulundurma suçuyla ilgili davanın Yargıtay’da olduğu öğrenildi. Bununla ilgili Mersin 4’ncu Sulh Ceza Mahkemesi’nde görülen dava da 9 Nisan 2004’te sonuçlandı. Mahkeme sanıklar Mustafa Bağdat ile tabancayı sakladığı belirlenen Erol İnci hakkında 1 yıl hapis ile bin 874 YTL para cezası verdi. Sanıkların ileride suç işlemeyecekleri yönünde kanaat oluşmadığı için cezaları ertelenmedi. Sanıkların temyize başvurduğu dosya henüz Yargıtay’dan dönmedi. 
     
</TEXT>
</DOC>
