<DOC>
<DOCNO> 388397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/dunya/axdun01.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'de darbe girişimi iddiası 
</HEADLINE>
<TEXT>


İçişleri Bakanlığı, görevden alınarak tutuklanan Ekonomik Kalkınma Bakanı Ferhat Aliyev'in, sürgündeki muhalefet lideri Resul Guliyev adına darbe hazırlığı yaptığını ileri sürdü 

CENK BAŞLAMIŞ Moskova 


Azerbaycan'da muhalefetin güçlü lideri Resul Guliyev'in parlamento seçimleri öncesi ülkeye dönmek istemesiyle hızlanan siyasi gelişmelerin son aşamasında bazı üst düzey yetkililerin darbe hazırladığı iddiası ortaya atıldı. 
Rus İnterfaks Ajansı'na göre, Azerbaycan Ulusal Güvenlik ve İçişleri bakanlıklarıyla Başsavcılık'tan yapılan ortak açıklamada, önceki gün görevden alınan Ekonomik Kalkınma Bakanı Ferhat Aliyev'in darbe girişimine finansman sağladığı öne sürüldü. Aliyev'le birlikte özel Azpetrol Şirketi Başkanı olan kardeşi Refik Aliyev de tutuklandı. Aliyev kardeşlerin Devlet Başkanı İlham Aliyev'le akrabalık bağı bulunmadığı sanılıyor. 

3 milyon dolar 
Açıklamada, Guliyev'in, eski Maliye Bakanı Fikret Yusufov aracılığıyla Ferhat Aliyev'den kendisini iktidara getirecek darbeye finansman sağlamasını istediği ileri sürüldü. Bir süredir ev hapsinde bulunan Yusufov, salı günü verdiği ifadede Guliyev'in talimatıyla Aliyev kardeşlerle görüşerek darbe için 3 milyon dolarlık finansman sağlama sözü aldığını iddia etti. Yetkililer, Ferhat Aliyev'in 15 Ekim'de Yusufov'a darbe hazırlığında kullanılmak üzere 100 bin euro verdiğini ileri sürdü. Başsavcılık, söz konusu kişilerle bağlantılı bir gruba ait silah ve cephanenin ele geçirildiğini de açıkladı. Söz konusu kişiler hakkında iktidarı yasadışı yoldan ele geçirmeye çalışmak, görevini kötüye kullanmak ve karışıklık çıkarma girişiminde bulunmak suçlarından dava açıldı. 

Resul Guliyev serbest 
Bu gelişmelerin odağındaki Guliyev ise dün Ukrayna'da serbest bırakıldı. Simferopol Mahkemesi, hakkındaki uluslararası tutuklama kararı nedeniyle tutuklanan Guliyev'i, Azerbaycan'ın gönderdiği iade dosyasını yetersiz bularak bıraktı. Eski Parlamento Başkanı Guliyev, hafta başında Bakü'ye dönmek istemiş, uçağına iniş izni verilmemesinin ardından geldiği Simferopol'de tutuklanmıştı. Bakü, 6 Kasım seçimlerine aday olan Guliyev'i 100 milyon doları aşan yolsuzlukla suçluyor. 


</TEXT>
</DOC>
