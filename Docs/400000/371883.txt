<DOC>
<DOCNO> 371883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy08.html </URL>
<DATE> 2005/08/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Schröder, Fikri Sağlar'ı mitinge davet etti... 
</HEADLINE>
<TEXT>

     Almanya Başbakanı Gerhard Schröder, lideri olduğu Sosyal Demokrat Parti’nin SPD seçim kampanyasına destek vermesi için eski Bakanlardan Fikri Sağlar’ı haftasonunda yapılacak Bielefeld mitingine çağırdı. 
     Almanya’da 18 Eylül’de yapılacak genel seçimler öncesi Hıristiyan Demokrat Parti lideri Angela Merkel ile SPD lideri Başbakan Schröder arasındaki kampanya yarışı hızla devam ediyor. 
     Türkiye’nin AB üyeliğine karşı çıkan ve bunu yoğun bir şekilde seçim malzemesi yaparak oy toplamaya çalışan Merkel’in aksine Türkiye’nin AB üyeliğini destekleyen Schröder, Almanya’da yaşayan Türklere yönelik kampanyasını da yoğunlaştırdı. Schröder, bu amaçla SPD’nin 27 Ağustos’ta Bielefeld’de gerçekleştireceği mitinge eski Bakanlardan Sosyal Demokrat siyasetçi Fikri Sağlar ve sanatçı Zühal Olcay’ı davet etti. 
     Sağlar, ANKA’ya yaptığı açıklamada, Schroder’in davetini memnuniyetle kabul edeceğini ve 27 Ağustos’taki mitinge katılarak SPD’nin kampanyasına destek vereceğini belirtti. 
     Sağlar, Almanya seçimlerinde Schroder ve SPD’yi, "Hıristiyan Demokratların ve lideri Angela Merkel’in Türkiye’nin AB üyeliğine karşı olumsuz tutumlarına karşı Türkiye’nin üyeliği için gösterdikleri çabalar" nedeniyle desteklediğini ifade etti. 
     
     SARIGÜL DE DAVET EDİLMİŞTİ 

     Eski SPD Avrupa Parlamentosu milletvekili Ozan Ceyhun da geçen hafta, Şişli Belediye Başkanı Mustafa Sarıgül’ü, Türkiye kökenli seçmenler için hazırlanan seçim kampanyasına davet etmişti. Sarıgül de Almanya’ya giderek kampanyaya destek vermişti. 
     
</TEXT>
</DOC>
