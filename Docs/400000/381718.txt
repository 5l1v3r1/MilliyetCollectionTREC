<DOC>
<DOCNO> 381718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas06.html </URL>
<DATE> 2005/09/26/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Yunan Vali Yardımcısı Tuğçe Kazaz'ı eleştirdi 
</HEADLINE>
<TEXT>

     DHA 

BALIKESİR Sanayici ve İş Adamları Derneği'nin BASİAD konuğu olan Midilli Vali Yardımcısı Fotini Stefanidaki, Tuğçe Kazaz’ın evlendiği Yunan sanatçı Yorgo Seitaridis için din değiştirmesini doğru bulmadığını belirtti, Ben olsaydım din değiştirmezdim'' dedi. Stefanidaki, Yabancı Damat'' dizisini beğenerek izlediğini söyledi. 
     Midilli Vali Yardımcısı Fotini Stefanidaki, Aga Paraskevi Belediye Başkanı Alekos Evagelinos, Midilli Ticaret Odası Başkanı Tharasos Kalagridis ve beraberindeki heyet, BASİAD'ın konuğu olarak Balıkesir’e geldi. BASİAD'ın Türk-Yunan dostluğunu pekiştirmek ve Midilli ile Balıkesir arasındaki ekonomik ilişkileri arttırmak amacıyla düzenlediği toplantı heyetleri bir araya getirdi. 
     Balıkesir Ticaret Odası Başkanı Mahmut Yavuz ve Yönetim Kurulu üyelerini ziyaret eden Yunanlı heyet, Bal-Yem Yem Fabrikası’nda incelemelerde bulundu. Asya Termal Otel’de onurlarına verilen yemekte gönüllerince eğlenen Yunanlı heyet üyeleri sirtaki ve zeybek oynadı, halay çekti. Balıkesirli gazetecilerle sohbet eden kadın Vali Yardımcısı Stefanidaki, Midilli Adası'ndaki basın mensuplarıyla, Balıkesirli basın mensuplarının aralarındaki dostluğu geliştirmek için, karşılıklı ziyaret önerisinde bulundu. 
     Türkiye’de reyting rekorları kırdıktan sonra aynı başarıyı Yunanistan’da yakalayan Yabancı Damat’ dizisini beğenerek ve zevkle izlediğini belirten Fotini Stefanidaki, Tuğçe Kazaz ile Yunan sanatçı Yorgo Seitaridis’in evlenme isteklerini doğal karşıladığını belirtti. Stefanidaki, coğrafyamızın, kültürümüz, yemeklerimizin, müziğimizin ortak özellikler içerdiğini belirterek, Ben onun yaptığına karşıyım, dinini değiştirmesine gerek yoktu, evlenmelerine karşı değilim, Ortodoks ya da Müslüman, herkes kendi dininin vecibelerini yerine getirmeli. Tuğçe Kazaz niye ortodoks oldu anlam veremedim. Ben olsaydım yapmazdım'' diye konuştu. 
     
</TEXT>
</DOC>
