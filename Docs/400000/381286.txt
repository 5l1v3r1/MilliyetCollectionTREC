<DOC>
<DOCNO> 381286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/siyaset/siy02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın gözü konferanstaydı 
</HEADLINE>
<TEXT>


DIŞ HABERLER 


Dünya basını, ABD'den Çin'e kadar, gözünü, 2 kez durdurulan ancak dün sabah Bilgi Üniversitesi'nde başlayan Ermeni Konferansı'na çevirdi. AP, dün servise koyduğu haberinde, Türklerin, Ermenilere karşı soykırım yaptığını ifade etmenin yalnızca devlet çizgisine ters düşmekle kalmayıp aynı zamanda soruşturma açılmasına da neden olabileceğini kaydetti. 
En sert eleştiriyi yapan İngiliz The Independent gazetesi, konferansın durdurulması ile ilgili olarak, "Karar, her ne kadar Başbakan Erdoğan tarafından kınansa da Türkiye'nin h l ifade özgürlüğünden ne kadar uzak olduğunu ve ne kadar fazla yol kat etmesi gerektiğini gösterdi" dedi. 
New York Times gazetesi, Ermeni Konferansı'nın Bilgi Üniversitesi'ne alınmasını, "Organizatörler AB'den ve Türk hükümetinden gelen destek dalgasıyla cesaretlendi" diye değerlendirdi. İngiliz Guardian gazetesi, konferansın durdurulması kararının, "Müzakerelerden 10 gün önce, Brüksel'de sert bir biçimde azarla karşılandığını" belirtti. Haberde, Avrupa Komisyonu'nun kararı "provokatif" olarak nitelendirdiği ifade edildi. 
BBC, kararın 2 hafta içinde müzakerelere başlayacak Türkiye için bir tokat gibi olduğunu belirtti. Çin'in China View sitesi durdurma kararının "ikinci deneme" olduğunu belirterek, Avrupa Komisyonu'nun bu kararı ilerleme raporunda dikkate alacağı uyarısında bulunduğunu bildirdi. 


</TEXT>
</DOC>
