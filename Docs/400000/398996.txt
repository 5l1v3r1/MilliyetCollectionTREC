<DOC>
<DOCNO> 398996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy13.html </URL>
<DATE> 2005/11/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Türk aydınlarının Türk milletine bildirisi"... 
</HEADLINE>
<TEXT>

     Çeşitli sivil toplum örgütlerinin katılımıyla hazırlanan "Türk Aydınlarının Türk Milletine" adlı bildiride, "Türkiye Cumhuriyeti’nin üniter yapısının korunması, ülke bütünlüğünü ve bölünmezliğini zedeleyecek her türlü davranıştan kaçınılması gerektiği" vurgulandı. 
     "Türk Aydınlarının Türk Milletine Bildirisi", Türkiye Kamu-Sen Genel Merkezi’nde düzenlenen toplantıda, Sendika Genel Sekreteri Fahrettin Yokuş tarafından okundu. 
     Bildiride, Türkiye Cumhuriyeti’nin kuruluş ilkelerinin, Anayasa’nın değiştirilmesi dahi teklif edilemeyen başlangıç maddelerinde belirtildiği, bunların "tek bayrak, tek başkent, tek dil, tek milli marş, tek millet, tek vatan ve tek devlet" olduğuna dikkat çekildi. 
     Her Türk vatandaşının, bu temel ilkelere saygılı davranmasının esas olması gerektiği kaydedilen bildiride, "Bu bakımdan, Türkiye Cumhuriyeti’nin üniter yapısı korunmalı, ülke bütünlüğünü ve bölünmezliğini zedeleyecek her türlü davranıştan kaçınılmalıdır" denildi. Bildiride, şu görüşlere yer verildi 
     "Dış güçlerin ve onların içindeki uzantılarının, ülkemiz üzerindeki hesaplarını bozacak azimli bir milli uyanışa ve dayanışmaya Türkiye’nin bağımsız, egemen, güçlü ve haysiyetli devlet olduğunu gösterecek kararlı bir duruşa ihtiyacımız vardır. 
     Teröre karşı mücadelede kesin bir irade gösterilmeli, bu mücadeleyi zaafa uğratacak beyan ve davranışlardan kaçınılmalıdır. 
     Milli kaynaklarımızın ve kuruluşlarımızın, özelleştirme adı altında yabancılaştırılması gayretlerine son verilmelidir. 
     Türkiye için faydalı olmadığı görülen ve dış ticarette hareket imkanlarımızı sınırlayan ekonomik anlaşmalar geçersiz kılınmalıdır. 
     Ülkemizin ve milletimizin gerçekleriyle uyuşmayan hukuki düzenlemelerin toplum vicdanını yaralayan hükümleri uygulamadan kaldırılmalıdır. 
     Eğitim alanında Türk gençlerinin ve çocuklarının vatanlarına, milletlerine, milli değerlerine ve kültürlerine bağlı, yüksek standartta ve çağdaş anlayışa sahip nesiller olarak yetişmelerini sağlayıcı düzenlemeler yapılmalıdır." Bildiride, ayrıca "Bu hususlarda gösterilecek ihmal ve gecikmelerin, millet, ülke ve milli bütünlük açısından ciddi tehlikeler doğuracağı"na işaret edildi. 
     
     BİLDİRİNİN HAZIRLANMA NEDENİ 
     Bildiriye ilişkin gazetecilerin sorularını yanıtlayan Yokuş, neden böyle bir bildiri hazırlanmasına ihtiyaç duyulduğu sorusuna karşılık, Türkiye’de son 3 yılda başta terör olaylarındaki gelişmeler olmak üzere Avrupa Birliği AB sürecinde AB ülkelerinin taleplerinin Türkiye’de milli hassasiyeti olan herkesi endişeye düşürdüğünü söyledi. Yokuş, 3 yıldır Türk devletinin temelini oluşturan Lozan Antlaşması ve bütün milli değerlere, hem içeriden hem dışarıdan bir taarruzun söz konusu olduğunu savunarak, şunları kaydetti 
     "Bildiri, özellikle yeni azınlık talepleri ve Sevr’i hortlatacak talepler, Cumhuriyetimizin kurucusu Atatürk’e, kurtuluş mücadelesini veren bu Cumhuriyeti bize emanet eden atalarımıza yönelik saldırılar, ülkemize gelen her yabancı misyon şefinin ülkemizin bazı bölgelerinden farklı isimlerle bahsetmeleri, Atatürk’e dahi dil uzatabilecek hale gelmeleri, bu saldırılar karşısında suskun duran hatta teşvik eden bir anlayış içinde olan iktidar sahiplerini, iktidar sahiplerinin yanlışlıklarını büyük Türk milletine anlatma ihtiyacı duyulduğu için hazırlanmıştır." Yokuş, bunun, yeni bir hareketin temeli olup olmadığına ilişkin bir soru üzerine de, bunun herhangi bir siyasi hareket olmadığını ifade ederek, "Bu, milli bir hassasiyetin, toplumun her kesimindeki insanlarımızın paylaştığı bir hadisedir. Hiç kimse bu bildirinin arkasında herhangi bir şey aramamalıdır. Çünkü bu bildiriye imza atan insanların tek endişesi, milli hassasiyetleridir. Ülkemizde yaşanan hadiselerdir" dedi. 
     
     "CUMHURİYET VE DEVRİM TEHLİKEDEDİR" 
     Atatürkçü Düşünce Derneği Genel Başkanı Ertuğrul Kazancı da, Cumhuriyet ve devrimin tehlikede olduğunu iddia ederek, "ABD ve AB koalisyonunun hem dünya için hem Türkiye için başlı başına bir tehdit öğesi olduğunu" söyledi. 
     "Özelleştirmeyle halkın malı olan çeşitli ekonomik çatılar ve değerlerin iç ve dış sermaye erbabına peşkeş çekildiğini" iddia eden Kazancı, Türkiye’nin federatif bir devlet anlayışına oturtulması gayretlerinin gözlemlendiğini savundu. Kazancı, "Türkiye’de mozaik yoktur. Türk ulusu vardır. Sevrciler, Mondrosçular, Lozan’a karşı mevzi tutmuşlardır. Basınıyla, yayınıyla birtakım bölümlerde her gün bunu gözlemlemekteyiz. Biz Lozan’ı yurtdışında savunduk, içeride de sonuna kadar savunacağız" diye konuştu. 
     Toplumsal Düşünce Derneği Genel Başkanı Fethi Bolayır ise Türkiye’de alt ve üst kimlik bulunmadığını ifade etti. Bolayır, "Türkiye’de Atatürk’ün de işaret ettiği gibi tek kimlik vardır, Türk kimliğidir. Türkiyelilik kimliği yoktur. Cumhuriyetçilik kimliği yoktur, Cumhuriyet vardır. Laiklilik kimliği yoktur, laiklik vardır" dedi. 
     Bolayır, kamuoyu ve Türk basınından, daha önce yayınlanan aydınlar bildirgesiyle bugün yayınlanan bildirgeyi karşılaştırmalarını istedi. 
     Eski Yargıtay Başsavcısı Vural Savaş ise Türkiye’nin, İstiklal Savaşı öncesi olduğu gibi emperyalist devletlerin kıskacı altına alınmak istendiğini belirterek, bu güçlerin bu yolda mesafe aldıklarını savundu. 
     Türkiye’nin gerçek düşmanlarını "Türkiye’yi bölmek isteyenler, Cumhuriyetin temel felsefesinden uzaklaşarak, Anayasal düzeni yıkmak isteyenler ve onların işbirlikçileri" olarak sıralayan Savaş, Türkiye’nin şu anda en önemli meselesinin, emperyalizmle mücadele olduğuna dikkati çekti. 
     Türk Dünyası İnsan Hakları Derneği Genel Başkanı Abdullah Buksur da, şu anda Türkiye’de insanların en temel hakkı olan yaşam hakkını güvence altına alan bir yönetim anlayışının olmadığını düşündüklerini bildirdi. 
     Türkiye’de insanların manevi değerleri kullanılarak, milli değerlerinin yok edilmekte olduğunu iddia eden Buksur, bildirinin, "bu duruma karşı geliştirilmiş bir tavır" olduğunu söyledi. Buksur, "Bildirinin temel mantığı budur. Yoksa siyasi veya herhangi bir oluşum gerçekleştirmek amacıyla yazılmış bir bildiri değildir" dedi. 
     Kamuoyuna açıklanan bildiride, yaklaşık 8 bin imza bulunduğu bildirildi. 
     
</TEXT>
</DOC>
