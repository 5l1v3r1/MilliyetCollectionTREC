<DOC>
<DOCNO> 358581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun14.html </URL>
<DATE> 2005/07/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gazetelere verilen G-8 ilanında liderlerle dalga geçildi 
</HEADLINE>
<TEXT>

     İngiltere'de faaliyet gösteren Christian Aid adlı yardım vakfının G-8 zirvesi nedeniyle İngiliz gazetelerine verdiği esprili ilanlarda, dünyanın en ünlü 8 lideriyle dalga geçildi. 
     Liderlere toplantı için kullanacakları yaka kartlarını esprili şekilde hazırlayan ve bunları gazetelerin birer tam sayfasında ilan olarak yayımlatan Christian Aid, İngiltere Başbakanı Tony Blair'in yaka kartına, ''en iyi ve başarılı görünme takıntısına'' gönderme olarak, ''Bu toplantının başkanı benim, beni iyi gösterin'' diye yazdırdı. 
     ABD Başkanı Geroge Bush'un isminin altında ''Babam benimle gurur duysun istiyorum'' cümlesi dikkat çekerken, Almanya Başbakanı Gerhard Schröder için, ''Bu gece rahat ve kolay uyumak istiyorum'' cümlesi seçildi. 
     Fransa Cumhurbaşkanı Jacgues Chirac'ın Tony Blair ile son aylarda giderek tırmanan gerginliği ve İngiltere hakkındaki son yorumlarından sonra kimlik kartının üzerinde, ''Hayatta bir kez Tony ile anlaşmaya hazırım'' cümlesine yer verildi. 
     Kanada lideri Paul Martin için, ''Adalet ve vakit olursa biraz da golf oynamak için buradayım'' cümlesi uygun görülürken Japon lideri Junichiro Koizumi için, ''Bu kadar yolu kravatlarımızı karşılaştırmak için gelmedim'' Rusya lideri Vladimir Putin için, ''Hayat kurtarma modundayım'' cümlesi kullanıldı. 
     İtalya Başbakanı Silvio Berlusconi'ye ise ''Buraya sadece güneş yanıklarımı tazelemeye gelmedim'' şeklinde esprili bir ifade yakıştırıldı. 
     
</TEXT>
</DOC>
