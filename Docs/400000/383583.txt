<DOC>
<DOCNO> 383583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko27.html </URL>
<DATE> 2005/10/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
TMSF Kral TV, Joy Türk ve Joy FM ihaleleri onaylanmadı 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa sunulan Star Medya Grubu şirketlerinden Kral TV, Joy Türk ve Joy FM'in ihale sonuçlarının Fon Kurulu tarafından onaylanmadığı bildirildi. 
     TMSF'den yapılan Uzan Grubu varlıkları satış sürecindeki gelişmelere ilişkin açıklamada, TMSF tarafından, İmar Bankası hakim ortaklarından olan Fon alacaklarının tahsili amacıyla 4389 Sayılı Bankalar Kanunu'nun 15 7.a maddesi çerçevesinde satışa sunulan Uzan Grubu varlıklarının satışlarının Medya Grubu ile başladığı, çimento ve İletişim Telsim Grubu ile devam edeceği kaydedildi. 
     30 Eylül Cuma günü mesai bitimi itibariyle Star Medya Grubu, Çimento Grubu ve Telsim satış süreci ile ilgili gelinen son aşamaya ilişkin bilgilere yer verilen açıklamada, birçok televizyon kanalının canlı verdiği ve her aşaması büyük bir şeffaflık içinde yürütülen ihalelerde, gerekli rekabet ortamının oluşması ve medya varlıklarının hem kamu hem de borçlu açısından en yüksek bedellerle satılmasının amaçlandığı vurgulandı. 
     54 Sayılı Kanunla değişik 4389 sayılı Bankalar Kanunu'nun 15 7.a maddesine göre ihalenin sonuçlanmasının Fon Kurulu'nun onayına bağlı olduğu, ayrıca TMSF Satış Yönetmeliği'nin 16. maddesinin ''ihalenin her halükarda tekemmülü Kurul onayı ile gerçekleşir'' hükmünü içerdiği ifade edilen açıklamada, ihaleler sonrasında Satış Komisyonu tarafından sonuçları Fon Kurulu'na sunulmuş bulunan medya grubu varlıklarından Süper FM, Metro FM, Rock FM, Radyo Alaturka, Star TV'nin satışlarının RTÜK ve Rekabet Kurulu'nun onayına sunulduğu belirtildi. 
     Açıklamada, ''Ancak, ihaleye tek bir şirketin katılması ve yeterli rekabet ortamının sağlanamaması ayrıca piyasa beklentilerine göre rekabetçi bir ortamda daha fazla gelir elde edilmesinin muhtemel olması nedenleriyle Kral TV ihalesinin sonucu ve verilen tekliflerin muhammen bedelin oldukça altında kalması sebebiyle Joy Türk ve Joy FM Radyoları'nın ihale sonuçları, Fon Kurulu tarafından onaylanmamıştır'' denildi. 
     
     KRAL TV İÇİN EN YÜKSEK TEKLİFİ ÇUKUROVA GRUBU VERMİŞTİ 

     Kral TV için Çukurova Grubu kuruluşu AKS Uluslararası Yayıncılık Sanayi ve Ticaret A.Ş., 45.1 milyon dolarlık teklifte bulunmuştu. 
     Geçtiğimiz Cuma günü gerçekleştirilen 45 milyon dolar muhammen bedelli Kral TV'nin satış ihalesinin tek katılımcısı olan AKS, 45 milyon 100 bin dolarlık teklif vermiş, idari belge tesliminde bulunan Pasifik Televizyon ve Radyo İşletmeciliği A.Ş. ile TV 2000 Televizyon Yayıncılık Yapımcılık Sanayi ve Ticaret A.Ş. temsilcileri ise ihaleye katılmamıştı. 
     İhalenin tek katılımcısı olan AKS'den, muhammen bedelin üzerinde, 45 milyon 100 bin dolarlık teklif gelmiş ve bu teklif Fon Kurulu'nun onayına sunulmuştu. 
     
     JOY TÜRK VE JOY FM 

     İhale sonuçları Fon Kurulu tarafından onay alamayan 4.4 milyon dolarlık muhammen bedele sahip Joy FM ile 2.7 milyon dolarlık muhammen bedelli Joy Türk FM için düzenlenen ihalelerde ise gelen en yüksek teklifler muhammen bedellerin altında kalmıştı. 
     Joy FM için Altın Kanal TV ve Radyo Yayıncılık A.Ş'den 3 milyon dolarlık, Joy Türk FM için Doğa Yayıncılık'tan 1 milyon 520 bin dolarlık teklif alınmıştı. 

     
</TEXT>
</DOC>
