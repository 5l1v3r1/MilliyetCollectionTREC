<DOC>
<DOCNO> 390876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo03.html </URL>
<DATE> 2005/10/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Trabzonspor, kaptanına kavuşuyor... 
</HEADLINE>
<TEXT>

     Turkcell Süper Ligi'nde Denizlispor'u 1-0 yenerek 5 haftalık bir aradan sonra galibiyet elde eden Trabzonspor'da, takım kaptanı Fatih Tekke'nin de sakatlığının düzeldiği bildirildi. 
     Boyun ve kasıklarındaki ağrısı nedeniyle Samsunspor, Kayseri Erciyesspor ve Denizlispor maçlarında oynayamayan Fatih Tekke'nin durumunun iyi olduğu ve Gençlerbirliği maçında takımdaki yerini alabileceği belirtildi. 
     Kulüp Sağlık Kurulu Başkanı Ahmet Çubukçu, AA muhabirine yaptığı açıklamada, Fatih'in düz koşulara başladığını ve yarın büyük olasılıkla takımla birlikte çalışmalara katılacağını belirterek, ''Fatih'in şu an durumu iyi. Ağrıları da geçti'' dedi. 
     Fatih'in Gençlerbirliği maçında forma giymesi konusunda tıbbi açıdan bir sorununun bulunmadığını ifade eden Çubukçu, ''Fatih, bir haftalık süre içinde idman eksikliğini gidermesi ve teknik heyetin görev vermesi halinde Gençlerbirliği maçında forma giyecek'' diye konuştu. 
     En son 2 Ekim'deki Galatasaray maçında forma giyen Fatih Tekke, Gençlerbirliği maçında oynaması halinde, 34 gün sonra formasına kavuşmuş olacak. 
     
</TEXT>
</DOC>
