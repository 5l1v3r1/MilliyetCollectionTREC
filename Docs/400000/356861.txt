<DOC>
<DOCNO> 356861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/axspo01.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal, Sırp'ta kararsız kaldı 
</HEADLINE>
<TEXT>


John Carew'in gidişi sonrasında yeni bir forvet için saldıran Beşiktaş, 32 yaşındaki iki futbolcu Kovaçeviç ile Miloseviç arasında tercihini yapamadı 

MEHMET ÇİFTÇİ 


John Carew'in Olympique Lyon'a transferinin ardından golcü arayışına giren Beşiktaş, 32 yaşındaki iki forvet Kovaçeviç ile Miloseviç arasında karar veremedi. Siyah - Beyazlı yöneticilerin, Milosoviç'in bonservisinin elinde olmasına rağmen Kovaçeviç alternatifinden vazgeçmediği öğrenildi. 
İspanyol Diario Basco gazetesindeki habere göre, Beşiktaş Başkanı Yıldırım Demirören'in Real Sociedad Başkanı ile önceki gün bir telefon görüşmesi yaptığı ve bu futbolcunun fiyatında indirime gidilmesini istediği belirtildi. 
Gazete, İspanyol kulübünün Başkanı Astizara'nın Demirören'e 30 Haziran'da bugün yapılacak seçimler yüzünden bu kararı yeni yönetime bırakacağını yazdı ve Beşiktaş'tan 3 günlük düşünme süresi talep etti. Diario Basco'nun haberine göre, Real Sociedad'ın Kovaçeviç'in transferinden isteyeceği miktar 4 milyon Euro'yu geçmeyecek. 

Top Sociedad'da 
İspanya'da tatilde bulunan Kovaçeviç, Türkiye'de futbol oynamaya sıcak baktığını belirtti, ancak kulübünün bu konuda tam yetkili olduğunu ifade etti. Osasuna'dan ayrılacak olan ve bonservisi elinde bulunan Milosoviç'in ise İspanya'da çok sayıda kulüpten teklif aldığı, Türkiye'ye gitmeye sıcak bakmadığı ifade edildi. Özel işleri nedeniyle İtalya'da bulunan Başkan Yıldırım Demirören'in de bugün İspanya'ya gideceği belirtildi. 
İki Sırp oyuncu dışında da araştırmalarını sürdüren Beşiktaş, Hollanda'nın PSV takımında oynayan Van Hesselink'e de teklif götürdü. Kulübüyle yapılan görüşmenin olumlu geçtiği, ancak golcünün, kariyerini İngiltere ya da İspanya'da sürdürmek istediği vurgulandı. 

'Daha yeni başladık' 

İlk gün Murat Şahin'in baygınlığı, dün de Ali Tandoğan'ın kas spazmı geçirmesi nedeniyle futbolcularına takılan Rıza Çalımbay, Sergen Yalçın'a da sert çıktı 

SÜLEYMAN HATISARU 

Beşiktaş'ın, ikinci gün çalışmalarında bu kez Ali Tandoğan sakatlandı. İlk gün Murat Şahin'in baygınlık geçirmesinin ardından, dün de Ali'nin belinden kas spazmı geçirmesi nedeniyle, yeni transfere takılan Teknik Direktör Rıza Çalımbay, "Durun, ne oluyor, daha yeni başladık" diye espri yaptı. Kulüp Doktoru Yalçın Yavuzer, Ali Tandoğan'ın bugün takımda yer alacağını açıkladı. 
Ümraniye Nevzat Demir Tesisleri'nde dünü tek antrenmanla geçiren Kartal, yine kondisyon ağırlıklı bir çalışma yaparken, Sergen Yalçın, Çalımbay'ın gazabına uğradı. Açma - germe çalışmaları sırasında istediği hareketleri yapmadığı için tecrübeli futbolcuya çıkışan Rıza hoca, "Bunları yapmak zorundasın" dedi. 

Beşiktaş gidiyor 

İki gündür Ümraniye Tesisleri'nde çalışan Kartal, bugün Avusturya'ya gidiyor. Antrenmanların sonrasında dünü kampta geçiren Siyah - Beyazlılar, bu sabah erken saatlerde Münih aktarmalı olarak Innsbruck kentine gidecek. Seefeld'de 12 Temmuz'a kadar kalacak Beşiktaş, daha sonra Bad Wörishofen'e geçerek 22 Temmuz'a kadar çalışmalarını burada sürdürecek. 

Geremi'de AB engeli 

ORHAN YILDIRIM 

Gençlerbirliği'nden Real Madrid'e giden, son olarak Chelsea formasını giyen Geremi, Beşiktaş'ın teklifine olumsuz yanıt verdi. 
Orta sahayı güçlendirmek için kaliteli bir yabancı arayışını sürdüren Kartal, Igor Biscan'dan istediği yanıtı alamazken, yeni isimlere yöneldi. Bunlardan biri de Kamerunlu futbolcu oldu. Siyah - Beyazlılar'ın Geremi'ye yıllık 1.5 milyon Euro önerdiği öğrenildi. 
Geremi ise parasal konuda bir sıkıntısı bulunmadığını ifade ederek, "Ancak Avrupa Birliği ülkeleri statüsünde oynamam için 2 yıl daha Avrupa'da kalmam gerekiyor. Beşiktaş'ta oynamayı ben de çok isterdim, ama bu hakkı kazanmak istiyorum. Üzgünüm" diyerek gelemeyeceğini vurguladı. 

Testlere devam 

Bu sezon kademeli olarak sağlık kontrolüne gitmeyi tercih eden Beşiktaş'ta dün de beş futbolcu testten geçti. Ahmet Dursun, Ali Güneş, Ümit Aydın, Sinan Kaloğlu ve Youla da dün Memorial Hastanesi'nde kontrole alındı. 

'Bedelini ödeyecek ' 

SÜLEYMAN HATISARU 

Kartal'ın altıncı transferi Youla, dün bir yılı opsiyonlu 4 yıllık sözleşmeye imza attı. Carew'in gidişiyle kontenjanı boşaltan Beşiktaş, Gineli oyuncuyu renklerine bağladı. Bonservisine 1 milyon 250 bin Euro verilen golcünün, 550 bin dolar garanti para ve 11 bin 250 dolar maç başına ücret alacağı açıklandı. 
Kıvanç Oktay ile birlikte imza töreninde bulunan yönetici Süleyman Eren, "Youla, Türkiye'de üç büyüklerde en çok golü Beşiktaş'a atmış. 6 golü var. İnşallah bunun bedelini, attığı gollerle ödeyecek. Beşiktaş taraftarı onu çok sevecek" diye konuştu. 
Golcü olmadığı yolundaki eleştirilere kulak tıkayan Gineli futbolcu, "Saha dışında konuşmak çok kolay. Herkes ne olduğumu sahada görecek. Carew de zamanında eleştirildi. Ama Avrupa'dan 7 kulüpten teklif geldi. Rusya'dan da 12 milyon Euroluk bir teklif aldı. İstemediği için gitmedi. Türkiye'de futboldan anlayan anlamayan herkes konuşuyor" ifadesini kullandı. 

Toptan seçim 

Siyah - Beyazlılar, bu sezon kullanacağı topları deneyerek seçecek. Beşiktaşlı futbolcuların, antrenmanlarda Kappa, Umbro ve Nike tarafından gönderilen topları kullanacağı, bunun ardından yeni sezonda hangi markayla çalışacaklarını seçeceği belirtildi. Öte yandan yeni formalar, 25 Temmuz'dan itibaren satışa çıkarılacak. 


</TEXT>
</DOC>
