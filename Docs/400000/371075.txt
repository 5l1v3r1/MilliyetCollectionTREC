<DOC>
<DOCNO> 371075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo03.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim Bom'da Kily korkusu 
</HEADLINE>
<TEXT>


ERHAN TELLİ 


Galatasaray yönetimi, Kily Gonzalez transferinde beklemeye geçti. Arjantinli için Inter'le anlaşmaya varan Sarı - Kırmızılı idarecilerin, tecrübeli oyuncunun sakat olmasından şüphelendiği ortaya çıktı. 
15 gündür takımdan ayrı çalışan yıldız futbolcunun, İsveç'te kamp yapan Inter'in, Elfsborg ile oynadığı maçta da forma giymemesi yönetimi harekete geçirdi. İdareciler, İtalyan kulübü ile temasa geçerek, Gonzalez için kapsamlı sağlık raporu istedi. Aynı garantiyi, Arjantin Milli Takımı'na çağrılmayan tecrübeli futbolcudan da isteyen Sarı - Kırmızılılar, rapor gelmeden resmi anlaşmanın imzalanmayacağını bildirdi. 
Bu arada Arjantin basını, Galatasaray'ın pazartesi gününe kadar Kily Gonzales'le sözleşme yapmaması halinde River Plate'te oynayan Victor Zapata'yı kadrosuna katacağını iddia etti. 

Bülent baskısı 

Galatasaraylı taraftarlar, Bülent Korkmaz'a ismine yakışır bir jübile düzenlenmesi için Sarı - Kırmızılı yönetime büyük baskı yapıyor. 
Bulgaristan maçıyla, milli formaya veda eden tecrübeli futbolcu için Florya Metin Oktay Tesisleri'ni ve kulübü, e-mail, faks ve mektup yağmuruna tutan taraftarlar, "Kaptanımız için veda maçı istiyoruz" mesajını iletiyorlar. 
Konyaspor ile oynanan sezonun ilk maçında, "Kaptan nerede " pankartı açarak yönetimi protesto eden taraftarların, uzun yıllar Galatasaray'a hizmet edip, tarihi başarılara imza atan Bülent'e görkemli bir jübile maçı yapılması için ısrarcı oldukları belirtildi. 

Şimdi de Ümit Karan 

Malatyaspor maçı için alarm veren Galatasaray, hastalıktan bir türlü yakasını kurtaramadı. Altan'ın ardından Ümit Karan'ın da bademcik enfeksiyonu geçirdiği bildirildi. Sarı - Kırmızılılar'da Hakan Şükür de iç kulağındaki problem nedeniyle bir süre idmanlara çıkamamıştı. Kulüp Doktoru Murat Çevik, Altan'ın hastalığı atlattığını, Ümit'in ise bugün yeniden kontrolden geçeceğini açıkladı. Galatasaray, dünü izinli geçirirken, yeterli forma şansı bulamayan Cafercan bir yıllığına Rizespor'a kiralandı. 

Denilson bilmecesi 

Süper Lig'in yeni takımı Vestel Manisaspor, transferde büyük bir bomba patlattığını ve Real Betisli Denilson ile anlaştığını açıkladı. Ancak bu açıklamanın ardından Denilson'un menajeri, İspanya'da medyaya bir demeç vererek, futbolcusunun hiçbir yere gitmeyeceğini bildirdi. 
Siyah - Beyazlı kulübün Basın Sözcüsü Kenan Yaralı, 5 sezon önce Flamengo'dan, Real Betis'e rekor ücretle transfer olan sambacı için İspanyol kulübü ile yaptıkları görüşmelerin olumlu sonuçlandığını açıkladı. Yaralı, "Denilson, onursal başkanımız sayın Ahmet Nazif Zorlu'nun bize bir hediyesi oldu" dedi. Ayrıca Denilson'un bir yıllığına kiralandığı da belirtildi. 
Öte yandan Real Betis, Vestel ile yapılan anlaşmayı doğrularken, Denilson kanadından aksi açıklama geldi. Brezilyalı futbolcunun menajeri, oyuncusunun kesinlikle Türkiye'ye gitmeyeceğini duyurdu. 



</TEXT>
</DOC>
