<DOC>
<DOCNO> 388373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur39.html </URL>
<DATE> 2005/10/20/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Aziz "Türkiye'nin yardımları ile geleceğe cesaretle bakacağız" 
</HEADLINE>
<TEXT>

     Başbakan Recep Tayyip Erdoğan, ''Pakistan'daki deprem felaketini duyduğumuzda, Türkiye'de, tüm milletimiz arasında çok ciddi bir üzüntüye neden oldu'' dedi. 
     Erdoğan ile Pakistan Başbakanı Şevket Aziz, iftar yemeğinin ardından ortak basın toplantısı düzenleyerek, soruları yanıtladılar. 
     Başbakan Erdoğan, Pakistan'daki depremin Türkiye'de büyük üzüntüye neden olduğunu kaydederek, şunları söyledi 
     ''Özellikle son 10 yıl içerisinde bizler de çok ciddi deprem felaketi ile karşı karşıya kaldık. 3 gün önce yine 2 illimizde depremler oldu. Can kaybı olmayışı teselli kaynağımız. Gündemimizde ağırlıklı olarak Pakistan'daki bu büyük deprem felaketi var. Türkiye olarak, Türkiye-Pakistan arasındaki bu tarihi dostluk, kardeşlik bağlarının bir tezahürü olarak, ilk andan itibaren bütün ilgili birimlerimiz bu işe katkıda bulunmanın heyecanını yaşıyor. Tabii bu bizim kardeşlik bağlarımızın gereği, aynı zamanda Kurtuluş Savaşı sıralarında özellikle Pakistanlı kardeşlerimizin gösterdiği duyarlılığı halkımız çok iyi biliyor.'' İlk anda arama-kurtarma ekiplerinin 4 uçakla gönderildiğini hatırlatan Başbakan Erdoğan, sağlık ekipleri ile acil ilaçlar gönderildiğini söyledi. Erdoğan, şu ana kadar 12 uçağın Pakistan'a intikal ettirildiğini kaydetti. 
     Bunların kısa vadeli müdahaleler olduğunu ifade eden Erdoğan, ''Orta ve Uzun vadeli müdahalelerimiz inşallah olacak'' dedi. 
     
     ''BATTANİYE VE ÇADIR GÖNDERİLECEK'' 
     Başbakan Erdoğan, kış mevsimi içerisinde olunması nedeniyle şu an yoğun bir biçimde çadır ve battaniye hazırlıkları yapıldığını belirterek, şöyle devam etti 
     ''İlk etapta Pakistan'a 1 milyon civarında battaniye ulaştırılacak ve çadır peyder pey yapılıp gönderilecek. Bunun yanında yine yoğun bir biçimde altyapı çalışmaları, konut yapımına yönelik olarak da ekiplerimizi getirdik. Yarın bölgeyi dolaştıktan sonra arkadaşlarımız yetkililerle görüşmeler yapmak suretiyle projelendirmeleri yapılıp ona göre adımlar atılacak.'' Depremde ölenlere Allah'tan rahmet, yaralılara şifalar ve tüm Pakistan halkına sabırlar dileyen Başbakan Erdoğan, ''Bu acıyı yüreğimizde hissediyoruz. Gerek şahsım, gerek milletim, gerekse heyetimizin temennileridir bunlar'' diye konuştu. 
     Erdoğan, ayrıca, ''Değerli kardeşim, sevgili dostum'' dediği Şevket Aziz'in Avrupa Birliği konusundaki dileklerine özellikle teşekkür ettiğini belirterek, ''Allah yar ve yardımcımız olsun'' dedi. 
     
     PAKİSTAN BAŞBAKANI AZİZ 
     Pakistan Başbakanı Aziz ise ülkesinde meydana gelen depremde 50 bine yakın insanın hayatını yitirdiğini ve pek çok insanın da evsiz kaldığını dile getirdi. Uluslararası topluma yapılan yardım çağrısına ilk yanıt veren ülkelerin başında Türkiye'nin geldiğini bildiren Aziz, bundan dolayı Başbakan Erdoğan nezdinde Türkiye'ye teşekkür etti. 
     Aziz, heyetler arası görüşmede Başbakan Erdoğan'ın, temizlik işçisi bir annenin çocuğunun Pakistan'a yardım öyküsünü anlattığını ve bundan çok etkilendiğini bildirerek, depremin açtığı yaraların sarılması için Türkiye'nin ilk etapta gıda, çadır, battaniye, tıbbi malzemenin yanı sıra personel de gönderdiğini hatırlattı. Arama-kurtarma ve yaraların sarılması aşamasından sonra yeniden yapılanma ve rehabilitasyon aşamasına geçileceğini anlatan Aziz, Türkiye'nin bu konuda da ülkesine yardım teklif ettiğini söyledi. Aziz, ''Türkiye'nin yardımlarıyla insanlarımız cesaret kazanacak, geleceğe cesaretle bakacak'' dedi. 
     Pakistan Başbakanı Aziz, Başbakan Erdoğan liderliğinde Türkiye'nin ekonomi ve diğer alanlarda gerçekleştirdiği reformları yakından izlediklerini de belirterek, Avrupa Birliği yolunda alınan mesafeden dolayı da Erdoğan'ı kutladı. Aziz, bu adımın Pakistan için de önemli olduğunu kaydetti. 
     
     SORULAR 
     Başbakan Erdoğan, bir Pakistanlı gazetecinin, deprem felaketine dönük yaptığı yardımlardan dolayı teşekkür ederek, ''Örneğini verdiğiniz öğrenci ne şekilde yardımcı oldu'' sorusuna şu yanıtı verdi 
     ''Okullara zarflar gönderdik. Zengin-fakir ayrımı yapmadan herkes elinden gelen ne ise onu bu zarflara koydu. Kapıcılıkla meşgul olan bir annenin çocuğunun ifadesiydi 'Annem temizlik parasını almadı, ama Pakistan'ın, Kurtuluş Savaşı'nda bize yaptığı desteği biliyoruz. Annem parayı alınca ödemek üzere öğretmenim bize borç verin, ben de yardım etmek istiyorum' demiş. 
     Kolundaki bileziği çıkarıp Pakistan'a gönderenler var. Çünkü Pakistanlılar da Kurtuluş Savaşı'nda kolundaki bileziklerini çıkarıp bize göndermiş. Ülkemde pek çok sivil toplum kuruluşu olsun, işadamları olsun, diğer kurumlar olsun, yardım kampanyaları başlattı. Başbakanlık olarak biz de bir ay içinde 50 bin ton un, 25 bin ton şeker, buna ilave olarak da yağ hazırlattırıyoruz. Bunu deniz yoluyla göndereceğiz.'' Erdoğan, deprem bölgesinin yeniden yapılandırılmasına yönelik başka bir soruyu yanıtlarken de TOKİ Başkanı'nın da kendisine eşlik ettiğini, uzmanların yapacağı incelemelerin ardından neler yapılabileceğini karşılıklı değerlendireceklerini kaydetti. 
     
</TEXT>
</DOC>
