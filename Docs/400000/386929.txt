<DOC>
<DOCNO> 386929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonsiy07.html </URL>
<DATE> 2005/10/15/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Erzincan'a BAKAN çıkarması 
</HEADLINE>
<TEXT>

     Milli Savunma Bakanı Vecdi Gönül, hükümetin vatandaşın konut sahibi yapılmasına büyük önem verdiğini belirterek, Türkiye'deki ekonomik istikrar sayesinde yarım milyon ailenin bir sene sonra kendi evlerinde oturabileceğini söyledi. 
     Milli Savunma Bakanı Gönül, Sanayi ve Ticaret Bakanı Ali Coşkun, Ulaştırma Bakanı Binali Yıldırım, Adalet Bakanı Cemil Çiçek ve eski başbakanlardan Yıldırım Akbulut, açılış ve temel atma törenlerine katılmak üzere özel bir uçakla Erzincan'a geldi. 
     Otlukbeli Hacı Ali Akın Koleji'nin açılışında konuşan Yıldırım Akbulut, Türkiye'nin çok genç bir nüfusa sahip olduğunu vurgulayarak, bu nüfusu hayata hazırlayabilmek için iyi bir eğitime ihtiyaç olduğunu belirtti. Akbulut, bu konuda duyarlılık gösteren ve eğitime yatırım yapan işadamlarına teşekkür ettiklerini ifade etti. 
     Milli Savunma Bakanı Gönül, TOKİ tarafından yaptırılan Mengüceli Toplu Konut temel atma töreninde, hükümetin toplu konut yapımına verdiği önemi anlattı. Türk halkının konuta, eve çok büyük önem verdiğini belirten Gönül, evi olmayan vatandaşın kendini güvende hissetmediğini ifade etti. 
     Hükümetin de bu nedenle konunun üzerinde önemle durduğunu dile getiren Gönül, aynı zamanda konut açığını da kapatmak için çaba sarf ettiklerini anlattı. Toplu konut çalışmalarının inşaat sektörüne önemli bir canlılık getirdiğini anlatan Gönül, bunun da ekonomiye olumlu yansıdığını kaydetti. 
     Daha önce bu tür çalışmaların kooperatifler aracılığıyla yapıldığını anımsatan Gönül, ancak şimdi bu işe devletin girdiğini ve bu sayede vatandaşın ''ne zaman ve ne kadar ödeyeceğini'' daha sağlıklı bir şekilde bildiğini ifade etti. Enflasyon ve faiz oranlarının düşüşüne dikkat çeken Gönül, ''Artık önümüzdeki planlar daha belirgin şekilde yapılabilecek. Türkiye'ye gelen ekonomik istikrar sayesinde yarım milyon insan bir sene sonra kendi evlerinde oturabilecekler'' dedi. 
     Gönül, konuşmasının ardından diğer bakanlarla birlikte 480 konutluk toplu konutun temelini attı. 
     
     3 BİN 800 MÜTEŞEBBİSE ARSA... 

     Küçük sanayi sitesi temel atma ve anahtar teslim töreninde konuşan Sanayi ve Ticaret Bakanı Coşkun ise Türkiye'nin artık yatırım açısından bir cazibe merkezi haline geldiğini ifade ederek, bunda, güven ortamının oluşmasının büyük rolü olduğunu söyledi. 
     Türk ekonomisinin darboğazdan çıktığını, düzlüğe ulaştığını ifade eden Coşkun, ayrıca ülkenin uluslararası itibarını da yeniden kazandığını söyledi. 
     Coşkun, bölgeler arası gelir dağılımındaki adaletsizliği de çözüme ulaştırmak için illere teşvikler verdiklerine işaret ederek, bu teşvikler sayesinde yatırımların arttığını ifade etti. 
     Şu ana kadar 3 bin 800 müteşebbisin arsa tahsisi için başvuruda bulunduğunu belirten Coşkun, bu yatırımların tamamlanması halinde yüzbinlerce vatandaşın iş sahibi olacağını kaydetti. 
     Ekonominin önündeki en büyük sorunlarından birinin kayıtdışı ekonomi olduğunu vurgulayan Coşkun, ''Kayıtdışı ekonomi sorununu çözmek için yoğun çaba sarf ediyoruz. Bu ayın sonuna doğru rekabet gücünü artıracak yeni kararlar, teşvikler, meclisimiz ve bakanlar kurulundan geçtikten sonra yürürlüğe girecektir'' diye konuştu. 
     Türkiye'de işsizlik oranının yüzde 9.1'e kadar gerilediğini de sözlerine ekleyen Coşkun, bu rakamın Avrupa'daki birçok ülkenin işsizlik oranının altında olduğunu ifade etti. 
     
     ULAŞTIRMA BAKANI YILDIRIM 

     Atatürk Üniversitesi'ne bağlı Erzincan Fen-Edebiyat Fakültesi için hayırseverler yaptırılan 2 binanın açılışı da bakanlar tarafından yapıldı. Ulaştırma Bakanı Yıldırım, burada yaptığı konuşmada, bilişim teknolojisindeki hızı takip edebilmek için çalışmalarını sürdüklerini belirterek, bu kapsamda ADSL projesiyle ilgili çalışmalara ağırlık verdiklerini söyledi. 
     Özellikle okullarda hızlı internet bağlantısının yaygınlaşması için çaba sarf ettiklerini kaydeden Yıldırım, şunları söyledi 
     ''1 Kasım'dan itibaren en az internet hızı 512 KB olacak. Bu dünyaya yetişmek için yapılan önemli yatırımlardan birisidir. Gelişmiş ülkelerde insanlar günlük işlerinin yüzde 70'ini bilgisayar aracılığı ile yapıyor. ADSL projesiyle birlikte biz de bu konudaki açığımızı kapatacağız.'' 
     
     EĞİTİMİN ÖNEMİ 

     Adalet Bakanı Çiçek de törendeki konuşmasında, işadamlarına yaptıkları yatırımlardan dolayı teşekkür etti. Her ülkenin en öncelikli konusunun eğitim olduğunu vurgulayan Çiçek, ''Eğitime ne kadar önem verirsek, geleceğimiz o kadar aydınlık olur'' dedi. 
     Pazartesi günü meclise sevk edilecek 2006 Bütçesi'nin ilk sırasında da eğitimin yer aldığını bildiren Çiçek, sözlerine şöyle devam etti 
     ''Yine de bu konuda açığımız var. Bu nedenle hayırseverler okullar yaptırarak önemli bir katkıda bulunuyorlar. Eğitim için yapılan yatırımlar kadar eğitimin kalitesi de çok önemli. Yeni işin bir kısmını hükümet, bir kısmını işadamları yapıyor. Ancak en önemli bölümü eğitimcilere düşüyor. Türkiye'nin önü açıktır. Kim ne derse desin Türkiye bundan sonra da sayılı ülkeler arasında yerini alacaktır.'' 
     
</TEXT>
</DOC>
