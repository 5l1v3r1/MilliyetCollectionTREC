<DOC>
<DOCNO> 368490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko06.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'ye, sekiz Boeing daha 
</HEADLINE>
<TEXT>


EKONOMİ SERVİSİ 

Türk Hava Yolları THY , filosuna sekiz yeni nesil Boeing 737 - 800 tipi yolcu uçağı katacak. Boeing'den yapılan açıklamaya göre sekiz Boeing 737 - 800 tipi yeni nesil yolcu uçağı 2008'de THY'ye katılacak. Uçakların 542 milyon dolara mal olacağı tahmin ediliyor. 
Bu arada THY, 2005 yatırım programının 435.8 milyon dolara revize edildiğini, 2006 kesin ödenek talebinin ise 802.7 milyon dolar olarak belirlendiğini bildirdi. 
THY'den İMKB'ye gönderilen açıklamada, daha önce 328 milyon dolar olarak bildirilen şirketin 2005 yatırım programı ödenek talebinin, 435.8 milyon dolar tutarına revize edildiği belirtildi. 
Bunun 50 milyon doları Havacılık Bakım Onarım Modifikasyon Merkezi HABOM Projesi'ne, 259.2 milyon doları Uçak Temini Projesi'ne, 126.3 milyon doları ise diğer projelere ayrıldı. Şirketin 2006 yatırım programı 802.7 milyon dolar olarak belirlenirken, 2007 ve 2008 için geçici yatırım programı ödenek talebi sırasıyla 683 milyon dolar ve 803 milyon dolar oldu. 




</TEXT>
</DOC>
