<DOC>
<DOCNO> 387821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/asiy.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal sertleşti 'Sayın Başbakan Türkiye'ye yakışmıyor' 
</HEADLINE>
<TEXT>


Baykal, 2 Başbakanlık görevlisinin tutuklanmasıyla ilgili, "Başbakan'ın hukuk ve adalet kavramları karşısındaki laubaliliğini gösteriyor" dedi 

ANKARA Milliyet 


CHP Genel Başkanı Deniz Baykal, Başbakan Recep Tayyip Erdoğan'ın "ülkemi pazarlarım" sözlerine, "Başbakan'ın mesleği pazarlamacılık. Ülker pazarlamasından Türkiye pazarlamasına geçmiş durumda" diye tepki gösterdi. 
Partisinin dünkü grup toplantısında Erdoğan'ı eleştiren Baykal, "Başbakan yaptığı işe ad koydu. Bu itiraftır. Benim bildiğim Başbakan ülke yönetir, tanıtımını yapar. Başbakan'ın asıl mesleği pazarlamacılık. Pazarlamacılığın meşru payı komisyondur. Türkiye'yi pazarlamanın meşru payı ne oluyor " diye sordu. 
İki Başbakanlık görevlisinin tutuklanmasına da değinen Baykal, "Başbakan'ın hukuk, adalet kavramları karşısındaki laubaliliğini gösteriyor. Bizzat Sayın Başbakan, Türkiye'ye yakışmıyor" ifadesini kullandı. 

'Hesabı sorulacak' 
Baykal, Galataport, Tüpraş ve Kuşadası Limanı özelleştirmelerine tepki gösterdiği için CHP'yi "sermaye ırkçılığı" ile suçlayan Erdoğan'a, "İsrail'de bir gazete 'Ofer gittiği her ülkede hükümetleri maymuna çeviriyor' diyor. Özelleştirme öncesi yapılanlar ortada. Bundan öte maymunluk var mı" karşılığını verdi. 
CHP'nin gensoru önergesinin bu hafta TBMM'de görüşüleceğini anımsatan Baykal, "Gün gelecek Meclis aritmetiği değişecek. Bunların hesabı Yüce Divan'da sorulacaktır" diye konuştu. 
Baykal, partisinin AB politikasını eleştiren yazarlarla medya yöneticilerine, "Eski solcular önce sağcı, şimdi yağcı oldular. Eskiden Rusya'ya yağcılık yaparlardı, şimdi AB'ye" suçlamasında bulundu. 
3 Ekim'de müzakere değil, tarama sürecinin başladığını ifade eden Baykal, taramadan sonra da hemen müzakerelere geçileceği sözünün doğru olmadığını söyledi. 

'Biz sevinemiyoruz' 
Türkiye'nin AB üyeliğinin, "ikinci sınıf üyelik olacağının yalın bir gerçek" olduğunu iddia eden Baykal, "Tavizler verilmesi sonrasında bayram yapmamızı istemek kimin hakkıdır Biz böyle ilişkiye sevinemiyoruz, sevinenlere mübarek olsun" dedi. 

Baykal, eşinin tek bileziğini Pakistan'daki depremzedelere gönderilmek üzere Pakistan Büyükelçisi Syed Iftikhar Hussain Shah'a veren Osman Nuri Günay'ı makamında kabul etti. Sonra Günay'ın hediye ettiği yörük kıyafetini giyerek gazetecilere poz verdi. 
Fotoğraf MUSTAFA İSTEMİ 



</TEXT>
</DOC>
