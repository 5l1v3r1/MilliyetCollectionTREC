<DOC>
<DOCNO> 398693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy24.html </URL>
<DATE> 2005/11/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Topuz Cumhurbaşkanlığı konusunda istişare teklifini ciddiye almıyoruz 
</HEADLINE>
<TEXT>

     CHP Grup Başkanvekili Ali Topuz, Başbakan Recep Tayyip Erdoğan’ın cumhurbaşkanlığı konusunda "5 artı 5" formülünü CHP ile istişare edebileceklerine ilişkin sözlerini 
     değerlendirirken, "Cumhurbaşkanlığı konusundaki istişare tekliflerini ciddiye almıyoruz. Çünkü bunu, bizden yararlanmak için yapıyorlar. Bu fırsatı onlara vermeyeceğiz" dedi. Topuz, BASK Genel Başkanı Resul Akay ve beraberindeki heyeti kabulünde, gazetecilerin sorularını yanıtladı. Başbakan Erdoğan’ın, "Cumhurbaşkanlığı konusunda 5 artı 5 formülünü CHP ile istişare edebileceklerine" ilişkin açıklamasını nasıl değerlendirdiği sorulan Topuz, AK Parti’nin her sıkıştığında CHP’yi kullanmak için çareler aradığını ileri sürdü. Hükümet ile aralarında çok ciddi görüş farkları olduğunu belirten Topuz, "Hükümet’in rejim anlayışından şikayetçiyiz. Laik, demokratik cumhuriyete olan karşıtlığından şikayetçiyiz. Rejimi çürütmeye çalışan davranışlarından şikayetçiyiz. Bu hükümete bu açılardan hiçbir güvenimiz kalmamıştır" diye konuştu. Rejim meselelerini, Anayasa değişikliğini ve cumhurbaşkanlığı konusunu, Hükümet’le bir masanın etrafında konuşmak için gerekli ortam olmadığını öne süren Topuz, bu ortamın AK Parti tarafından ortadan kaldırıldığını kaydetti. Hükümet’in rejim anlayışını ve Anayasa’ya bakışını "çarpık bulduklarını" ifade eden Topuz, şöyle konuştu "Bu tekliflerini ciddiye almıyoruz. Çünkü bunu, meseleleri çözmek, sıkıntıları aşmak için değil, bizden yararlanmak için yapıyorlar. Bu fırsatı onlara vermeyeceğiz. Anayasa’da değişiklik yapmak gerekiyorsa, bu iktidar işbaşından ayrıldıktan sonra yapacağız." 
     
     "ÜMMET MANTIĞI" 
     Ali Topuz, "Başbakan Erdoğan’ın, ’Türkiye’de insanları birbirine bağlayan ana unsurun din olduğu’ yönündeki açıklamasını nasıl değerlendiriyorsunuz " şeklindeki soru üzerine, bunun, din istismarının en yüksek düzeyde yapılması olduğunu söyledi. Topuz, "Eğer buraya sarılmazsanız, dinin gereklerini devlet içine sokmazsanız, bu devlet parçalanacaktır" denildiğini öne sürerek, "Bu, ümmet mantığıdır" diye konuştu. 
     Başbakan Erdoğan’ın konuşmasını hiç yadırgamadığını ifade eden Topuz, "Kendisi, yetişme biçimi açısından kontrolden, denetimden çıktığı zaman, bunları ortaya koyabilen bir anlayıştadır. Ne zaman yazılı metinler dışına çıksa, danışmanlarının etkisinden uzaklaşsa, yaşamı boyunca edindiği kimliğin ortaya çıkmasına yönelik açıklamalar yapıyor. Bu da onlardan bir tanesi" dedi. 
     Vatandaşların dini duygularına saygılı olduklarını belirten Topuz, "Başbakan’ın söylediği yolda yürüyecek olursak, akıbetimiz İran’ın bugünkü durumu bile değildir. İran’ın bundan 3-5 yıl öncesi durumudur... Başbakan’ın bu sözü, Cumhuriyet için bir talihsizliktir. 
     Sayın Erdoğan’a yakışmıyor demeyeceğim, çünkü ona yakışan bir tutumdur" şeklinde konuştu. 
     
     ESAT CANAN’IN ROJ TV’YE ÇIKMASI 
     Ulaştırma Bakanı Binali Yıldırım ile eşinin bir gazetede ayrı ayrı yemek yerken çekilmiş fotoğraflarının yer aldığı haberi gösteren Topuz, bunun, yeni bir toplumsal yapı arayışının sonucu olduğunu ileri sürdü. "Bu, çağdaş yürüyüşümüze karşı bir tavırdır geriye, ilkelliğe götüren bir tavırdır" diyen Topuz, AK Parti’nin özgürlük anlayışını eleştirdi. 
     Topuz, başka bir soru üzerine, Hakkari Milletvekili Esat Canan’ın Roj TV’de ne konuştuğunun ayrıntısıyla tespit edilmeye çalışıldığını, incelenme sonunda alınması gereken tedbir olursa, bunun alınacağını söyledi. 
     
</TEXT>
</DOC>
