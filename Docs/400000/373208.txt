<DOC>
<DOCNO> 373208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur58.html </URL>
<DATE> 2005/08/26/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Yaşlı kadının cesedini mezardan çıkardılar... 
</HEADLINE>
<TEXT>

     Gaziantep'te, 5 gün önce toprağa verilen yaşlı kadının cesedi, henüz kimlikleri belirlenemeyen kişilerce mezardan çıkarıldı. 
     Şeker hastalığı nedeniyle hayatını kaybeden ve Asri Mezarlık'ta toprağa verilen Nebile Erkurt'un 70 cesedinin mezardan çıkarıldığını fark eden mezarlık güvenlik görevlileri, olayı polise bildirdi. 
     Bunun üzerine olay yerine giden polisler ve nöbetçi cumhuriyet savcısı, ceset üzerinde ve mezarda incelemelerde bulundu. 
     İnceleme sırasında mezarın yanında uçucu madde ambalajları ve peçete ile cesedin mezardan çıkarılmasında kullanıldığı belirlenen kazma ve kürekler bulundu. Nebile Erkurt'un cesedi, incelemenin ardından morga kaldırıldı. 
     Bu arada, olayı öğrenen Nebile Erkurt'un oğlu Ökkeş Erkurt ve yakınları da mezarlığa geldi. Ökkeş Erkurt, annesinin mezarını dün ziyaret ettiklerini belirterek, ''Annemin mezarına fidan diktik. Mezara bakım yaparak buradan ayrıldık. Kimseyle bir düşmanlığımız yok ve olayı duyunca çok şaşırdım. Annemin cesedini mezardan kimin ne amaçla çıkardığını bilemiyorum. Bunu yapanlar insan olamazlar'' dedi. 
     Nebile Erkurt'un cesedini mezardan çıkaran kişi ya da kişilerin yakalanması için başlatılan soruşturma sürdürülüyor. 
     
</TEXT>
</DOC>
