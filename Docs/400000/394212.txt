<DOC>
<DOCNO> 394212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur49.html </URL>
<DATE> 2005/11/11/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
"Özürlüler Yasası ve Sosyal Haklar" meclis gündeminde 
</HEADLINE>
<TEXT>

     AK Parti İstanbul Milletvekili Lokman Ayva, Türkiye'nin, Özürlüler Yasası'ndan sonra özürlüler için yaşanılabilir bir ülke haline geleceğini söyledi. 
     Ayva, Bayrampaşa Belediyesi Fizik Tedavi ve Rehabilitasyon Merkezi'nce, belediyenin Kültür Salonu'nda düzenlenen ''Özürlüler Yasası ve Sosyal Haklar'' konulu konferansta, Özürlüler Yasası ile getirilen hakların çoğu Avrupa ülkesinde bulunmadığını kaydetti. 
     Lokman Ayva, ''Önemli olan, bu yasayla birlikte getirilen hakları öğrenmek ve bunlara sahip çıkmaktır. Biz de bunun için 3 Aralık'ta Türkiye genelinde 'Özürlüler Yasası Bilgi Yarışması' düzenlemeyi planlıyoruz'' dedi. 
     ''Türkiye, bu kanundan sonra özürlüler için yaşanılabilir bir ülke haline gelecek'' diyen Ayva, yasaya, 'özürlü', 'ağır özürlü' ve 'hafif özürlü' gibi tanımlar konulduğunu, kurulacak bakımevlerinde kalacak bakıma muhtaç ve sahipsiz özürlülerin her türlü ihtiyaçlarının karşılanacağını söyledi. 
     Ayva, bu yasayla birlikte özürlülerin hayatında iş, eğitim ve sağlık gibi konularda olumlu yönde değişiklikler olacağına inandığını ifade etti. 
     Konferansa, Bayrampaşa Belediye Başkanı Hüseyin Bürge de katıldı. 
     
</TEXT>
</DOC>
