<DOC>
<DOCNO> 384791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko26.html </URL>
<DATE> 2005/10/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Mustafa Parlak TÜPRAŞ'ın özelleştirilmesine ilişkin karar haftaya yetişir 
</HEADLINE>
<TEXT>

     Rekabet Kurumu Başkanı Mustafa Parlak, kurulun özelleştirilen kuruluşlar ile devralan teşebbüsleri geniş bir analize tutarak değerlendirme yaptığını bu yüzden alınan kararların zaman aldığını belirterek, ''TÜPRAŞ'ın özelleştirilmesine ilişkin karar, zannediyorum önümüzdeki hafta yetişir'' dedi. 
     Parlak, Ankara Üniversitesi Hukuk Fakültesi'nde düzenlenen ''4054 sayılı Rekabetin Korunması Hakkında Kanun ve Kanunda Değişiklik Yapılmasına İlişkin Taslak'' konulu panelde, gazetecilerin TÜPRAŞ ve ERDEMİR ihalesine ilişkin sorularını yanıtladı. 
     TÜPRAŞ ihalesine ilişkin Rekabet Kurumu'nun kararını bildirmesi için 1 aylık süresi olduğunu hatırlatan Parlak, bu 1 aylık süreyi de kullanmayı düşünmediklerini söyledi. 
     Ancak özelleştirilen teşebbüsün pazar içindeki durumu, bu teşebbüsün dikey entegrasyon içinde bulunduğu dağıtım ve üretim pazarlarındaki sektörlerin durumu, alıcı teşebbüslerinde de durumlarının dikkatle incelenmek suretiyle geniş bir analize tabi tutarak, değerlendirme yaptıklarını anlatan Parlak, şunları kaydetti 
     ''Bu işleme bakıp bu iyidir, bu kötüdür diyerek değerlendirme yapmıyoruz. Rekabeti hangi alanda ne şekilde bozup, bozmayacağını, bozacaksa hangi önlemlerin alınması gerektiği konusunda değerlendirme yapmak suretiyle karar verilecektir. O bakımdan arzu ettiğimiz sürede sonuçlandıramıyoruz. Doğal olarak bu bir süre alıyor. Ancak zannediyorum TÜPRAŞ ihalesine ilişkin karar, önümüzdeki hafta yetişir.'' 
     
     ERDEMİR İHALESİ 

     ERDEMİR ihalesine ilişkin sonucun Rekabet Kurumu'na gelip gelmediğine ilişkin bir soru üzerine de, ERDEMİR ihalesinin sonucunun Kuruma hemen geldiğini söyledi. 
     Parlak, ihalelere ilişkin, sadece özelleştirme sonrası özelleşen teşebbüsün devralacak teşebbüs tarafından devralınması halinde piyasada rekabetin ne şekilde etkileneceğini değil, kamu tekellerinin özelleştirilmesi esnasında özel tekel yaratılsa bile, yoğunlaşmaya meydan verilmemesine önem verdiklerini anlatırken, bu oluşurken de piyasada rekabeti bozmayacak şekilde yapılanmayı sağlayacak önerileri getirmek suretiyle bir değerlendirme yaptıklarını kaydetti. ''ERDEMİR'le ilgili bir sorun yaşanacağını düşünmüyorum'' diyen Parlak, Erdemir'in zaten iç pazardaki payının yüzde 50'nin altında olduğunu ve yüzde 50'nin üzerindeki miktarın da Türkiye'ye dışarından ithal edildiğini hatırlattı. 
     ERDEMİR'in ithal ikamesi olan bir ürün ürettiğine işaret eden Parlak, teşebbüsün yanı sıra bunu doğrudan devralan açısından da değerlendirme yapılacağını ve bunun da süresi içinde gerçekleşeceğini bildirdi. 
     
     STAR TV'NİN SATIŞINDA TEKELLEŞME İDDİALARI 

     Bir gazetecinin Star TV'nin satışına ilişkin tekelleşme iddialarının bulunduğunu belirterek, bunu nasıl değerlendirdiğini sorması üzerine de Parlak, şunları söyledi 
     ''Tabii ilk bakışta bu değerlendirmenin nasıl yapıldığını bilmiyorum ama biz herkesin aklından geçen bütün hususları en ince detayına kadar inceliyoruz. Yani bu Star TV'nin özelleştirilmesi esnasında bu televizyonu alan grubun bu pazardaki durumu, bu pazarın genel durumu, bu pazarda faaliyet gösteren bütün televizyonların sahip olduğu pazar payı ile bu televizyonu alan teşebbüsün pazar payına bakmak suretiyle bir tekelleşmeye yol açar mı açmaz mı onu değerlendirmesini tabii ki herkesten daha fazla biz yapıyoruz. Öyle bir şey olduğu zaman gerekeni söyleriz.'' 
     
     ''AB'YE EN HAZIR KURUMUZ'' 

     Rekabet Kurumu Başkanı Parlak, yapılan toplantının da AB ile müzakere sürecinde olan Türkiye açısından önemli olduğunu belirterek, ''Rekabet Kurumu, AB müzakere sürecine hazırlık açısından Türkiye'de en hazır olan kurumlardan bir tanesidir'' dedi. 
     Rekabet Kurumu'nun 8 yıl içinde kaydettiği mesafenin uyum sürecinde kaydettiği mesafe açısından örnek bir olay olarak AB tarafından değerlendirilecek nitelikte olduğu görüşünü savunan Parlak, ''Buna rağmen biz müzakere sürecinde hiç bir eksiğimizin olmaması, geçtiğimiz yıllarda AB'de yapılan düzenlemelerin de Türkiye şartlarında yeniden değerlendirilerek, mevzuatımıza aktarılması, bizim 8 yıllık deneyimimizde elde edilen kazanımların da bu mevzuata aktarılması konusunda büyük bir hazırlık yaptık, İnşallah en kısa sürede AB'ye tam uyumlu bir mevzuatı şekillendirmiş olacağız'' diye konuştu. 
     
     "KANUNDA DAHA GENİŞ VE DAHA RADİKAL DÜZENLEMELER YAPILMALIDIR" 

     Rekabet Kurumu Başkanı Mustafa Parlak, 3 Ekim'de AB müzakere sürecinin başlamış olmasının Rekabet Kanunu'ndaki değişiklik sürecini daha da hızlandırdığını bildirdi. 
     Banka ve Ticaret Hukuku Araştırma Enstitüsü tarafından, Ankara Üniversitesi Hukuk Fakültesi'nde düzenlenen "4054 sayılı Rekabetin Korunması Hakkında Kanun ve Kanunda Değişiklik Yapılmasına İlişkin Taslak" konulu panelde konuşan Parlak, panelde yapılan eleştiriler ve önerilerin, kanun taslağının şekillenmesinde etkili rol oynayacağını söyledi. 
     Rekabet Kanunu'nun Türkiye açısından önemli bir düzenleme olduğunu vurgulayan Parlak, rekabet hukukunun da, hukuk fakültelerine zorunlu ders olarak konulması gerektiğini belirtti. 
     Rekabet hukukunun geçmişinin ABD'de 100 yıl, AB ülkelerinde ise 50 yıl olmasına rağmen, Türkiye'deki geçmişinin 10 yıl olduğuna işaret eden Parlak, Rekabet Kanunu'na ihtiyaç duyulmasının ana nedenlerinin, serbest piyasa ekonomisine geçiş ile AB'ye giriş sürecindeki uyum çalışmaları olduğunu kaydetti. Mustafa Parlak, kanun değişikliği ile ilgili şu değerlendirmede bulundu 
     "Bu kanunun uygulanmasında geçen 8 yıllık sürede, geniş bir değişiklik ihtiyacı ortaya çıkmıştır. Elde edilen deneyim sonucunda kanunun daha etkin ve caydırıcı olması, ihlallerin bir an önce kabul edilerek rekabetin kısa sürede bir önce tesis edilmesi, savunma hakkı oluşturularak, soruşturma sürecinin kısaltılması, uzlaşma mekanizmaları geliştirilerek uygulamaya hız ve güç kazandırılması, kaynak ve zaman israfının önlenerek ülke ekonomisine katkı sağlayacak düzenlemelerin yapılması ihtiyacı ortaya çıkmıştır. İdari yargı kararları da, bu değişikliğe neden olarak bize yol gösterici olmuştur." 
     
     BU ZAMANA KADAR YAPILAN DEĞİŞİKLİKLER 

     Türkiye'nin AB'ye uyumlu bir rekabet kanununa sahip olması gerektiğini de vurgulayan Parlak, OECD gözden geçirme sürecinin de kanunun değiştirilmesinde kendilerine yol gösterdiğini ve kurumun zayıf ve güçlü yönlerinin tespitinde etkili olduğunu kaydetti. 
     Parlak, bu zamana kadar, Kurumun yerinde incelemelerinin engellenmesi durumunda Sulh Ceza Hakimliği'ne başvuruda bulunulması, cezaların tahsilini yeniden düzenleyerek hızlandırılması, kurum gelirlerine ilişkin düzenlemeler yapılması, Kurul kararlarının Resmi Gazete yerine internet sayfasında yayımlanması, birleşme ve devralmalarla ilgili bildirim sürelerinin belirsizliğinin giderilmesi, üye sayısının 11'den 7'ye düşürülmesi, uzman hukukçu alımı gibi konularda kanunda değişiklikler yaptıklarını hatırlattı. 
     Ancak, bu düzenlemelerin yeterli olmadığına işaret eden Parlak, daha geniş ve daha radikal düzenlemeler yapılması gerektiğini vurguladı. 
     
     DEĞİŞİKLİKLER NE GETİRİYOR 

     Rekabet Kurumu Başkan Yardımcısı İsmail Hakkı Karakelle de "4054 sayılı Rekabetin Korunması Hakkında Kanunda Değişiklik Yapılmasına İlişkin Taslak" hakkında bilgi vererek, yapılması öngörülen değişikleri anlattı. 
     Taslakta mevcut hakim durum tanımının, bütün hakim durum olasılıklarını içermemesi ve "kurumun hareket alanını kısıtlıyor" olması nedeniyle kaldırılmasının önerildiğine işaret eden Karakelle, teşebbüs kavramının da ihtiyacı karşılamaktan uzak olduğunu kaydetti. Kanunda birleşme ve devralmalar yerine "yoğunlaşma"ya ilişkin usul ve hükümlerin daha net ve açık şekilde belirlenmesi gerektiğini ifade eden Karakelle, kamu idaresinin tüzüklerinde de Rekabet Kurumu'nun görüşünün alınmasını hedeflediklerini söyledi. 
     Karakelle, taslak ile ciroyla orantılı süreli para cezaları, yerinde incelemelerin engellenmesine eylem cezası, süreli para cezalarının dönemsel tahsili, pişmanlık uygulamalarına olanak sağlanmasının hedeflendiğini belirtirken, soruşturma sürelerinin kısaltılarak, ön araştırma yetki ve sürelerde değişiklik yapılması gerektiğini kaydetti. 
     Rekabet Derneği Başkanı Erdal Türkkan da, rekabetin ve AB'ye uyumlu rekabet kanununun önemine işaret ederek, Türkiye'de bir rekabet enstitüsünün oluşturulması gerektiğini söyledi. 
     
</TEXT>
</DOC>
