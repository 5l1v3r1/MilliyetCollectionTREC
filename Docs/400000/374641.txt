<DOC>
<DOCNO> 374641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/gunes.html </URL>
<DATE> 2005/09/01/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
3 Ekim şimdiden kutlanmaya başladı 
</HEADLINE>
<TEXT>


Dün piyasalar coşkuluydu. Malum piyasalar 3 Ekim'deki AB müzakerelerinin başlamasına kilitlendi. Eğer müzakereler başlarsa piyasalar yeniden çıkış trendine girecek. Yok eğer bir terslik olur da iş uzarsa, piyasaların morali bozulacak ve tabii gevşemeler yaşanacak. Kıbrıs konusundaki Avrupa'dan gelen açıklamalar umut yaratınca borsa da şenlendi. 
Piyasaların son bir haftadır bununla yatıp kalkması son derece normal. Çünkü 3 Ekim gerçekten önemli bir tarih. Tam üyelik müzakereleri hemen başlarsa süre ne kadar uzarsa uzasın Türkiye farklı bir limana yelken açmış olacak. Aksi halde engebeli tarlalarda idman sürecek. 
Bu haftaki AB Dışişleri bakanlarının toplantısında Türkiye konusunda kesin bir ifade çıkmayabilir. Her zaman olduğu gibi, yokuşu gösteren ama çıkış yolunun da açık olduğu anlamında bir söylem beklenmeli. Zaten beklenen de Türkiye'nin hemen üye alınmasından çok, alır gibi yapılması değil mi 
Yine de olumsuz senaryoyu değerlendirelim. Diyelim ki, bir biçimde 3 Ekim'de müzakereler başlamadı. Bu durumda iki gelişme yaşanır. Birincisi, içeride park etmiş olan sıcak paranın bir kısmı terk eder. Böylece hem borsa, hem de bono fiyatları ciddi biçimde düşerken, kur yukarı fırlar. Ancak bu etki bizce çok kalıcı olmaz. Orta vadede istikrar programına sıkı sıkıya bağlı kalınırsa çalkantı bir süre sonra durulur. Üstelik yükselen kurun dış denge üzerinde olumlu etkisi bile olur. İkincisi ve daha önemlisi, yabancı sermaye gelişinde aksama olur. Ancak ülkemize yabancı sermaye sadece AB'ye tam üyelik perspektifi nedeniyle akmıyor. Düşen enflasyondan tutun da, birçok yapısal reformun tamamlanmasına dek birçok etmen rol oynuyor. Nihayet, zaten kimse Türkiye'nin çok yakın gelecekte tam üye olmasını beklemiyor. Dolayısıyla, bu durumda fazla endişeye gerek kalmıyor. 
Peki, çıkan sermaye ne kadar sürede çıkar Veya ne kadar çıkar Açıkça belirtelim, çıkış kısa bir sürede ve ciddi miktarda olur. Ortalığı da allak bullak eder. Yani hafif bir gevşeme değil, bayağı çöküşler yaşanır. Mesela başta borsada yüklü satışlar olur. Çünkü malum borsa yabancıların payının yüksek ve beklentilerin daha fazla etkili olduğu bir piyasadır. Bono piyasası biraz daha az etkilenir. Çünkü enflasyon beklentisi değişmeyebilir. Fakat her şeye rağmen dalgalı kur bir supaptır. Ve programdan kayma olmadığı sürece, sıkı para politikasıyla mali disiplin de sürdükçe, uzun vadede bir sıkıntı yaşanmaz. 
Diyelim ki, bunların hiçbiri olmadı. Ve 3 Ekim'de müzakereler başladı. İşte seyredin o zaman mali piyasaları Daha dün görünen manzara bir başlangıç. Tam bir havalanma yaşanacak demektir. Ya sonra Sonra piyasaların satın alacağı bir beklenti yahut senaryo kalmayacak. Makroekonomik veriler etkili olacak. 2006'ya girerken ekonomide ciddi yavaşlama sinyalleri gözlendiğini de ekleyelim. 



</TEXT>
</DOC>
