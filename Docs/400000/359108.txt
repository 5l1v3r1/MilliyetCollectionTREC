<DOC>
<DOCNO> 359108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur43.html </URL>
<DATE> 2005/07/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yatağan'da içme suyuna foseptik suyu karışmış 
</HEADLINE>
<TEXT>

     Muğla İl Sağlık Müdür Yardımcısı İsmail Hakkı Timur, 15 noktadan alınan su numunelerinden 4’ünün kirli olduğunun belirlendiğini ifade ederek, "Kirli olduğu belirlenen içme suyuna foseptik suyunun karıştığı tespit edildi" dedi. 
     Timur, düzenlediği basın toplantısında, Yatağan’da ishal, ateş, mide bulantısı ve kusma şikayetleriyle hastanelere yapılan başvurular üzerine, İl Sağlık Müdürlüğü ekiplerinin Yatağan’daki şebeke suyundan numuneler aldığını bildirdi. 
     Şebekenin çeşitli noktalarından ilk etapta 15 su numunesinin alındığını ve Muğla İl Halk Sağlığı Laboratuvarı’na gönderilerek analizlerinin yapıldığını ifade eden Timur, şöyle konuştu 
     "Analizler sonucunda, 4 noktadan alınan su örneklerinin kirli olduğunu, bunun nedeninin içme suyuna foseptik suyunun karışması olduğunu belirledik. Şebeke ve ticari amaçlı sulardan alınan 11 numunenin kimyasal analiz bulgularının normal olduğu tespit edildi. 
     Yakın zamanda bölgeye aşırı yağmur yağmıştı. Bu yüzden içme suyuna genel anlamda foseptik suyu karışmış olabilir." Timur, hastanelere ishal, karın ağrısı ve yüksek ateş şikayetiyle başvuranların sayısının, son belirlemelere göre 452’ye ulaştığını belirterek, hastanelere gelenlerden 58’inin yatarak tedavi gördüğünü, geri kalanın da ayakta tedavi edildiğini bildirdi. 
     Timur, "Bugün itibariyle Yatağan, Muğla ve Menteşe Devlet hastanelerinde bulunan 58 hastadan 27’si taburcu olurken, 31 hastanın tedavisine devam ediliyor. Hastaneye başvuranlar arasında durumu ağır olan yok" diye konuştu. 
     Vatandaşların suları kaynatarak içmelerini, çiğ yenilen sebze ve meyveleri 15-20 dakika klorlu suda beklettikten sonra tüketmelerini isteyen Timur, bölgedeki su kaynaklarında gerekli ilaçlama çalışmalarının yapıldığını kaydetti. 
     
</TEXT>
</DOC>
