<DOC>
<DOCNO> 363825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yazar/sazak.html </URL>
<DATE> 2005/07/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Göcek'i koruyalım 
</HEADLINE>
<TEXT>


Karadeniz'de deniz dolgusuyla yol inşaatına karşı çıkan, otoyolun Rize-Artvin kıyılarını yok etmesine karşı 'hukuk savaşı' veren avukat Cihan Eren, bu mücadeleyi canıyla ödedi. 
Eren, 18 Nisan'da memleketi olan Rize'nin Fındıklı ilçesinde silahlı saldırıya uğramıştı. Çevre dostu avukatı kurtarmak mümkün olmadı ve dün toprağa verildi. 
Kıyı yağmasına, çevre katliamına 'dur' denilemeyen ülkemizde sıranın 'çevreci katliamına' gelmiş olması hazindir. Böylesine 'utanç verici' yöntemlere Kolombiya gibi uyuşturucu baronlarının kol gezdiği ülkelerde başvurulur. Ancak Türkiye'deki çetelerin, mafyanın da onlardan farkı yok. Karadeniz'de sahilin betonlaşmasına karşı çıkan avukat Eren'i öldüren tetikçi, 'Kurtlar Vadisi'nden esinlendiğini söylemiş. 
Vahşi ve açgözlü rantçılar, ülke kaynaklarını talan ediyor. 
Karşı koyanları da acımasızca öldürüyor. 
Mafyanın gözü kara, çünkü biliyor ki, 'devlet eliyle' yapılan bu yağmalama karşısında çevreci bir avukatı kimler koruyacak 
Devlet mi 
Savcılar, polisler mi 
Ankara'daki siyasiler mi 
Dürüst ve namuslu bir avukat doğru bildiği yolda hukuk mücadelesi verdi ve hayatından oldu. Burası Türkiye, haklı olmak yetmiyor. 
Kıyı yağması Ege'de Akdeniz'in son güzelliklerini yok ediyor. 
Radikal'de Türker Alkan, Datça Mesudiye koylarındaki kaçak yapılaşmayı yazdı. jandarmanın, belediyenin, özel çevre korumanın, valiliklerin gözü önünde SİT alanları molozlaşıyor. Çarpık yapılar işgal ediyor sahilleri. 
Göcek'ten de kötü haberler geliyor. 
Dünyanın en gözde yat merkezlerinden olacak Göcek koyları kirlendi. 3 adet marina yetmiyormuş gibi şimdi de 'Etibank arazisi' diye bilinen 121 dönümlük sahil arazisi ihaleye çıkarılmış. Arazi imar planında 'kamu alanı' olarak görülmesine karşın turistik işletme amacıyla kullanılacakmış. 16 Haziran'da 300 bin YTL gibi hayli düşük bedelle yapılan ilk ihale Göcek Belediyesi'nden gizlenmiş. Belediye burayı alıp gençlere yönelik kültürel ve sportif 'hizmet alanı' şeklinde düzenlemekten yana. Üzerinde asırlık çam, palmiye ve meyve ağaçları bulunan 'Etibank arazisi'ni turistik tesis ve marinaya çevirmeye Göcek Kent Meclisi üyeleri şiddetle karşı çıkıyorlar. 
Göcek koyları, birkaç yıl önce de karadan yol getirme ve orman içine villa otel yapma peşindeki rantçıkların istilasına uğramıştı. 
Çevreciler o zaman bu girişimi önlemişlerdi. 
AKP iktidarında 'yağmacılar' harekete geçti. 
Göcek'i korumalıyız. 



</TEXT>
</DOC>
