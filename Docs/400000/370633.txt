<DOC>
<DOCNO> 370633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo16.html </URL>
<DATE> 2005/08/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Milliler, 2006 yolunda son provaya çıkıyor İşte muhtemel 11'ler 
</HEADLINE>
<TEXT>

     
Türkiye, Danimarka maçı öncesi son provasında Sofya'da Bulgaristan'la oynuyor. Teknik direktör Fatih Terim 9 yıl sonra Milli Takım’ın başında sahaya çıkıyor. Kral Hakan Şükür 11 aylık aradan sonra Ay-Yıldızlı formaya yeniden kavuşuyor. Emekter Bülent Korkmaz ise Ay-Yıldızlı formaya bu maçla veda ediyor 


     
     Büyük heyecan 

     Milli Takım’ın bugün Bulgaristan ile yapacağı mücadele özellikle iki ismi oldukça heyecanlandırıyor. Ay - Yıldızlı ekibimizin teknik direktörü Fatih Terim, 9 yılı aşkın bir aradan sonra A Milli Futbol Takımı’nın başında sahaya çıkacak. Milliler’in başında son sınavını 1996 yılında İngiltere’de düzenlenen Avrupa Şampiyonası Finalleri’nde, 19 Haziran 1996’da Danimarka karşısında veren Terim, aradan geçen 9 yılı aşkın sürenin ardından bugünkü Bulgaristan maçıyla yeniden bu heyecanı saha içinde yaşamaya başlayacak. 
     
     Terim, güçlü bir orta saha istiyor 

     Fatih Terim'in, Galatasaray ile UEFA Kupası'nı kazandığı dönemdeki oyun sistemini millilere uygulatmayı planladığı ve ilk olarak orta sahayı güçlendirerek işe başlayacağı belirtildi. 
     Bulgaristan karşılaşmasında farklı oyun kurguları denemeye hazırlanan tecrübeli teknik adamın, Emre, Hasan Şaş ve Gökdeniz gibi oyuncuları göbekte değerlendirip, koşan bir ekip yaratmayı planladığı öğrenildi. 
     Terim, dokuz yıllık bir aradan sonra yeniden Milli Takım'a dönmenin kendisini heyecanlandırdığını açıkladı. Milli Takım teknik patronu "Bülent ile beraber 19 kişiyle geldik, hepsini sırasıyla sahaya çıkaracağız. Maçta milli duygularımız ve takım uyumu içerisinde hareket edeceğiz. Amacımız iyi başlamak. Yanlışlarımız varsa, onları birlikte çalışarak düzeltmek" dedi. 
     Milli Takım da Halil, Tuncay ve Yıldıray bugün Bulgaristan'a karşı forma giyemeyecek. Fatih Tekke'nin ise hastalandığı ve kesin durumunun maç saatinde belli olacağı bildirildi. 
     
     Özlem bitiyor 

     Galatasaray’ın tecrübeli golcüsü Hakan Şükür’ün 1 yıla yaklaşan milli takım hasreti de bugün son bulacak. Milli Takımlar Teknik Direktörü Fatih Terim tarafından Bulgaristan ile oynanacak özel maçın aday kadrosuna alınan deneyimli futbolcu, 346 gün sonra Ay-Yıldızlı formayı giymeye hazırlanıyor. En son 4 Eylül 2004’te Avni Aker Stadı’nda Gürcistan ile 1-1 berabere kaldığımız karşılaşmada sahaya çıkan Hakan Şükür, 8 Eylül’de Yunanistan ile yapılan maçta ise sürpriz biçimde yer almamıştı. Ersun Yanal daha sonra oynanan 7 maçta da Hakan’a şans vermemişti. 
Bulgaristan Petkov, Topozakov, V.İliev, T.Silva, Kishikhev, Yankov, Georgiev, Kambrov, Lazarov, Berbatov, M.Petrov. 
Türkiye Rüştü, Tolga, Bülent Deniz , İ.Toraman, Hamit, Gökdeniz, Koray, Emre, H.Şaş Ümit Özat , Fatih Tekke, Hakan Şükür. 
Stat National. 
Yayın NTV. 
Saat 20.00. 
Hakemler Christoforos Zografos, Dmitris Bersis, Andreas Paspaliaris Yun. 

     
     Bülent Korkmaz veda ediyor 

     Türk Futbolu’nun emektar kaptanı Bülent Korkmaz, A Milli Futbol Takımı’na bugün veda edecek. Bülent, Türkiye ile Bulgaristan arasında bugün Sofya’da yapılacak özel maçla birlikte, 15 yıl formasını giydiği A Milli Takım’da jübilesini yapacak. Korkmaz, Fatih Terim’in jestiyle, son kez sahaya kaptan olarak çıkacak ve karşılaşmanın ilk dakikalarında forma giyecek. 
     
     Hakan Stres altındayım 

     346 gün sonra yeniden Milli Takım forması giymeye hazırlanan Hakan Şükür çok sıkıntılı günler geçirdiğini söyledi. Tecrübeli golcü, Ersun Yanal'ın Ay - Yıldızlı ekibin başına geçmesinin ardından hak ettiği bir dönemde Milli Takım'a alınmamasının kendisini olumsuz etkilediğini belirtip, "Çok sıkıntılı günler yaşadım. Bu ayrılıktan sonra yeniden Milli Takım'a davet edilmem beni daha da strese soktu. Şimdi çok ağır bir sorumluluk, misyon yüklendim. Bunun altından kalkabilir miyim, bilmiyorum" dedi. Fatih Terim'in, tecrübeli golcüyü ikinci yarıda sahaya sürmesi bekleniyor. 
     
     Gökdeniz’in keyfi kaçtı 

     Trabzonspor’un milli oyuncusu Gökdeniz’in dün moralinin bozuk olduğu gözlendi. Akçaabat Sebatspor - Kayserispor maçındaki bahis olayında kendisinin ve eşinin isminin geçmesi bu oyuncuya cezayı gündeme getirmişti. İşin ilginç tarafı ise Türkiye Futbol Federasyonu bugün maçtan önce bu olayı tartışacak ve muhtemelen milli oyuncuyu disiplin kuruluna sevkedecek. Bu arada Levent Bıçakcı ise dün gece geç saatlerde Sofya’ya geldi. 
     
     
     411. randevu 

     2006 Dünya Kupası Finalleri'ne kalabilmek için ter döken A Milli Takımımız, bugün özel maçta Bulgaristan karşısında 411. sınavını verecek. Ay - Yıldızlılar, 82 yıllık tarihinde oynadığı 410 karşılaşmada 139 galibiyet, 94 beraberlik alırken, 177 kez de rakiplerine yenildi. Milli Takımımız bu karşılaşmalarda toplam 515 gol attı, kalesinde 648 gol gördü. 
     Milliler, en son karşılaşmasında 8 Haziran'da 18. Dünya Kupası Elemeleri'nde Başkent Almatı'da Kazakistan'ı 6-0 yenmişti. 
     
     Bulgarlar üstün 

     Milliler, Bulgaristan ile 21. karşılaşmasını oynayacak. A Milli Takım, geride kalan 20 maçta 5 galibiyet alırken, rakibine 9 kez teslim oldu. 6 maç 
     
     Rakiplere sıkı takip 

     Milli Takımımız’ın Dünya Kupası eleme grubundaki rakipleri Danimarka ile Ukrayna takibe alındı. Terim’in yardımcıları Müfit Erkasap ve Şükrü Hanedan’ın iki ekibi de izleyeceği ve Terim’e ayrıntılı bir rapor verecekleri ileri sürüldü. Bu arada ekibimizin Sofya’ya gelişinin ardından Bulgar polisi alarma geçti. 
     
     Yeni menacer Cezmi Turan 

     Milli takımlar Genel Menaceri Can Çobanoğlu’nun sözleşmesinin feshedilmesinin ardından göreve kimin geleceği merak konusu olmuştu. Dün yapılan açıklamada konu netlik kazandı. Ay-Yıldızlı ekibin menacerliğine Cezmi Turan’ın getirildiği bildirildi. 

     
</TEXT>
</DOC>
