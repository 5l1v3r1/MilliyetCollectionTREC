<DOC>
<DOCNO> 366645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun16.html </URL>
<DATE> 2005/08/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Chirac da Villepin gibi Tanıma olmadan müzakere düşünülemez 
</HEADLINE>
<TEXT>

     Fransa Cumhurbaşkanı Jacques Chirac, Türkiye’nin Rum Kesimini tanımaması halinde üyelik müzakerelerinin başlamayacağını söyleyen Başbakan Dominique de Villepin’i destekledi. Chirac, "Başbakanın dediği gibi birliğin üyelerinden birini tanımayan bir ülke ile müzakerelerin açılması düşünülemez" dedi. 
     Dominique de Villepin’in Türkiye’de rahatsızlık yaratan açıklamalarının ardından Fransa’da toplanan Bakanlar Kurulu’nda konuşan Cumhurbaşkanı Chirac, de Villepin’in tutumuna destek verdi. 
     Chirac, özetle "Başbakanın dediği gibi birliğin üyelerinden birini tanımayan bir ülke ile müzakerelerin açılması düşünülemez" dedi. 
     
     Le Figaro Chirac, hiçbir zaman bu kadar ileriye gitmemişti 

     Le Figaro gazetesi, bazı bakanlara dayanarak Chirac’in Bakanlar Kurulu’ndaki konuşmasını aktardı. Gazete, Chirac’ın sözlerini değerlendirirken "Devlet Başkanı hiçbir zaman o kadar ileriye gitmemişti" yorumunu yaptı. 
     Gazete şunları yazdı 
     "Devlet Başkanı hiç zaman o kadar ileriye gitmemişti. Ankara ile müzakerelerin açılmasından yana olan Chirac, bu çok hassas konuda partisi ile doğrudan muhalefet içinde. UMP iktidardaki parti ise, Nicolas Sarkozy’in başkanlığı altında Türkiye’nin Birliği’ne katılmasını resmen karşı çıktı. Sağda çok izole olan Jacques Chirac, Türkiye sorununun Avrupa anayasası referandumu kampanyasını zehirlemesine karşın aynı görüşü savunmaya devam etti". 
     Ancak Chirac’ın Haziran ortasında Brüksel’de yapılan AB Zirvesi’nde genişleme sorununu çok net bir biçimde dile getirdiğini kaydeden gazete, Türkiye’de Ek Protokol’ün imzalanmasının ertesinde hükümetin de tüm muhalefet partilerinden eleştiri aldığına dikkat çekti. AKP’nin 2007 yılında yapılacak cumhurbaşkanlığı ve genel seçimler nedeniyle eleştirelere kulak asmamaya devam edemeyeceğini savunan gazete, Ankara’nın Güney Kıbrıs’ı tanımama pozisyonunu sürdürmesinin beklenebileceğini yazdı. 
     
     FINANCIAL TIMES'TAN KIBRIS EKİ 

     Bu arada, İngiliz ekonomi gazetesi Financial Times ise, bugün 4 sayfalık bir Kıbrıs özel eki yayımladı. Ağırlıklı olarak adanın güneyinin ele alındığı ekte, ekonomi, yatırım, turizm gibi başlıklar öne çıkıyor. 
     Başsayfada ise siyasi alandaki kilitlenmenin sürdüğüne şu satırlarla dikkat çekiliyor "Bazı gözlemcilere göre, Cumhurbaşkanı Tasos Papadopoulos, Kıbrıslı Türklerin eşit haklara sahip olmaktan çok, azınlık muamelesi görecekleri üniter devlet modelini canlandırmaktan yana. İkinci tercihi ise adadaki bölünmüşlüğün bugünkü gibi devamı." Financial Times'ın Kıbrıs ekinde, adanının iki tarafındaki emlak piyasasında son dönemde görülen hareketlilik de yorumlanmış. 
     "Avrupa Birliği'ne katılımın emlak piyasasına olumlu etkisini adanın iki tarafında da görmek mümkün. Güneyde, yabancılar son üç yıldır, yıllık 300 milyon sterlin gayrimenkul yatırımı yapıyor Emlak fiyatlarının yüzde 40 daha düşük olduğu Kuzey'deki rakamlar tam olarak bilinmiyor. Ancak kıyı şeridi boyunca uzanan villa ve apartmanlara bakarak, bir canlılık yaşandığını söylemek mümkün. 
     "Kıbrıslı Türk yetkililere göre, geçen yıl 5 bin yazlık inşa edilmiş. Ancak buradaki inşaat patlaması, Rumlara ait arazileri de kapsadığından, iki taraf arasındaki ilişkileri de daha da germiş gibi görünüyor." 
     
</TEXT>
</DOC>
