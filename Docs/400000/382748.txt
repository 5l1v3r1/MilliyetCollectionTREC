<DOC>
<DOCNO> 382748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/spo11.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih tekerür etmedi 
</HEADLINE>
<TEXT>


Kritik İRFAN KURTULMUŞ 


Kulüp tarihinin en kritik dönemeçlerinden birinden geçen Kartal, yaslı gittiği İsveç'ten şen döndü. Rıza Çalımbay için "tamam mı, devam mı" anlamı taşıması nedeniyle önemi daha da artan mücadele, tereyağından kıl çeker gibi kolay bir şekilde kazanıldı. Beşiktaş, tüm moralsizliğine rağmen Malmö'ye futbol dersi vererek, UEFA Kupası'nda gruplara kalmayı garantiledi. Taraftarının gönlünü alıp, zorlu lig ve Avrupa yarışı için özgüven kazandı. 
Rıza Çalımbay'ın öğrencileri, Ankaraspor maçının aksine, büyük bir kazanma isteği ve arzusu içinde başlama düdüğüyle birlikte rakibinin üstüne çökmeye başladı. Sergen, Youla, Ahmed Hassan ve Okan'la Malmö'ye orta sahada göz açtırmayan Siyah - Beyazlılar, ilk yarıda iki gol bularak, devreye gönül rahatlığı içinde gitti. Sadece fizik gücüne dayalı bir oyun sistemi benimseyen Malmö karşısında akıllı bir taktikle sahaya yayılan Kartal, rakibin zaafını iyi değerlendirip, yerden araya atılan hızlı toplarla karşı defans düzenini alt üst etti. Özellikle Youla müthiş sprinter özelliğiyle klasını kanıtlayıp, ilk maçta kendisini protesto eden taraftarlara mesaj gönderdi. Kaleci Cordoba'dan Çağdaş'a, Kleberson'dan Ali Güneş'e kadar herkes görevini başarıyla yerine getirip, zor anlarda sorumluluk alma bilinci taşıdıklarını gösterdi. 
Dört maç sonra kötü gidişine Kuzey deplasmanında set çeken Siyah - Beyazlılar için bu mücadele farklı anlamlar da taşıyordu. Bundan 15 yıl, 10 gün önce aynı stadda "İsveç'te yılın golü seçilen" Recep'in kendi kalesine attığı sayıyla rakibine 3-2 yenilen Kartal, bu kez sahadan başı dik ayrıldı. Tarihi rövanş da, Malmö için evinde ödetilen acı bir faturayla alınarak, hesap kapanmış oldu. 



</TEXT>
</DOC>
