<DOC>
<DOCNO> 385067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy11.html </URL>
<DATE> 2005/10/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan Ek Protokol'ün TBMM'ye getirilmesini görüşeceğiz 
</HEADLINE>
<TEXT>

     Başbakan Recep Tayyip Erdoğan, Avrupa Birliği AB Ek Protokol'ün TBMM'ye getirilmesine ilişkin, ''Bu konuyu Bakanlar Kurulu'nda arkadaşlarla görüşeceğiz. Onun 'timing'i noktasında kararı ondan sonra vereceğiz'' dedi. 
     Erdoğan, AB Komisyonu'nun Genişlemeden Sorumlu Üyesi Olli Rehn ile Atatürk Havalimanı'nda görüştükten sonra basına yaptığı açıklamada, Rehn'in bugün İstanbul'da bazı görüşmelerde bulunacağını hatırlatarak, bu arada kendisinin de Rehn ile kısa ve özet görüşme fırsatı bulduğunu söyledi. 
     Son müzakere sürecinde gösterdikleri dostça destek ve ilgiden dolayı Rehn'e teşekkür eden Başbakan Erdoğan, şunları kaydetti 
     ''Bundan sonra gerek tarama, gerekse müzakere sürecinde birlikte o zorlu süreci kolay kılacak çalışmalar yapacağımıza inanıyoruz. Yolumuz, şüphesiz ki birçok sıkıntılarda dolu olacak. Ama bu sıkıntıları birlikte, adeta bir aile yapısı içerisinde dostça yapacağımız görüşmelerle aşacağımıza inanıyoruz. Çünkü önümüzde çok ciddi tecrübeler var. 25 ülkenin yaşadığı tecrübeler var. Bu tecrübelerden de istifade etmek suretiyle, aynı zamanda yaklaşık 10 yıllık bir gümrük birliği deneyimimiz var.'' Erdoğan, bu tecrübeler nedeniyle Türkiye'deki kurumların AB'ye entegrasyonunun kolay olacağını vurgulayarak, bu temenni ile müzakere sürecini başarıyla aşacaklarına inandıklarını ve Olli Rehn'e bundan sonrası için başarılar dilediğini bildirdi. 
     
     SORULARI YANITLADI 
     Bir gazetecinin, ''Ek protokol'ün TBMM'ye getirilmesi konusunda bir mutabakata varıldı mı Bu konu görüşmede gündeme geldi mi '' şeklindeki sorusu üzerine Erdoğan, ''Bu konuyu Bakanlar Kurulu'nda arkadaşlarla görüşeceğiz. Onun 'timing'i noktasında kararı ondan sonra vereceğiz'' dedi. 
     Başbakan Erdoğan, ''Bir an önce gelmesi noktasında bir ısrar var mı '' sorusuna ise ''O konuda, bir süre noktasında Rehn'in böyle bir açıklaması olmadı. Ama 'tabii bir an önce geçerse isabetli olur' diyorlar'' şeklinde karşılık verdi. 
     
</TEXT>
</DOC>
