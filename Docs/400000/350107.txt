<DOC>
<DOCNO> 350107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur29.html </URL>
<DATE> 2005/06/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Avukata "Neden tahliye ettirmedin" dayağı .. 
</HEADLINE>
<TEXT>

     Ankara Barosu avukatlarından Levent Gedik, ırza geçme suçundan tutuklu yargılanan müvekkili tahliye edilmeyince, müvekkilinin dayısının saldırısına uğradı. 
     Lise öğrencisi S.T’nin ırzına geçildiği iddiasıyla, Ankara 1. 
     Çocuk Mahkemesi’nde ikisi tutuklu 5 sanık hakkında açılan davanın ilk duruşmasında olay çıktı. 
     Eryaman Lisesi öğrencisi, tutuklu sanık C.A ve avukatı Levent Gedik’in tahliye talebi reddedildi. Karara sinirlenen C.A’nın dayısı Şükrü Karamanoğlu, duruşma salonundan çıkarken, avukat Gedik’e kafa attı. 
     Yüzü kanlar içinde kalan Gedik, yere düştü. Karamanoğlu’nun yanı sıra C.A’nın diğer yakınlarının da Gedik’in üzerine saldırma girişimlerini polis önledi. 
     Gedik’in, olaydan sonra, "görevi başında müessir fiile uğradığı" gerekçesiyle hakkında şikayetçi olduğu Karamanoğlu, gözaltına alındı. 
     Numune Hastanesi’nde tedavi olan Gedik’e, Adli Tıp Kurumu’nca, "basit cerrahi müdahaleyi gerektir şekilde yaralandığına" ilişkin rapor verildi. 
     
</TEXT>
</DOC>
