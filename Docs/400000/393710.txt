<DOC>
<DOCNO> 393710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun36.html </URL>
<DATE> 2005/11/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Amman'da Zerkavi karşıtı gösteri 
</HEADLINE>
<TEXT>

     Ürdün'de otellere düzenlenen bombalı saldırılardan sonra, yüzlerce kişi sokaklara dökülerek El Kaide'yle bağlantılı Ebu Musab Zerkavi'yi kınadı. 
     Amman'da intihar eylemi düzenlenen otellerden birinin önünde toplanan protestocular, ''Zervaki Cehennemde yan'', ''Amman, sana kurban oluruz'' diye slogan attılar. 
     Ürdün'deki 14 meslek örgütü ve sendika tarafından düzenlenen gösteride konuşan veterinerler sendikası başkanı, ''Hükümetimize desteğimizi ve ülkemize sevgimizi göstermek, teröristler tarafından Ürdün'e karşı düzenlenen bu hain saldırıyı şiddetle kınamak için buradayız'' dedi. 
     Bu arada, Grand Hyatt, Radisson SAS ve Days Inn otellerine düzenlenen saldırılardan sonra, bir gün yas ilan edilen Amman sokaklarının boş olduğu görüldü. Başkentte, hükümetin talimatı doğrultusunda bugün işyerleri de açılmadı. 
     Devlet televizyonu, Akabe'de de bir gösteri planlandığını duyurdu. 
     
     EL KAİDE ÜSTLENMİŞTİ 

     Ürdün’ün başkenti Amman’da düzenlenen 3 intihar saldırısının sorumluluğunu El Kaide örgütü üstlenmişti. 
     El Kaide’nin Irak’taki sözcüsünün imzasını taşıyan ve bir internet sitesinde yayımlanan açıklamada, Amman’daki 3 oteldeki bombalı saldırıları örgütün düzenlediği bildirildi. 
     Açıklamada, bu saldırıların, "Ürdün tiranlığının, inanç düşmanlarının arka bahçesi haline geldiği" için düzenlendiği ifade edildi. 
     Amman’da 3 otele düzenlenen intihar saldırılarında 57 kişi ölmüş, en az 115 kişi yaralanmıştı. 
     
</TEXT>
</DOC>
