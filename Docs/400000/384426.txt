<DOC>
<DOCNO> 384426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun04.html </URL>
<DATE> 2005/10/06/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Arap basını, Türkiye-AB müzakerelerine ne yazdı 
</HEADLINE>
<TEXT>

     DOĞAN HABER AJANSI 

      TÜRKİYE’nin Avrupa Birliği ile 3 Ekim’de tam üyelik müzakerelerine resmen başlaması, Batı’da olduğu kadar Ortadoğu ve Arap dünyasında da büyük yankı uyandırdı. 
     Katar’dan yayın yapan El Cezire televizyonu, müzakerelerin başlaması konusuna geniş yer ayırdı. Ankara ve Diyarbakır’da yapılan röportajlara yer verilen haberde, "Avrupa Türkiye için zorluk çıkardıkça, Türkler dini ve geleneksel köklerine daha sıkı tutunuyor" yorumu yapıldı. Aynı haberde ülkenin AB üyeliği yolunda çok hızlı reformlar gerçekleştirdiğine ve bu reformların Kürt meselesi gibi konularda olumlu bir hava yarattığına da dikkat çekildi. 
     
     EL ARABİYA KOŞULLU ÜYELİĞE DİRENİŞ ZAFERLE SONUÇLANDI 
     El Arabiya haber kanalı ise konuyla ilgili olarak Türkiye’nin koşullu üyeliğe direnişinin zaferle sonuçlandığı yorumunu yaptı. El Arabiya’nın internet sitesindeki habere yağan okuyucu yorumları ise ilginç bir tartışma yarattı. Lübnan’dan Nebil isimli bir okuyucu, "Türkler Avrupalı değil. Arap topraklarını 300 yıl darmadağın eden Osmanlı zihniyetini unutmayın" şeklinde yazarken, Türkiye’den ’Amerikalı Müslüman’ takma adını kullanan bir diğer okuyucu, "Unutmayalım ki İsrail’i Ortadoğu’ya sokanlar Araplardır ve en az 400 yıl daha burada kalacaklardır" dedi. 
     Mısırlı Muhib El Suleysili, "Erdoğan birçok Atatürkçünün yapamadığını gerçekleştirdi. Bu başarı Müslümanlar üzerindeki kara bulutları araladı ve gerçek yüzümüzün belirmesinin yolunu açtı" derken, Azizi El Jadi adlı ülkesini belirtmeyen bir okur da "Türkiye budur işte. Bütün engellemelere rağmen dünyaya iyi bir ders verdi. Biz Araplar da bundan hissemizi almalıyız" şeklinde düşüncelerini belirtti. 
     Mecd El Karamani adlı Arap okuyucu ise "Türkiye’yi kutluyorum. Şurası kesin ki Türkler Kıbrıs’tan ve Malta’dan daha Avrupalıdır. Lübnan’dan yazan AB hayranı arkadaşımıza da ’tencere dibin kara’ deme fırsatını vermemeliyiz" diyerek Türkiye’nin AB üyeliğini destekleyen Araplardan yana tavır koydu. 
     
     MISIR BASINI TÜRKİYE ÜYELİĞE 10 YIL SONRA ULAŞABİLECEK 
     Mısır’ın yarı resmi El Ahram gazetesi, haberinde "Erdoğan Avrupa Birliği’ne üye olmak için Türkiye’nin önünde zor ve kritik bir yol var'' derken Fransa, Ankara insan haklarını ihlal ederse görüşmelerin durdurulmasını destekleyecek" ifadesine yer verdi. 
     El Ahram, Başbakan Recep Tayyip Erdoğan’ın dünkü konuşmalarına yer verdiği haberinde, Türkiye’nin tam üyelik hedefine yaklaşık 10 yıl sonra ulaşılabileceğini bildirdi. Gazete, Ankara’nın müzakereler sırasıda özgürlük, demokrasi, insan hakları, kadın hakları ve azınlıklar konularında yoğun çaba sarfetmesi gerektiğini yazdı. 
     Muhalefet yanlısı Vefd gazetesi ise, haberi "Türkiye’nin AB sürecinde ilerleme sağlandı" şeklinde okuyucularına duyurdu. El-Cumhuriyet gazetesi de haberinde "Zor ve kritik müzakerler 10 yıl sürecek" dedi. 
     
     SURİYE BASINI MÜZAKERELER DÖNÜM NOKTASI 
     Türkiye’nin zorlu bir mücadeleden sonra AB ile müzakerelere başlaması, bir Avrupa ülkesine komşu olmaya hazırlanan Ortadoğu’da da büyük yankı uyandırdı. Suriye’de yayımlanan Al Tavra gazetesi şu ifadeleri kullandı "Erdoğan, ülkesindeki demokrasinin sağlamlaşmasından söz ediyor. Türkiye’nin AB’ye katılım müzakereleri bir dönüm noktası. 40 yıl aradan sonra ve Türkiye’nin uzun mücadelesinin ardından AB Dışişleri Bakanları 40 saat sonra anlaşmazlıkları aşabildi." Lübnan’da yayımlanan As Safir gazetesi ise ’Türkiye’nin siyasi zaferini kutladığını’ belirterek, Avrupa’nın Türkiye’ye üyelik konusunda garanti vermediğini öne sürdü. Fransa Cumhurbaşkanı Chirac’ın Türkiye’de kültür devrimi gerçekleştirilmesi çağrısında bulunduğuna değinen gazete, müzakerelerin, AB’ye girmek için reformalara başlayan Türkiye ile üyelik konusunda garanti vermemeye özen gösteren AB arasında bir meydan okumaya dönüşeceğini savundu. Gazete, Dışişleri Bakanı Abdullah Gül ile Kıbrıs Rum Yönetimi Yorgo Yakovu’nun Lüksemburg’da tokatlaşmaktan kaçındığını yazdı. 
     
     ÜRDÜN BASINI TARİHİ BİR ADIM 
     Bazı Türk yetkililerin ’Televizyon, radyo aracılığıyla Kürtçe yayın yapılmasını istemiyoruz ancak AB bizi buna zorladı’ şeklinde açıklamalarda bulunduklarını öne süren Suudi Arabistan kaynaklı El Şark El Avşat gazetesi, AB’nin en büyük üye ülkesi Almanya’nın bile yabancı çalışanları konuk eden programında, ağırlıkta olan Türklere öncelik tanıdığını belirtti. Makalede bununla birlikte, Türkiye’de Kürtler başta olmak üzere insan haklarının ihlal edildiği, bu durumun Türkiye’de Irak’a komşu olması nedeniyle daha da kötüleştiği iddia edildi. 
     Ürdün’ün Destur gazetesi de, Türkiye ile müzakerelerin AB’ye üye ülkelerin liderleri arasındaki anlaşmazlıkların sonlanmasının ardından başladığını hatırlattı. Üye ülkelerin Türkiye’ye ortaklık verilmesini isteyen Avusturya’yı bertaraf ettiğini kaydeden gazete, Türkiye’nin AB üyeliğini ’stratejik derinliği olan tarihi bir adım’ olarak nitelendirdi. 
     Umman’ın al Vatan gazetesi ise AB ile Türkiye arasında müzakerelerin başlanmasını ’demokrasinin başlangıcı’ olarak nitelendirdi. 
     Kuveyt’te yayımlanan El Vatan gazetesi de, "Türkiye AB’nin koşullarını kabul ederek, AB ile müzakerelere başladı. Türkiye’nin Müslüman bir ülke olmasından dolayı AB’ye girmesini istemeyen muhaliflerin tam üyelik yerine Türkiye’ye imtiyazlı ortaklık verilmesini istiyordu" dedi. 
     
</TEXT>
</DOC>
