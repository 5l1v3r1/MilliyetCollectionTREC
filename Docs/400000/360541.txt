<DOC>
<DOCNO> 360541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas14.html </URL>
<DATE> 2005/07/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Alman ve Fransız turistlere servis yapmayan Danimarkalı pizzacıya hapis 
</HEADLINE>
<TEXT>

     Irak'ın işgaline karşı oldukları gerekçesiyle Fransız ve Alman turistlere yemek servisi yapmayı reddeden Danimarkalı pizzacı Aage Bjerre hapis cezasına çarptırıldı. 
     Fanoe adasındaki restoranına, Irak'ın işgaline karşı çıkan Fransa ile Almanya vatandaşlarına servis yapılmayacağını belirten bir yazı asan Bjerre'nin, ayrımcılıktan suçlu bulunduğu ve mahkeme tarafından 900 dolar para cezasına çarptırıldığı bildirildi. Bjerre'nin, parayı ödemeyi reddetmesi üzerine 8 gün hapis yatmasına karar verildiği belirtildi. 
     AP'ye telefonda yaptığı açıklamada, ABD'ye sempatisini gösterdiğini söyleyen Bjerre, ''yaptığının, Amerikan askerlerinin Irak'a girerek hayatlarını tehlikeye atmalarının yanında bir şey olmadığını'' ifade etti. 
     Alman ve Fransız turistlere, Irak'ın işgalinden önce, Şubat 2003'te yasak getiren Bjerre'nin, restoranının önüne, bu iki ülkenin renklerini taşıyan insan figürlerini yerleştirdiği ve üzerine ''giremezler'' ibaresi koyduğu belirtildi. 
     46 yaşındaki pizzacının, ABD'den birçok destek mektubu aldığı, ancak tepkiler ve satışta düşüş üzerine dükkanını satmak zorunda kaldığı kaydedildi. 
     Bjerre, ilkelerine sadık kaldığını ve Fransız ve Alman vatandaşlarına servis yapmayacağını bilen diğer pizzacıların kendisiyle çalışmak istemediğini kaydetti. 
     
</TEXT>
</DOC>
