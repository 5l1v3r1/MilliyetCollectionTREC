<DOC>
<DOCNO> 390956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/magazin/amag.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödünç taçla Beyaz Saray'a 
</HEADLINE>
<TEXT>


Eşi Prens Charles ile çıkacağı ABD ziyaretine 40 özel yardımcısını götüren Camilla, kayınvalidesinden de kraliçe tacını ödünç aldı 

DIŞ HABERLER SERVİSİ 

İngiltere Veliaht Prensi Charles'ın eşi Cornwall Düşesi Camilla, eşiyle birlikte çıkacağı ilk resmi ziyaret için ABD'ye 40 özel yardımcı götürüyor. 
İngiliz Mail on Sunday gazetesinin haberinde, 'geleceğin kraliçesi' Camilla'nın yarın başlayacak ilk resmi gezisinin ABD'ye olması nedeniyle bu seyahate daha da özenli hazırlandığı ifade edildi. 

Kuaför, makyöz, moda uzmanı 
Camilla'nın ilk kez dünya siyaset sahnesine çıkacağı bu önemli gezide kusursuz görünmeyi istediği, bu amaçla da 50 giysinin yanı sıra kıyafet seçimine ve giyinmesine yardımcı olması için 3 özel moda danışmanını, bir makyözü, bir kuaförü beraberinde götüreceği belirtildi. 

Topu topu 8 gün 
Camilla'nın, 8 gün sürecek gezisinde toplam 40 kişiyi yanına alacağına dikkat çeken Mail on Sunday, halka "Bu paralar sizin cüzdanınızdan, ödediğiniz vergilerden çıkıyor" uyarısında bulundu. 
Gazete, Beyaz Saray'da Prens Charles ve Camilla için verilecek akşam yemeğinin önemine işaret ederek, Camilla'nın yemeğin ağırlığına uygun olarak kayınvalidesi Kraliçe'den bir pırlanta taç ödünç aldığını da yazdı. 

CHARLES'TAN BUSH'A İSLAM DERSİ 

Galler Prensi Charles'ın, gezisinin Washington ayağında ABD Başkanı George W. Bush'a İslamın faziletlerini anlatacağı açıklandı. İngiliz Sunday Telegraph'ın haberine göre ABD'nin 11 Eylül'den sonra İslama karşı toleranssız bir yaklaşım sergilediğini düşünen Galler Prensi, bu konudaki rahatsızlığını daha önce Müslüman liderlerle yaptığı bir toplantıda da dile getirdi. Prens Charles, Washington'daki Georgetown Üniversitesi'nde de din konulu bir seminere katılarak görüşlerini açıklayacak. 


</TEXT>
</DOC>
