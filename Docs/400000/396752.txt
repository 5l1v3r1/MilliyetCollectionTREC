<DOC>
<DOCNO> 396752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy19.html </URL>
<DATE> 2005/11/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AKP'li Çelik, Baykal'a yüklendi 
</HEADLINE>
<TEXT>

     AK Parti Grup Başkanvekili Faruk Çelik, erken seçim ya da Cumhurbaşkanlığı seçiminin gündemlerinde olmadığını belirterek, CHP Genel Başkanı Deniz Baykal’ın, kurultaydaki "sivri ve antidemokratik" sözlerinin, CHP’lilere yaptığı haksızlığı telafi etmeye ve CHPlileri birleştirmeye dönük olduğunu öne sürdü. 
     TBMM’de gazetecilerle sohbet eden Çelik, CHP Genel Başkanı Baykal’ın, erken seçim ve Cumhurbaşkanlığı seçimi ile ilgili sözlerine yanıt verdi. Baykal’ın "sivri ve antidemokratik" sözlerinin, CHP’lilere yaptığı haksızlığı telafi etmeye, CHP’lileri birleştirmeye dönük" olduğunu ileri süren Çelik, "Aksi takdirde Sayın Baykal’ın ciddi şekilde sorgulanması gerekir’ dedi. 
     Meclis’in görev süresi ve bu sürede yapacaklarının, kimin süresinin nereye kadar olduğunun belli olduğunu kaydeden Çelik, şöyle konuştu 
     "Bunları, Sayın Baykal kendi kafasına göre yoruma tutma hakkına sahip değil. Parti içinde ciddi sıkıntıları olduğunu, partinin derlenip toparlanması için AK Parti ve önümüzdeki süreci, ’CHP’lileri nasıl toplayarak barajı aşan bir parti haline tutabilirim’ telaşını gördüm. Barajı aşma telaşına dönük bir gayret. Bu da her zaman yaptığı gibi demokrasi, Cumhuriyet, laikliği, Türkiye’nin ortak değerlerini kullanma...Kendi söylemlerine alet etmeye dönük bir konuşmaydı. 
     Milletimiz artık bunlara prim vermiyor. Milletimizin Cumhuriyet, laiklik, Atatürkçülükle derdi yok. Ortak değer olarak bunlar, artık kanıksanmıştır, netliğe kavuşmuştur. Bunları bulanık hale dönüştürmek, hiçbir siyasetçiye yakışmaz." 
     
     "ERKEN SEÇİM OLMAYACAK" 
     Çelik, "Cumhurbaşkanlığı seçimi için erken seçimin zorlanabileceğinin" söylenmesi üzerine, "Erken seçim dediğiniz zaman ilk kaçacak parti, CHP’dir. Bunlar, tabana ve mesaja dönük şeylerdir. 
     AK Parti’nin gündeminde böyle bir şey yok. AK Parti, hizmete devam diyor, verilen ciddi bir görev var milletimiz tarafından... Birileri, var olma mücadelesini, böylesine palyatif konulara sığınarak veriyor" dedi. 
     Erken seçimin olmayacağını, konunun gündemlerinde bulunmadığını yineleyen Çelik, anketlerde "çok iyi durumda olduklarını" söyledi. 
     Erken seçim tartışmalarını, "anlamsız, ayağı yere basmayan ve içerikten yoksun" olarak tanımlayan Çelik, "Sırf gündemi değiştirmeye veya milleti rencide etmeye dönük tüm tartışmalar, AK Parti’nin önünü açar" diye konuştu. 
     
     "5 ARTI 5 BİZİM GÜNDEMİMİZDE YOK" 
     Çelik, "Tartışmaların altında Cumhurbaşkanlığı seçimi var. Ortaya atılan 5 artı 5 formülüne nasıl bakıyorsunuz Partiniz tarafından hazırlanan Anayasa değişikliği rafa mı kaldırıldı " sorusuna karşılık, Anayasa değişikliğini rafa kaldırmadıklarını, ancak CHP’nin Uzlaşma Komisyonu’na üye vermemesi nedeniyle üzerinde çalışılamadığını söyledi. 
     CHP’nin, dokunulmazlık nedeniyle Anayasa değişikliğine yanaşmadığını ifade eden Çelik, sözlerini şöyle sürdürdü 
     "Bu konuda kararlı bir tutumları yok. Günlük şartlar ve olaylara göre değişen bir bakış açıları var. Türkiye’ye hizmet etmek istiyorlarsa konuşulabilir. Bunun içinde dokunulmazlığın da olduğunu her defasında söyledik. Ama olumlu yaklaşım içinde değiller. 5artı 5 gibi bir konu, şu an gündemimizde yok. Türkiye genel seçime, Cumhurbaşkanlığı seçimine doğru gidiyor. Bugüne kadar yapılan seçimlerde cumhurbaşkanlarının nasıl seçildiği belli. Genel seçimlerde yüzde 1 ile çıkan insanlar, cumhurbaşkanlarını seçtiler. Kimse bir şeyin meşruiyetini tartışmadı." 
     
     "GENEL BAŞKANIMIZIN ADAY OLUP OLMAYACAĞI BELLİ DEĞİL" 
     Çelik, Cumhurbaşkanlığı seçimi için kimin aday olacağının henüz belli olmadığını belirterek, "Sayın Genel Başkanımızın aday olacak mı olmayacak mı o da belli değil. Kişisel kanaatim, Sayın Başbakan Türkiye’de daha yapılacak çok işler olduğunu, hedeflediği projelerin gerçekleşmediğini gördüğünde aday da olmayacaktır. Bu, bizim tartıştığımız bir konu değil. Ama ’seçtirtmeyiz, yaptırtmayız’... 
     Hangi mantıkla bunu söylüyorlar Bunları söyleyenler, nasıl oluyor da Cumhuriyet, demokrasi değerlerine sahip olduklarını söylüyorlar. Bunu da anlamakta zorlanıyoruz. Bunları söylemek, Cumhuriyetin değerlerine, kazanımlarına saygısızlıktır" diye konuştu. 
     
     AĞAR’IN DOKUNULMAZLIĞI... 
     Çelik, Anayasa değişikliği konusunda partisinin yaptığı çalışmanın hazır olduğunu, bunun, TBMM gündemine gelmesiyle ilgili, konsensüsten yana olduklarını söyledi. Yapılan çalışmayı CHP’ye götürmediklerini, konunun "öncelikli gündem" olmadığını belirten Çelik, DYP Genel Başkanı Mehmet Ağar’ın dokunulmazlığının kaldırılmasıyla ilgili sözlerinin hatırlatılması üzerine, dosyaların Genel Kurul safhası konusunda prensip kararı aldıklarını, ayrım içinde olmadıklarını ve bu yöndeki tavırlarının devam ettiğini kaydetti. 
     "Dokunulmazlıkla ilgili Anayasa maddesini görüşebiliriz" diyen Çelik, çalışmanın içeriğine ilişkin sorular üzerine, değiştirilmesi düşünülen maddelerle ilgili alternatifli çözüm önerilerinin, AB ile ilgili durum incelenerek yapıldığını söyledi. 
     
</TEXT>
</DOC>
