<DOC>
<DOCNO> 363539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko06.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Yuanda hareket şimdilik bu kadar 
</HEADLINE>
<TEXT>



Çin'in para birimi yuan için aldığı revalüasyon değer artırımı kararı uluslararası piyasalarda olumlu karşılandı. Piyasalarda bunun daha esnek bir sistem için ilk adım olduğu fakat bunun yıllar alabileceği ifade ediliyor. 
Çin, önceki gün ulusal para birimi yuanın değerini dolara karşı yüzde 2.1 artırarak 8.28'den 8.11'e yükseltmişti. Çin ise revalüasyonun giderek artan bir yükselişin ilk adımı olduğunu düşünen piyasaları uyararak para biriminde daha fazla artışa gitmeyeceğini açıkladı. 
China Daily gazetesi'nde, yuanın daha da yükseleceği söylentilerini önlemeyi amaçlayan başyazı yayımlandı. Başyazıda, "Yuanın değerinde daha büyük bir yükseliş beklentisi gerçek dışı idi ve öyle olmaya da devam edecektir" ifadesine yer verildi. 
China Daily gazetesindeki başyazının, Çin yetkililerinin doğrudan bir açıklaması olarak algılanmasa da devletin resmi yayın organı olan gazetede, hükümetin onaylamayacağı bir görüşe yer verilmeyeceği de belirtiliyor. 


</TEXT>
</DOC>
