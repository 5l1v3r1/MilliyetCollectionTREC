<DOC>
<DOCNO> 386779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur44.html </URL>
<DATE> 2005/10/14/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Kemal Sunal hala güldürüyor... 
</HEADLINE>
<TEXT>

     Türk sinemasının unutulmaz oyuncusu Kemal Sunal'ın, ''TV ve Sinemada Kemal Sunal Güldürüsü'' adlı kitabı için imza günü düzenlendi. 
     24. TÜYAP Kitap Fuarı'ndaki imza gününe, merhum Kemal Sunal'ın eşi Gül Sunal ile oğlu Ali Sunal katıldı. 
     Burada bir açıklama yapan Gül Sunal, Kemal Sunal hayranlarının onu çok özlediğini belirterek, ''Kemal Sunal'ın bu fuara yakışacağını düşündük. Kitap çok güzel bir ilgi gördü. Bu gururu yaşamanın keyfi içerisindeyiz'' diye konuştu. 
     Kemal Sunal'ın, bu kitabının basılmasını çok arzuladığını ifade eden Gül Sunal, ''Bu, bizim üzerimize bir vazifeydi. Onun arzusunu yerine getirmenin rahatlığını yaşıyoruz'' dedi. 
     Ali Sunal da bugünün kendileri için bir gurur günü olduğunu belirterek, ''Onu merak eden, onunla bir şeyler paylaşmak isteyen hayranları için bu kitabı bastırdık'' diye konuştu. 
     Kitaba gösterilen ilgiden son derece memnun olduğunu dile getiren Ali Sunal, babasının, hayranlarının kalbinde hala yaşadığını ve yaşamaya devam edeceğini kitaba gösterilen bu ilginin kanıtladığını söyledi. 
     Daha sonra Gül ve Ali Sunal, Kemal Sunal hayranlarına kitapları imzaladı. 
     Kemal Sunal, Sel Yayıncılık tarafından basılan kitabın konusunu, Marmara Üniversitesi İletişim Fakültesi'nde eğitim gördüğü sırada yüksek lisans tezi olarak hazırlamıştı. 
     
</TEXT>
</DOC>
