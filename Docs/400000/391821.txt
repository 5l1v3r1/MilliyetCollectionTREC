<DOC>
<DOCNO> 391821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas10.html </URL>
<DATE> 2005/11/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dişin en büyük düşmanı 
</HEADLINE>
<TEXT>

     Konya Ağız ve Diş Sağlığı Merkezi ADSM Başhekimi Muammer Gözlü, dişleri fırçalamayı ihmal edenler için, bayramda dişlere en fazla zarar veren yiyeceğin, lokum gibi dişlerin aralarında kalan tatlılar olduğunu söyledi. 
     Gözlü, oruç tutan kişilerin ramazan ayından sonra bayramda şekere aşırı şekilde yüklenme eğiliminde olduğunu, bu durumun ise adeta vücudun kapısı durumunda olan dişler için bazı olumsuzları beraberinde getirdiğini belirtti. 
     Bayramda şekerli yiyecek tüketimde aşırıya kaçılmamasının sadece dişler için değil, vücudun diğer organları için de doğru bir davranış olacağını ifade eden Gözlü, şunları kaydetti 
     ''Dişlerini düzenli olarak fırçalayan, diş hekimlerinin önerdiği şekilde bakımlarını yapan kişilerin dişleri, yoğun şeker tüketimi bile olsa bu durumdan etkilenmez. Asıl sorun, dişlerin fırçalanmaması ve bakımlarının ihmal edilmesidir. Bir sütlü tatlı ile baklava ya da lokumun dişlere vereceği zarar aynı değildir. Dişleri fırçalamayı ihmal edenler için bayramda dişlere en fazla zarar veren yiyecek, lokum gibi dişlerin aralarında kalan tatlılardır. Dişlerin arasında kalan tatlı parçacıkları, bakteriler tarafından parçalanarak belli bir süreç içinde diş çürüklerine neden olur.'' Gözlü, bayramda yenilen tatlının, fark edilmeyen ya da önemsenmeyen çürüklerin ani bir ağrıyla ortaya çıkmasına neden olabildiğini belirterek, sözlerini şöyle sürdürdü 
     ''Yoğun şekerin dişlere vereceği olumsuzlukların kesin çözümü ise diş ipi kullanmaktır. Yani mekanik olarak dişlerin aralarını en güzel şekilde temizlemeliyiz. Bunun için, ince kıllara sahip ara yüz fırçası kullanmak da çok yararlı olacaktır.'' 
     
</TEXT>
</DOC>
