<DOC>
<DOCNO> 382016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur17.html </URL>
<DATE> 2005/09/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Silahlı kavgada yaralandı, sigara yakıp ambulans bekledi 
</HEADLINE>
<TEXT>

     
     Onur BAYRAM AFYONKARAHİSAR, DHA 

     
AFYONKARAHİSAR'da, 28 yaşındaki Şahin Özçelik ve 59 yaşındaki Yaşar Toprak arasındaki tartışma silahlı kavgaya dönüştü. Özçelik, Toprak'ı iki bacağından birer kurşunla vurdu. Yaralı Toprak, çevredekilerin yardımıyla kaldırımın kenarına oturup bir sigara yakarak ambulansın gelmesini bekledi. 
     Aralarında alacak- verecek meselesi bulunan Şahin Özçelik ile Yaşar Toprak, bugün 17.20 sıralarında şehir merkezindeki Bankalar Caddesi'nde konuşmak üzere buluştu. İkili, Kadınana İlköğretim Okulu önünde bir süre konuştuktan sonra kavga etmeye başladı. Şahin Özçelik, tabancasını çekerek Toprak'ın bacaklarına ateş etti. Sağ bacağından dizaltına ve sol bacağının baldırına birer kurşun isabet eden Toprak yere yığıldı. Özçelik ise kaçtı. 
     Çevredekilerin yardımıyla Kadınana İlköğretim Okulu'nun önündeki kaldırımın kenarına oturan Toprak, bir sigara yakıp çağrılan ambulansın gelmesini bekledi. Telsizden geçen anonslar üzerine hızla olay yerine ulaşan polis, Şahin Özçelik'i kısa sürede yakalayarak polis merkezine götürdü. Yaralı Toprak ise Afyonkarahisar Devlet Hastanesi'ne kaldırıldı. 
     
</TEXT>
</DOC>
