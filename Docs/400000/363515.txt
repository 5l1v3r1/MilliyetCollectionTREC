<DOC>
<DOCNO> 363515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur49.html </URL>
<DATE> 2005/07/22/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Antakya'da bıçaklı sopalı kavgada 24 kişi gözaltına alındı... 
</HEADLINE>
<TEXT>

     Antakya’da, iki grup arasında çıkan bıçaklı sopalı kavga sonucu 24 kişi gözaltına alındı. 
     Alınan bilgiye göre, Uzun çarşıda bir işyerindeki hırsızlığın ardından işyeri sahibi ve bir grup arkadaşı, hırsız olduğunu iddia ettikleri kişiyi dövdüler. 
     Dayak yiyen kişinin karakola gidip şikayetçi olması üzerine, işyeri sahibi ve arkadaşları ifade vermek üzere polis karakoluna gitti. Arkadaşlarıyla birlikte karakoldan çıkan işyeri sahibine, karakol yakınlarında bekleyen ve dayak yiyen kişinin yakınları olduğu öğrenilen kalabalık bir grup saldırdı. 
     Çıkan bıçaklı sopalı kavga güvenlik güçlerinin araya girmesi sonucu güçlükle yatıştırıldı. Kavgadan sonra olayla ilgili 24 kişi gözaltına alındı. 
     Bu arada, bu kişilerin olay yerine geldiği 2 minibüs ve bir otomobilde yapılan aramada 1 tabanca, 3 döner bıçağı ve 23 sopa bulundu. 
     Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
