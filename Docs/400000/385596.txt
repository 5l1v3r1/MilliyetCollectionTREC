<DOC>
<DOCNO> 385596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur37.html </URL>
<DATE> 2005/10/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Tarım Bakanlığı Kızıksa Beldesi'nde imha işlemleri tamamlandı 
</HEADLINE>
<TEXT>

     Tarım ve Köyişleri Bakanlığı, Manyas'ın Kızıksa Beldesinde meydana gelen kuş gribi vakasına ilişkin imha işlemlerinin tamamlandığını bildirdi. 
     Tarım ve Köyişleri Bakanlığı'ndan yapılan yazılı açıklamada, 8 Ekim günü hastalığa rastlanan yerin çevresinde 3 kilometre yarıçaplı koruma bölgesinde 2 bin 500 hindi ile beldede bulunan köy tavuklarının bedelleri ödenmek üzere imha edilmeye başlandığı ve bugün itibarıyla imha işleminin tamamlandığı belirtildi. 
     Koruma bölgesi çevresinde oluşturulan 7 kilometre yarıçapındaki gözetim bölgesinde entegrasyonlara ait yaklaşık 550 bin kanatlı olduğunun belirlendiği de kaydedilen açıklamada, bunların da hastalık yönünden kontrol altına alındığı ifade edildi. 
     
     BAŞKA HASTALIK ŞÜPHESİ YOK 

     Şu ana kadar başka hastalık şüphesi ya da ihbarı bulunmadığı, insan kaynaklı bir hastalık duyumunun da olmadığı vurgulanan açıklamada, kanatlı sektörünün de konuyla ilgili gerekli hassasiyeti gösterdiği ve destek sağladığı belirtildi. 
     Türkiye'den diğer ülkelere yılda 4 bin ton tavuk eti, 18 bin ton tavuk ürünü ve yaklaşık 95 milyon adet yumurta ihraç edildiği de bildirilen açıklamada, daha sonra şu görüşlere yer verildi 
     ''Türkiye, bu ihracatı başta Azerbaycan, Bulgaristan ve Arnavutluk olmak üzere Orta Asya ülkeleri ile Balkanlar ve Çin'e yapmaktadır. Avrupa Birliği'ne üye ülkelere yapılan ihracat ise son derece azdır. 
     AB Tarım Komisyonu yetkilileri, hastalığın çıkması üzerine bugün Bakanlığımız yetkililerini aramış, getirilen ithalat yasağının işlenmiş ürünleri kapsamadığını ve bu yasaklamanın 10 günlük geçici bir süreyle konulduğunu beyan etmiştir. AB yetkilileri ayrıca uzman desteği vermeye de hazır olduklarını belirtmişlerdir. Ancak gelinen noktada Türkiye'nin bir uzman desteğine ihtiyacı olmadığı kendilerine iletilmiştir.'' 
     
</TEXT>
</DOC>
