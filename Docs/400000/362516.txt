<DOC>
<DOCNO> 362516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur20.html </URL>
<DATE> 2005/07/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Askeri kaçıranlardan 1 PKK'lı öldürüldü 
</HEADLINE>
<TEXT>

     Ferit DEMİR TUNCELİ, DHA 

TUNCELİ- Pülümür yolunu kesip durdurdukları 60 araçta bulunanların para ve ziynet eşyalarını gasp eden ve yolcuların arasında tesadüfen farkettikleri sivil kıyfatle memleketi Trabzon'a izine giden jandarma komando eri Coşkun Kırandi'yi de kaçıran PKK'lı teröristlerle sıcak temas sağlandı. Çıkan çatışmada 1 PKK'lı öldürüldü. 
     11 Temmuz pazartesi günü akşam saatlerinde yol kesip jandarma komando er Coşkun Kırandi'yi kaçıran PKK'lı teröristlere karşı Kutuderesi, Pülümür Vadisi ve Dokuzkayalar bölgelerinde 3 koldan başlatılan operasyonlar devam ediyor. 
     
     DOKUZKAYALAR'DA ÇATIŞMA 

     Teröristlerin yol kestiği Tunceli- Pülümür karayolunun 35’nci kilometresi yakınlarındaki Dokuzkayalar bölgesinde dün saat 23.00 sıralarında operasyona katılan güvenlik güçleri, teröristlerle sıcak temas sağladı. 
     Jandarma komando er Coşkun Kırandi’yi kaçıran telsiz konuşmalarında kod adı Pir Munzur’ diye geçen teröristin yönettiği belirlenen bu grupla güvenlik güçleri arasında çıkan çatışmada, 1 terörist öldürüldü. Ancak teröristin cesedi, bölgenin ormanlık olmasından ve gecenin karanlığından yararlanan diğer teröristler tarafından kaçırıldı. 
     
     2 TERÖRİST DE YARALI 

     Güvenlik güçlerince bu sabah saatlerinde operasyon bölgesinde yapılan arazi arama tarama çalışmalarında kan izlerine rastlanırken, öldürülen PKK’lı teröristin silahını arkadaşlarının götürdüğü, olay yerinde 3 el bombası, 3 şarjör, 86 mermi, 1 kütüklük ve 1 poşu bulundu. Kan izlerini değerlendiren bir yetkili, en az 2 teröristin de yaralanmış olabileceğini söyledi. 
     
</TEXT>
</DOC>
