<DOC>
<DOCNO> 366970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun31.html </URL>
<DATE> 2005/08/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İşgal, Iraklıların psikolojisini bozdu 
</HEADLINE>
<TEXT>

     Irak'ta yaklaşık 2,5 yıllık işgalin, Irak halkını, muhtemelen ''dünyanın psikolojisi en bozuk halkı'' haline getirdiği belirtildi. 
     Bağdat Psikolojik Araştırma Merkezi'nin eski başkanı Dr. Harit Hasan, kendisine gelen hastaların yüzde 70'ten fazlasının, ''travma sonrası stres'' rahatsızlığından muzdarip olduğunu söyledi. 
     Hasan, Reuters'a yaptığı açıklamada, ''Irak, dünyadaki en fazla gerginlik ve baskının olduğu ülkelerden biridir. İnsanların çektiklerini her gün, her saat, her an görüyorsunuz. Bu ülkede olan bitenler psikolojik ve toplumsal açıdan gerçek bir felaket'' dedi. 
     İşgalin ve yabancı askerlerin varlığının yanı sıra Irak'taki mezhep ayrılığının kendisini en çok kaygılandıran konulardan biri olduğunu belirten Hasan, Iraklıların daha önce hiç olmadığı biçimde belli kategoriler içinde sınıflandırıldıklarını söyledi. 
     Bir aileyi ta yüreğinden etkileyen bu durumun çok tahripkar olduğunu belirten Dr. Hasan, ''Şii bir babanız ve Sünni bir anneniz olabilir. Çocuklar bu durumda kendilerini nasıl tanımlayacaklarını bilemiyorlar, ama kendilerini şu ya da bu şekilde tanımlamaya zorlanıyorlar'' diye konuştu. 
     Irak'ta işgalden önce bu tür ayrımların bulunmadığını belirten Hasan, ''Bu, korkunç bir psikolojik travmaya yol açıyor'' diye konuştu. 
     
</TEXT>
</DOC>
