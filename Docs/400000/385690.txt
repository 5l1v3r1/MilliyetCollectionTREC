<DOC>
<DOCNO> 385690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yasam/ayas.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Parka cami kararı kasıma ertelendi 
</HEADLINE>
<TEXT>


Göztepe Parkı'na cami yapılması kararı, Büyükşehir Belediyesi Meclisi'nde dün ele alındı. Ve hayli gergin geçen görüşmeler sonrasında gelecek aya ertelendi 

Mehmet Demirkaya 

İstanbul Büyükşehir Belediye Başkanı Kadir Topbaş ile Kadıköy Belediye Başkanı Selami Öztürk arasında, Göztepe Parkı'na cami yapılmasıyla ilgili dün yapılması beklenen görüşme gerçekleşmedi. 
Büyükşehir Belediye Başkanı Topbaş, Göztepe Parkı'na cami yapılmasıyla ilgili geçen cumartesi günü, "Dosyanın geçmişini inceledim. Grup başkan vekilleri ve Kadıköy Belediye Başkanı ile görüştüm. Pazartesi günü, Öztürk'le son bir görüşme yapacağım. Nihai karar ondan sonra. Benden bulunduğu bir talep için çalışma yapacaktı. Ne yaptığını göreceğim" diye açıklama yapmıştı. Bu açıklama üzerine dün de gözler Büyükşehir Belediyesi'ne çevrildi. 
Kendisine yakın kaynakların, Topbaş'tan 'Gelin görüşelim' talebi gelmediğini aktardığı Kadıköy Belediye Başkanı Öztürk, dün saat 15.30'da başlayan Büyükşehir Belediyesi Meclisi'nin toplantısına katıldı. 

CHP önerge verdi 
CHP grubu, geçen ay meclisten geçen Göztepe Parkı'na cami yapılmasına ilişkin kararın, yeniden görüşülmesinin gündeme alınmasını önerdi. Önergede, Planlama Müdürlüğü'nün adı geçen parselle ilgili teknik görüş raporunda mülkiyetin 'şahıs parseli' olarak belirtildiği kaydedilerek, "İmar durumunun yeşil alan olduğu belirtilmeyip fiili kullanımı belirtilerek Meclis yanıltılmıştır" denildi. 
Önergede, yanlış ve eksik bilgiler doğrultusunda oyçokluğuyla alınan kararın yeniden görüşülmek üzere gündeme alınması ve incelenmek üzere ilgili komisyona havale edilmesi istendi. 
Ancak, AKP'li üyelerin oylarıyla teklifin gündeme alınması dahi kabul edilmedi. Bunun üzerine söz alan Öztürk, kararın yanlışlığı konusunda bilgi verdi. Daha sonra söz alan meclis üyelerinin konuşmaları sırasında gergin anlar yaşandı. 
Daha sonra teklif, Başkanlık makamına havale edildi. Topbaş ve grup başkan vekillerinin yapacakları görüşmelerden sonra teklifin kasımda meclisin gündemine getirilmesi konusunda anlaşmaya varıldı. 

"Anlamı yok" 
Florya Sosyal Tesisleri'nde belediye meclis üyelerine dün iftar veren Topbaş, kendisine havale edilen teklifin bir anlam ifade etmediğini ve kendisinin yapabileceği bir şey olmadığını söyledi. 
Topbaş, "Burasıyla ilgili yargı süreci açık. İkincisi, yeni bir plan tadili ile yeni bir öneri olabilir. Bunun dışında kesinlikle hiçbir şey olmaz" dedi. 


</TEXT>
</DOC>
