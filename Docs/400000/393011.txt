<DOC>
<DOCNO> 393011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun11.html </URL>
<DATE> 2005/11/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye’ye suçlama 'Referandumdan 'evet' çıktı, benzinimiz kesildi' 
</HEADLINE>
<TEXT>

     İhsan DÖRTKARDEŞ DHA 

      KUZEY Irak’taki benzin sıkıntısı giderek büyürken, Mesut Barzani’nin kontrolündeki Erbil kentinin valisi Nevzat Hadi, Türkiye’yi suçladı. 
     Bölgedeki Kürt televizyonları ile Mesut Barzani’nin liderliğindeki Irak Kürdistan Demokrat Partisi’nin IKDP yayın organı konumundaki ’Peyamner’ adlı internet sitesinin haberine göre Erbil Valisi Nevzat Hadi, kentteki özel ve Kürt yönetimine ait petrol istasyonları sahipleriyle bir toplantı yaptı. Toplantıda benzin sorununun çözümü için bir mekanizma bulunmaya çalışıldı. Vali Nevzad Hadi, Türkiye ile Irak yönetimi arasında akaryakıt sevkiyatı konusunda bir anlaşma olduğunu belirterek, "Bu anlaşmaya göre Erbil, Duhok, Musul, Kerkük, Süleymaniye’nin petrol ihtiyacı Türkiye tarafından temin edilecek, fakat bütün gelişmeler, akaryakıt sorununun siyasi olduğunu gösteriyor. Çünkü şimdi çok sayıda petrol taşıyıcı tanker Türkiye sınırında bekletiliyor. Bu problem referandumdan hemen sonra gündeme geldi. Örneğin bugün Kürdistan’a Kuzey Irak benzin ve gaz taşıyan tanker sayısı 79" dedi. Vali Hadi, benzin dağıtımında taksilere ve Kürt yönetimine öncelik vereceklerini söyledi. 
     
</TEXT>
</DOC>
