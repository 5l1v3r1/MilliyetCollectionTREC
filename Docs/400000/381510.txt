<DOC>
<DOCNO> 381510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun11.html </URL>
<DATE> 2005/09/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ABD, Ebu Garib'teki Iraklılardan 1000'ini serbest bırakıyor 
</HEADLINE>
<TEXT>

     ABD'nin, Irak'ta Ebu Garib cezaevinde tuttuğu Iraklılardan 1000'ini Bağdat hükümetinin talebiyle Ramazan dolayısıyla serbest bırakmaya başladığı bildirildi. 
     ABD ordusu adına yapılan açıklamada, Ebu Garib cezaevinden bu sabah 500 Iraklının, Irak halk otobüsleriyle gönderildiği, kalan Iraklıların da bu hafta içinde salıverileceği kaydedildi. 
     Açıklamada, bombalama, işkence, adam kaçırma ya da cinayet gibi ağır şiddet içeren suçlardan gözaltına alınmayanlar ile suçlarını itiraf eden, şiddeti kınayan ve ''demokratik bir Irak'ta iyi bir vatandaş olma'' sözü verenlerin serbest bırakıldığı ifade edildi. 
     Amerikan askerlerinin işkence yaptıklarının ortaya çıkmasıyla dünya kamuoyunun gündemine gelen Ebu Garib cezaevinden geçen ay da 1000 kişinin salıverilmesinin, Irak hükümetinin, 15 Ekim'de yapılacak anayasa taslağı referandumu öncesinde halkı ve özellikle Sünnileri sandığa gitmeye ikna etme çabalarının bir parçası olduğu yorumları yapılıyor. 
     Tıkanan anayasa taslağı görüşmelerine katılan Sünni temsilcilerin, Irak hükümetinden, aylardır Ebu Garib cezaevinde haklarında herhangi bir suçlama olmadan aylardır tutulan binlerce kişinin salıverilmesini istediğine dikkat çekildi. 
     Irak'ta Sünni liderler ve din adamları, 15 Ekim'de referandumun boykot edilmesi ya da sandıkta ''hayır'' oyu kullanılması çağrısında bulunuyor. 
     
</TEXT>
</DOC>
