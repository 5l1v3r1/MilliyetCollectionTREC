<DOC>
<DOCNO> 381584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko42.html </URL>
<DATE> 2005/09/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Doğuş Holding'e 100 milyon dolarlık kredi... 
</HEADLINE>
<TEXT>

     Doğuş Holding, uluslararası 9 bankadan 2 yıl vadeli ve faiz oranı libor artı yüzde 1.25 olan 100 milyon dolarlık sendikasyon club loan kredisi sağladı. 
     Doğuş Holding Yönetim Kurulu Başkanı Ferit Şahenk, kredinin imza töreninde yaptığı konuşmada, sendikasyonun başarıyla sonuçlandırılmasının, Holding'in kuvvetli uluslararası finansal ilişkilerinin göstergesi olduğunu belirtti. 
     Şahenk, 2 yıl vadeli kredinin, Türkiye'ye ve Doğuş Holding'e duyulan güveni gösterdiğini dile getirerek, şöyle devam etti 
     ''Artık Türk kurumlarının kısa vadeli finansman yolu, uzun vadeye açılmıştır. 1 yıllık olan borçlanmayı 2 yıla çevirdik. Fiyatımızı da düzelttik. 2 yıl sonra daha düşük faiz oranıyla almayı ümit ediyoruz. Türkiye ekonomisi gelişmekte, büyümektedir. Bugün atılan imzalar bunun sonucudur. Biz Türkiye'yi bir gemiye benzetiyoruz. Bu gemi, doğru yollara, ufuklara gittiği sürece sadece Doğuş Grubu değil Türkiye'nin birçok değerli grubu, bu tür borçlanma ve finansman tekniklerini kullanarak stratejik gelişmelerini sağlayacaktır.'' Ferit Şahenk, imzaların atıldığı törenin ardından gazetecilerin ''Finansmanı nerede değerlendireceksiniz Yeni sektörlere girmeyi mi düşünüyorsunuz '' sorusuna, ''Olabilir. Bugün bir şey çıkar karşınıza, bunun kurumunuza değer katacak bir durum olduğunu düşünürseniz değerlendirirsiniz'' yanıtını verdi. 
     
     ''GRUBUN PRESTİJ KREDİSİ'' 
     Doğuş Holding Finans Direktörü CFO Hüsnü Akhan da, devam eden krediyi 100 milyon dolar olarak almayı ilan etmelerine rağmen bankaların verecekleri kredide 140 milyon dolar seviyesine geldiklerini, buna rağmen daha önce ilan ettikleri miktarda 100 milyon doları alma konusunda bankalarla mutabakat sağladıklarını söyledi. 
     Akhan, her yıl yaptıkları söz konusu kredi sözleşmesini bu kez bir yıl daha uzattıklarına işaret ederek, geçen yıl libor artı 3.25 olan kredi faiz oranını da libor artı 2.15'e düşürdüklerini, böylelikle hem uzayan vade hem de düşen faiz oranıyla daha az maliyetle borçlanma sağladıklarını söyledi. 
     Hüsnü Akhan, gazetecilerin soruları üzerine, grubun içinde bulunduğu şirketlerin büyümesinde kullanılacak krediyi Doğuş Grubu'nun prestij kredisi olarak gördüklerini kaydetti. 
     Doğuş Grubu'nun ilk kez birden fazla uluslararası banka ile tek sözleşme altında kredi imzaladığını bildiren Akhan, ''Kredi, bu yönüyle finansla ilgili tüm uluslararası yabancı yayın organlarında yer alacak. Dolayısıyla kredi, Doğuş Grubu'nun uluslararası finans piyasalarında imaj ve profilini yükseltmeye yönelik bir kredi'' diye konuştu. 
     Doğuş Holding A.Ş'ye sağlanan kredi ABN Amro Bank N.V., Calyon, Citibank N.A., Fortis Bank SA NV, ING Bank N.V., J.P. Morgan, Societe Generale Corporate and Investment Bank, Standard Chartered Bank ve WestLB AG tarafından düzenlendi. 
     
</TEXT>
</DOC>
