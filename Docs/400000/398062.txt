<DOC>
<DOCNO> 398062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas09.html </URL>
<DATE> 2005/11/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dozunda egzersiz soğuk algınlığına karşı koruyor 
</HEADLINE>
<TEXT>

     ABD'de yapılan bir araştırma, soğuk algınlığına karşı korunmanın en iyi yolunun, dozunda egzersiz yapmak olduğunu ortaya koydu. 
     Appalachian Eyalet Üniversitesi araştırmacıları, 10 yıldan uzun süren çalışmalarında, egzersiz, bağışıklık sistemi ve üst solunum yolları enfeksiyonu arasındaki ilişkileri incelediler. 
     Araştırma sonunda, günlük egzersizin bağışıklık sistemini güçlendirdiği ve hastalık riskini azalttığı saptandı. 
     Profesör David Nieman, her gün 40-45 dakika tempolu yürüyen bir kişinin, hiç yürüyüş yapmayan kişilere oranla yüzde 50 daha az hastalandığını söyledi. 
     Düzenli egzersizin, vücudun daha çok ''katil hücreler'' ve antikorlar üretmesini sağladığını belirten Nieman, bu doğal bağışıklık hücrelerinin, soğuk algınlığı virüsü gibi mikropları yok etmek için vücutta dolaştığını kaydetti. 
     Ancak 1-1.5 saat koşu ya da bisiklete binme gibi daha yoğun egzersizin bağışıklık sistemini zayıflatabileceği uyarısı da yapıldı. 
     
</TEXT>
</DOC>
