<DOC>
<DOCNO> 398081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/ekonomi/eko07.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oger'den personele 'Başka yere geçmek için başvur' mesajı 
</HEADLINE>
<TEXT>


GÜLÇİN ÜSTÜN Ankara 

Türk Telekom'un TT yüzde 55'lik hissesinin Oger Telekom'a devrinin ardından TT, kapsamdışı çalışan yaklaşık 20 bin personelinin başka kurum ve kuruluşlara nakline ilişkin takvimini belirleyerek çalışanlara tebliğ etti. 
Tebliğe göre, kapsamdışı personelin kamu görevinden 180 gün ücretsiz izne ayrılmış sayıldığı süre, hisse devrinin gerçekleştiği 14 Kasım'da başladı. Ancak TT yönetimi, personelin aynı anda işi bırakması nedeniyle yaşanacak aksaklıkları önlemek için ücretsiz izinli sayılan personeline 6 ay maaş ödemeye devam edecek. Nakle tabi personelin kendi isteğiyle başka kurum ve kuruluşa geçmesi için 150 gün süre tanınacak. 
Bu çerçevede, 150 gün içinde TT tarafından hizmetine ihtiyaç duyulmayanlar, tespit edildikleri tarihten itibaren en geç 30 gün içinde TT tarafından başka kamu kurum ve kuruluşlarına nakledilmek üzere Devlet Personel Başkanlığı'na bildirilecek. 

Eski hükümlüler ortada kaldı 
Tebliğde, Devlet Memurluğu Kanunu'na göre, eski hükümlü çalışanların başka kurum ve kuruluşlara memur olarak nakledilmesinin mümkün olmadığı belirtilerek, Devlet Personel Başkanlığı'nın 6 Mayıs 2002 tarihli yazısında söz konusu personelin nakil talebinin bildirilmemesini istediği kaydedildi. 
Tebliğde, "Ancak hisse devri sonucu kamu payının yüzde 50'nin altına düşmüş olması nedeniyle kadrolu ve sözleşmeli olan eski hükümlü personelin şirkette çalışma imk nı da yoktur. Eski hükümlü personelin Devlet Personel Başkanlığı talimatıyla istihdam edildikleri göz önünde bulundurularak mağdur olmamaları için eski hükümlü oldukları belirtilerek nakil istekleri bildirilecektir" denildi. 




</TEXT>
</DOC>
