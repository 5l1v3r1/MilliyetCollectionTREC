<DOC>
<DOCNO> 354154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur60.html </URL>
<DATE> 2005/06/21/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Ermeni soykırım iddialarına tepki... 
</HEADLINE>
<TEXT>

     Aydın’da Memur-Sen üyeleri, meclislerinde, Ermeni soykırımı iddialarını onaylayan karar alan Almanya ve Avusturya’ya tepki amacıyla, bu ülkelerin Ankara’daki büyükelçiliklerine faks çekme eylemi başlattı. 
     Büro Memur-Sen Aydın İl Temsilcisi Kamil Pehlivan, sendika üyesi bir grup memurla birlikte Sevgi Yolu’nda yaptığı basın açıklamasında, sözde Ermeni soykırımını kabul eden Almanya Federal Meclisi’ni şiddetle kınadıklarını belirtti. 
     Türkiye’nin uluslararası arenada etkin rol almaya başladığı bir dönemde Ermeni soykırım iddialarının gündeme getirildiğine işaret eden Pehlivan, şunları kaydetti 
     "Bu şekilde Türkiye’nin önü kapatılmak istenmektedir. Bizler bu oyunun farkında ve bilincindeyiz. Türkiye, çağdaş dünya ülkeleri arasındaki yerini, geçmişinin şerefi ve geleceğe dair duyduğu heyecan ve azmiyle mutlaka alacaktır. Bundan hiç kimsenin şüphesi olmamalıdır." Pehlivan, milli bir meseleye karşı duyarlılıklarını ortaya koymak amacıyla Almanya ve Avusturya devletlerinin büyükelçiliklerine tepkilerini iletmek üzere ’faks çekme eylemi’ başlattıklarını kaydetti. 
     Pehlivan, eyleme katılmak isteyenlerin, Almanya’nın Ankara Büyükelçiliği’nin 0312 4265465, Avusturya’nın da 0312 4190431 numaralarına faks çekmelerini istedi. 
     
</TEXT>
</DOC>
