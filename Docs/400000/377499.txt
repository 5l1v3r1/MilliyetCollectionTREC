<DOC>
<DOCNO> 377499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun24.html </URL>
<DATE> 2005/09/11/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fransa'yı sarsan yolsuzluk iddiası... 
</HEADLINE>
<TEXT>

     Fransa Dışişleri Bakanlığı'nın eski genel sekreteri büyükelçi Serge Boidevaix hakkında, BM'nin Irak'a geçmişte uyguladığı ''gıda karşılığı petrol'' satışı sırasında, görevini kötüye kullanarak yolsuzluk yaptığı gerekçesiyle dava açıldı. 
     Journal du Dimanche gazetesi, diplomatlığı bırakarak iş dünyasına atılan ve Fransız-Arap Ticaret Odası Başkanlığı görevini yürüten Boidevaix'nin hakkındaki suçlamaları reddettiğini yazdı. 
     Eski büyükelçi, BM'nin 1996 ve 2003 yıllarında Irak'a gıda satın almak koşuluyla izin verdiği 32.6 milyon varillik petrol satışı sırasında, görevini kötüye kullanarak Saddam rejiminden rüşvet almakla suçlanıyor. 
     Konuyla ilgili davaya Fransız savcı Philippe Courroye'nin baktığını kaydeden gazete, Fransız petrol şirketi Total'in dört üst düzey yöneticisi hakkında yine aynı suçlamalardan adli soruşturma açıldığını bildirdi. 
     Bu arada, BM'nin yaptığı soruşturmada da Fransız büyükelçinin isminin, petrol şirketleri ve çeşitli aracılar aracılığıyla Irak rejiminden rüşvet alanlar arasında yer aldığı bildirildi. 
     
</TEXT>
</DOC>
