<DOC>
<DOCNO> 354621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/bnba.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons tarih yazdı 
</HEADLINE>
<TEXT>


Detroit Pistons, 1997'den bu yana deplasmanda mağlup edemediği Spurs'ü, finallerin 6. maçında, hem de San Antonio'da yenerek şampiyonluk şansını devam ettirdi. Ayrıca 20 yıllık istatistikleri alt üst etti 

METE AKTAŞ 


Detroit Pistons en son San Antonio'da, Spurs'e karşı bir maç kazandığında takvimler 2 Nisan 1997'yi gösteriyordu. Bugün takımın başkanı olan Joe Dumars, Pistons takım kaptanı olarak 4 numaralı forması ile ilk beşte başlıyor, arka alanı o günün genç point guardı olan şimdi ise Pistons'ın veteran yedeği durumundaki Lindsey Hunter ile paylaşıyordu. Spurs halen David Robinson'ın takımıydı ve Tim Duncan, Wake Forest Üniversitesi'nde basketbol oynuyordu. Tony Parker 15 yaşında yeni yetme bir liseliydi, Emanuel Ginobili, Arjantin'de yeni yeni ismi duyulmaya başlayan genç yıldızdı. Ayrıca 1985'ten bu yana, yani NBA final serisi 2-3-2 formatında oynanmaya başladığından beri hiçbir deplasman takımı serinin 6 ve 7. maçını kazanamamıştı. 
İşte 8 yıl 46 gündür, San Antonio'da galibiyet yüzü görmeyen Detroit Pistons takımının oyuncuları geçtiğimiz pazar evlerinde Spurs karşısında 95-96 kaybedip 3-2 geriye düşmelerinin ardından sürekli bu iki dip notu işitmekten bıkıp usanmışlardı. Ama herkesin unuttuğu bir gerçek vardı. Detroit son şampiyondu ve sırtı duvara dayandığında ligin en tehlikeli takımı oluyordu. 

51 yıl sonra 
Robert Horry'nin mucizevi basketleriyle Detroit'ten şampiyonluk kupasının bir kulpuna yapışarak ayrılan Spurs, tatlı hayallere kapılarak evindeki 6. maça çıkınca, Detroit Pistons rakibine 95-86'lık tokat gibi bir galibiyetle yanıt verdi ve seriyi 3-3'e getirdi. Pistons böylece 51 yıl sonra bir final serisinde deplasmanda 6. maçı kazanarak 7. maçı oynamaya hak kazanan ilk takım oldu. 
Detroit Pistons'lıların kendileri için hayati önem taşıyan 6. maça ekstra motivasyona ihtiyaç duymadılar. Çünkü şampiyonluk unvanını kaybetme riski ve gururu onları bu maça motive etmek için yeterliydi. 
5. maçın son saniyelerinde, Spurs'a galip getiren basketi atan Robert Horry'i boş bıraktığı için "günah keçisi" ilan edilen Rasheed Wallace, bu kez Pistons'ı zafere taşıyan oyuncuların başında geliyordu. Wallace maçı 16 sayı, 3 ribaund, 3 asist, 3 blok, 2 top çalma ile tamamladı. Ayrıca 4. çeyrekte 5 faul ile oynamasına rağmen, 7 sayı, 2 ribaund, 1 asist, 1 top çalmalık performansı, Duncan'a yaptığı iyi savunma ile hatalarını affettirdi. 

Billups farkı 
Seri boyunca en istikrarlı Pistons oyuncusu diyebileceğimiz Chauncey Billups, eğer Detroit şampiyon olursa, muhtemelen arka arkaya 2. kez finallerin MVP'si seçilecek. Billups 9-5 üç sayı isabetiyle 21 sayı kaydederken, 6 asist yapıp, 6 da ribaund aldı. 1.91'lik guard takımın hem sayı yükünü çeken, hem de hücum organizasyonlarını hazırlayan isim olmasına rağmen, bu maçta "0" top kaybı ile oynadı. Hücumda hiçbir şeyi riske etmemesi sayesinde Billups, son 4 maçın 2'sinde Pistons'ın NBA finalleri tarihinin en az top kaybı yapan takımı olmasını sağladı. 
San Antonio cephesinde ise Tim Duncan 21 sayı, 15 ribaund, Manu Ginobili 21 sayı 10 ribaund, Tony Parker 15 sayı, 5 asist gibi başarılı istatistiklerle maçı noktaladılar. Ancak şunu söylemek lazım Bir istatistik kağıdı ancak bu kadar yalan söyleyebilir. Duncan 21 sayı kaydetti belki ama, All - Star forvet bir kez daha takımının kendisine en çok ihtiyaç duyduğu anlarda ortada yoktu. Duncan 3. çeyreğin bitimine 8 23 kala basket kaydettikten sonra bir sonraki basketini ancak maçın bitimine 3 14 kala atabildi. Spurs bu basketle farkı 1 sayıya indirdi, ama o noktadan sonra başka basket atamadı. 
Emanuel Ginobili de tıpkı Duncan gibi 21 sayı kaydetti, ancak 4. çeyreğin son 4 dakikasında adeta göçtü. Son 4 dakikada kullandığı 3 şutu da kaçıran, 2 faul yapan ve 1 top kaybeden Ginobili zorlama şutlarla ve zorlama penetrelerle sayı bulmaya çalışınca, Spurs'e büyük zarar verdi. Tony Parker ise Chauncey Billups karşısında aciz durumlara düşmeye 6. maçta da devam etti ve 4 top kaybı yaptı. 

Seri sıfırlandı 

KRİTİK MEHMET OKUR 

Henüz sona ermese de San Antonio Spurs ile Detroit Pistons, NBA'de son yılların en çekişmeli ve sürprizlerle dolu serisine imza attılar. Çekişmeli derken yanlış anlaşılmasın. İlk dört maçta takımların birbirine 15, 20, hatta 30 sayı farklı galibiyetleri, yedi maçlık final macerasının sonunu doğrudan etkilemedi. Öyle ki altıncı maç son bulduğunda, herkes, beşinci maçı deplasmanda kazanan San Antonio'nun son bir hamle ile ipi göğüsleyeceğini sanıyordu. Ama öyle olmadı, Detroit, inanılmaz bir mücadele ortaya koyarak seride şu ana kadar oynanan maçları "geçersiz" saydı. 
Detroit Pistons, rakibinin pota altı savunmasını, önceki beş maçta görülmemiş şekilde sekteye uğrattı. Sonradan giren Antonio McDyees de dahil olmak üzere Detroit ilk beşi 31 62 ile yüzde ellilik bir isabet oranıyla bu bölgede San Antonio'ya darbe vurdu. Her zanmanki "en büyük silahı" savunmayı da 3. ve 4. çeyrekte iyi yapınca, rakibi normalin üzerinde top kaybına zorlayıp 12 son çeyrekte de "şampiyon" gibi oynayınca galibiyete ulaştılar. Rasheed Wallace, maçın son bölümündeki kritik anlarda takımına çok önemli sayılar kazandırarak galibiyette büyük pay sabihi oldu. 
Tony Parker, maç kazanan oyuncu kimliğine bir türlü bürünemediği final serisinde dün yine formda değildi. Tim Duncan ve Manu Ginobili'nin gayreti de San Antoniolu seyircilerin bu şok yenilgiyi yaşamasını engelleyemedi. 
Final serisinin son maçı San Antonio'da ve altıncı maçta yaşadıkları her türlü olumsuzluğa rağmen San Antonio, şampiyonluğa daha yakın. Altıncı maçı kenardan fazla katkı almadan galip kapayan Detroit'e ise yeni bir mucize gerekiyor... 

KADER ANI 
Kafalar karışınca 
Belki ufak bir andı, ama Spurs'ün maçtan ne kadar uzakta olduğunu, konsantrasyonlarının ne kadar bozuk olduğunu göstermesi açısından önemli bir andı. 3. çeyrekte Chauncey Billups bir an topu taşıdı ve steps yaptı. Ancak hakemler bunu görmedi, hatalı yürüme çalmadılar. Genelde soğukkanlı bir oyuncu olan Tim Duncan ise oyunun durmamasına rağmen maçı bırakıp hakemlere itiraz etmeye başladı. Duncan hakemlerle ilgilenirken, konsantrasyonunu hiç kaybetmeyen Chauceny Billups ise geriye çekildi ve bomboş 3 sayılık basketi kaydetti. 

NE DEDİN NE DEDİN 
"San Antonio'da şampiyonluk töreni perşembe günü yapılacak" 
Spurs taraftarlarına 6. maç öncesinde dağıtılan kitapçıklarda şampiyonluk kutlamalarının Perşembe günü yapılacağı belirtilmişti. Detroit Pistons'ın soyunma odasında bulunan beyaz tahtanın üzerinde bir tek bu sözler yazıyordu. Bu sözler Pistons oyuncularını motive etti ve aldıkları 95-86'lık galibiyetle Spurs'ün Perşembe günü kutlama yapmak yerine 7. maçı oynamasını sağladılar. 

NOTLAR... NOTLAR...NOTLAR... NOTLAR...NOTLAR... NOTLAR... 
Detroit, 2005 NBA play - off'larında Rasheed Wallace'ın 15 sayıdan fazla attığı 7 maçın 7'sini de kazandı. 6. maç Wallace'ın final serisinde 15 sayının üstüne çıktığı ilk maçtı.San Antonio Spurs 1990'dan beri play - off'larda bir seride 7. maçı oynamadı. Spurs, 1990 Batı Yarı Finali'nde Portland'a yenilmişti. Spurs'ün bir play - off serisinde 7. maçı kazandığı en son sezon ise 1978-79'du.Son 4 maçta Chauncey Billups 27 asist yaparken, sadece 3 top kaybı yaptı.İlk 5 maçta sadece 8 adet isabetli üç sayılık basket kaydeden Detroit, 6. maçta 16-8 üç sayı isabetiyle oynadı.Spurs 6. maçta 28 adet üç sayılık atış deneyerek kulüp play - off rekorunu kırdı. Ne var ki, Spurs bu denemelerin sadece 28'inde isabet bulabildi.Pistons coachu Larry Brown coachluk kariyerinin 100. play-off zaferini kazandı.1994 NBA finalinden beri ilk defa bir NBA şampiyonu 7. maç sonunda belirlenecek. En son 1993-94 sezonunda Houston, New York'u 4-3 yenerek şampiyon olmuştu. 18 Mart 2005'te Darvin Ham ile kavga eden ve kafasında şişe kıran eşi Deneitra Ham'ın 1 yıl ev gözetiminde kalacağı açıklandı. 

Son maç San Antonio'da 

NBA'de 2004 - 2005 sezonu final serisinde San Antonio Spurs ile Detroit Pistons bu gece sabaha karşı son kez karşı karşıya gelecekler. San Antonio SBC Center'deki buluşma TSİ 04.00'te başlayacak ve NTV'den naklen yayınlanacak. San Antonio'daki bu karşılaşmayı kazanan şampiyonluğunu ilan edecek 

Lokavt korkusu sona erdi 

NBA'de yönetim ile oyuncular sendikası uzlaşmaya vardı ve lokavt tehlikesi ortadan kalktı. NBA Komiseri David Stern ile Oyuncular Sendikası Başkanı Billy 
Hunter, Teksas'ın San Antonio kentinde iki tarafın her konuda uzlaşmaya vardığını teyit ettiler. Altı yıl boyunca sürecek uzlaşma, NBA'in üzerinde aylardır dolaşan kara bulutların dağılmasına neden oldu. İki taraf arasında 1 Temmuz'a kadar anlaşma sağlanmasaydı, dünyanın en önemli basketbol organizasyonu olan NBA, gelecek sezon oynanamayacaktı. 


</TEXT>
</DOC>
