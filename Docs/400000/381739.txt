<DOC>
<DOCNO> 381739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/dunya/axdun01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye aleyhine üç değişiklik 
</HEADLINE>
<TEXT>


Rumlar bastırdı, Müzakere Çerçevesi Belgesi'ne 'Türkiye, Rumların NATO üyeliğini veto etmemeli' iması kondu Fransa ve Avusturya istedi, 'AB hazır değilse Türkiye giremez' ifadesi güçlendirildi 

GÜVEN ÖZALP Brüksel 


Türkiye'nin Avrupa Birliği'yle üyelik müzakerelerine başlaması öngörülen 3 Ekim'e bir hafta kala, Müzakere Çerçevesi konusundaki pazarlıklar sürüyor. Belgenin 29 Haziran'da Komisyon tarafından yayımlanan halinde büyük değişiklik yok. Son haftalarda yapılan değişiklikler ise Türkiye'yi rahatsız edebilecek unsurlar içeriyor. 
Perşembe günü ele alınacak belgeye yönelik en önemli itiraz Avusturya'dan geliyor. Viyana, diğer ülkelerden destek almasa da belgeye "imtiyazlı ortaklık" ibaresinin konması konusundaki ısrarını sürdürüyor. 
1- AB Dönem Başkanı İngiltere'nin son günlerde yürüttüğü temaslar doğrultusunda metinde yapılan en önemli değişikliği, "Türkiye'nin AB üyelerinin uluslararası örgütlere katılımlarını engellememesi gereğine" yönelik atıf oluşturuyor. Daha önceki metinlerde bu atıf yoktu ve uluslararası örgütler bağlamında Türkiye'nin politikalarını AB'nin uyguladığı politikalara yakınlaştırması talep ediliyordu. Bu değişiklik Rumların talepleri doğrultusunda metinde yer aldı. Bu taleple Türkiye'nin Kıbrıs'ın NATO üyeliği ve AB'nin savunma oluşumlarında İttifak olanaklarından yararlanmasına yönelik vetosunun kırılması hedefleniyor. 
2- Metinde yapılan bir başka değişikliği de AB'nin yeni bir üyeyi bünyesine alma kapasitesine yapılan ifadenin "daha gözle görülür" bir hale getirilmesi oluşturuyor. Belgenin yedinci paragrafında yer alan bu atıf ilk paragrafa da taşınıyor. Belgede, "Kopenhag kriterlerinin yanı sıra yeni üyelerin bünyeye dahil edilmesi kapasitesinin de süreçte dikkate alınacağı" vurgulanıyor. Bu kapasitenin Komisyon'un hazırlayacağı "etki raporları" çerçevesinde değerlendirilecek olması da değerlendirmenin yapılacağı alanın genişleyeceği sinyalini vermesi açısından önem taşıyor. Bu değişiklik de Avusturya ve Fransa'nın isteklerini karşılamak amacıyla gerçekleştirildi. 
3- Metindeki diğer bir değişikliği ise müzakerelerin Türkiye ve 25 üye ülke arasında gerçekleştirileceğinin net bir şekilde vurgulanması oluşturuyor. 
Diğer değişiklikler ise içeriği etkileme potansiyeli taşımıyor. 


</TEXT>
</DOC>
