<DOC>
<DOCNO> 388561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy04.html </URL>
<DATE> 2005/10/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Emniyet Polisin Rektör Yücel Aşkın'a tutumu normal" 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Van Yüzüncü Yıl Üniversitesi Rektörü Prof.dr. 
     Yücel Aşkın’ın gözaltına alınması sırasında anormal bir durum olmadığını söyleyerek, bu yönde gelen eleştirilere yanıt verdi. 
     Emniyet Genel Müdürlüğü’nde düzenlenen basın toplantısında gazetecilerin sorularını yanıtlayan Sözcü Çalışkan, Prof. Aşkın’ın gözaltına alınışını değerlendirdi. 
     Aşkın’ın gözaltına alınması sırasında kelepçelenmeyerek iki kolundan tutulması ve sürüklenmesi olayını açıklayan Çalışkan, polisin hangi durumlarda kelepçe takacağının Yakalama ve Gözaltına Alma Yönetmeliği’yle belirlendiğini kaydetti. 
     "Aşkın’ın kaçma ihtimali olmadığı değerlendirilerek koluna girilerek tedbir alınmıştır" diyen Çalışkan, bu durumda kelepçe takmanın gereksiz olduğunu vurguladı. Kola girilmesinde itme, kakma veya kişiliği küçük düşürücü bir kasıt olmadığını sözlerine ekleyen Çalışkan, "Polisin tavrı kötü bir duruma mahal vermemiştir, normaldir" diye konuştu. 
     
     ESRA OLAYI TEDBİR ALMAMIZ GEREKTİĞİNİ GÖSTERDİ 
     Ankara’da kaçırılan ilköğretim öğrencisi E.Ş’nin okullarda güvenlik önlemlerinin artırılması konusunu gündeme getirdiğini söyleyen Çalışkan, "Teşkilatımıza gereken talimat verildi" dedi. 
     Basına neden robot resimlerin dağıtılmadığı sorusunu, "Eğer elimizde varsa mutlaka gösterilmesi lazımdı" diye yanıt veren Çalışkan, okul yöneticilerinin okul önlerinde tedbir alma kimlik kontrollerini sıklaştırma konusunda uyardı. Çalışkan ayrıca okul önlerinde uyuşturucu tacirlerine karşı da önlem alındığını dile getirdi. 
     
</TEXT>
</DOC>
