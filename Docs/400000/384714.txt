<DOC>
<DOCNO> 384714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yazar/uras.html </URL>
<DATE> 2005/10/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
OYAK, 20 iştiraki ile dev bir grup oldu 
</HEADLINE>
<TEXT>


Erdemir'in çoğunluk hisselerini satın alınca kamuoyu OYAK ile daha çok ilgilenmeye başladı. 
OYAK, 1 Mart 1961 tarihinde 205 sayılı yasa ile kuruldu. Özel hukuk hükümlerine bağlı, Türk Silahlı Kuvvetleri TSK mensuplarının yardımlaşma ve emeklilik fonudur. 
Üyelerine "ana sosyal güvenlik kurumlarından" Emekli Sandığı, SSK ayrı güvenceler sağlamak amacıyla kurulmuştur. 
Gene, özel yasasına göre Milli Savunma Bakanlığı'na bağlıdır. 
Yedi üyeden oluşan yönetim kuruluna girecek 3 üye TSK mensupları arasından seçilir. 
Gelir kaynakları Muvazzaf subay ve astsubayların, sivil memur ve müstahdemin, iştiraklerde çalışanların maaşlarından her ay kesilecek yüzde 10 katılma payları ile, OYAK'a bağlı işletmelerin gelirlerinden ibarettir. 

Hızla büyüdü 
OYAK, TSK mensupları için bir emeklilik ve yardım sandığı olarak kurulduktan sonra üyelerine konut yapmak için inşaat sektöründe faaliyet göstermeye başladı. Derken, Renault ortaklığı ile otomotiv sektöründe, Oyakbank ve OYAK Sigorta ile finans sektöründe güçlendi. Çimento sektöründe, ulaştırma sektöründe büyük oyuncu haline geldi. Sonuçta çeşitli sektörlerde faaliyet gösteren iştirak sayısı 29 oldu. Erdemir ile iştirak sayısı 30'a ulaştı... 
Bu iştiraklerden 
- OYAK Renault ve Masis otomotiv sektöründe, - Omsan, taşımacılık sektöründe, 
- Adana, Bolu, Ünye, Mardin, Elazığ ve Oysa çimento sektöründe, - OYAK Beton, beton sektöründe, - Oyka K ğıt Ambalaj, k ğıt ve ambalaj sektöründe, - AXA OYAK Holding, OYAK Yatırım Menkul Değerler, OYAK Bank, OYAK Ankerbank, Halk Leasing ve OYAK Emeklilik finans ve sigortacılık sektöründe, - Hektaş, tarım ilaçları sektöründe, - Tukaş, Tam Gıda, Eti Pazarlama, gıda sektöründe, - OYAK İnşaat, OYAK Konut İnşaat, inşaat sektöründe, - OYAK Pazarlama, hijyen ve turizm sektörlerinde, - Oytaş, dış ticaret sektöründe, - OYAK Savunma ve Güvenlik Sistemleri, güvenlik sektöründe, - OYAK Enerji ve İsken enerji sektöründe, - OYAK Teknoloji, bilişim sektöründe faaliyet gösteriyor. 

Holding oldu 
OYAK'ın Koç ve Sabancı gibi özel sektörün en büyük sermaye gruplarının yanında yer alması OYAK bakımından, OYAK'ı yönetenler bakımından alkışlanacak bir başarı öyküsüdür. 
OYAK'ın Erdemir'i satın alması, Ziraat Bankası'nı satın alma niyeti alkışlanacak girişimlerdir. 
Ancak, OYAK'ın ekonomide ağırlığı olan bir sermaye grubu haline gelmesi tartışmalara yol açmaktadır. 
AB ile ilişkiler geliştiğinde AB'nin rekabet mevzuatı bakımından OYAK'ın statüsü müzakere gündemine gelecektir. 
Çünkü OYAK, "TSK mensupları yardımlaşma ve emeklilik fonu" şeklindeki sınırlı faaliyet alanının dışında, iştirakleri ile ekonominin her sektöründe ağırlığı olan güçlü ve büyük bir holdinge dönüşmüş durumdadır. 
Gerçek şudur ki, OYAK'ın tepe yönetimi TSK kumandanlarınca belirlenmektedir. 
İstenildiği kadar eşit rekabet ilkesinden söz edilirse edilsin, serbest piyasa ekonomisine ağırlık veren piyasalarda Silahlı Kuvvetler mensuplarının sahip oldukları ve de yönetimi Silahlı Kuvvetler kumandanlarınca belirlenen bir büyük holdingin önde koşması normal karşılanmayabilir. 
OYAK'ı yönetenler, " 'Başarılı olmak, büyümek, yatırım yapmak' suç mu Bunun için eleştiri olur mu", diye düşünmekte haklıdır ama günümüzde sermaye grupları ekonomik ve sosyal dengeleri de dikkate almak zorundadır. 



</TEXT>
</DOC>
