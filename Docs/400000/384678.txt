<DOC>
<DOCNO> 384678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/spo06.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda müthiş suçlama 
</HEADLINE>
<TEXT>


Fenerbahçe Yüzme Şubesi Kaptanı Emin Gökalp Baş, B numunesi de pozitif çıkan Sibel Piroğlu'nun tuzağa düştüğünü söyledi, "Hacettepe Doping Kontrol Merkezi'nin sitesinde bu ilacın kullanımı yasak değil" dedi 

MURAT AĞCA 


Türkiye Yaz Yüzme Şampiyonası'nda doping yaptığı belirlenen Fenerbahçeli yüzücü Sibel Piroğlu'nun B numunesinin de pozitif çıkmasının ardından sarı - lacivertli kulüp, Hacettepe Doping Kontrol Merkezi'ni suçladı. 
Fenerbahçe Yüzme Şubesi Kaptanı Emin Gökalp Baş, Piroğlu'nun kadın hastalığı rahatsızlığı için kullandığı primalut adlı ilacın, Hacettepe Doping Kontrol Merkezi'nin internet sitesinde "Sporcular tarafından kullanımı serbest olan farmakolojik maddeler" listesinde yer aldığını ve yüzücünün bu sitedeki listeyi kontrol edip yasaklı olmadığını gördükten sonra ilacı kullandığını söyledi. Baş, "Bu ilacın etkin maddesi olan nörosteron merkezin resmi sitesinde 3 Ekim'e kadar kullanımı serbest ilaç olarak görülüyordu. 30 Eylül'de B numunesinin analizi sırasında ben de oradaydım ve merkezin başkanı Prof.Aytekin Temizer'e bunu söyledim ama inanmadı. Siteye girip bakınca fark ettiler ve 3 Ekim'de listeyi değiştirdiler. Fakat Prof.Temizer'in imzaladığı eski liste benim elimde. Zaten Sibel'in numunesinde tesbit edilen madde de bu ilacın metaboliti. Yani vücutta değişime uğramış hali. Bu ilacı birçok bayan yüzücü uzun zamandır kullanıyor. Resmen tuzağa düştük. Sibel suçsuz. Sonuna kadar mücadele edeceğiz. Bu tuzağı hazırlayanlardan hesap sorulmalı" dedi. Şube Başkanı Baş, muhtemel haksız bir ceza durumunda dahi, Piroğlu'nun sadece bireysel derecelerinin silinebileceği, takımdaki derecesinin iptal edilemeyeceğini vurgulayarak, "Şampiyonluğumuzu sudan bahanelerle kimse elimizden alamaz" diye konuştu. 
B numunesinin de pozitif çıkmasından sonra Yüzme Federasyonu tarafından GSGM Ceza Kurulu'na sevk edilen Piroğlu'nun, savunmasını da bu yanlışlık üzerine kuracağı öğrenildi. 



</TEXT>
</DOC>
