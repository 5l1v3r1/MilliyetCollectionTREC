<DOC>
<DOCNO> 357327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko18.html </URL>
<DATE> 2005/07/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Buffet ile öğle yemeği yeminin bedeli 351 bin dolar 
</HEADLINE>
<TEXT>

     Forbes dergisinin 2005 yılı sıralamasında, 44 milyar dolarlık servetiyle Microsoft'un kurucusu Bill Gates'in ardından ikinci sırada yer alan Warren Buffett ile öğle yemeği yemenin bedeli 351 bin dolar oldu. 
     Buffett ile öğle yemeğinde beraber olabilmek için ''eBAY'' internet sitesinde 25 bin dolar taban fiyatla 23 Haziran'da başlayan açık artırmaya 110 kişi katıldı. 
     Dün gece sona eren ihaleyi 351 bin 100 dolarlık teklifiyle, ismi henüz açıklanmayan ''hanka31'' kod adlı katılımcı kazandı. 
     İhaleyi kazanan kişi, 7 arkadaşını da yanına alarak New York, Nebraska ya da Omaha'da belirlenen bir restoranda, istediği gün Buffett ile birlikte öğle yemeği yiyebilecek. 
     ABD'de birçok büyük şirkette hissesi bulunan ve yatırım şirketi Berkshire Hathaway'in sahibi olan milyarder Buffett, 2000 yılından beri açık artırmayla satılan kendisiyle yemek yeme hakkından elde edilen geliri, merkezi San Francisco'da bulunan ve evsizlere yaptığı yardımlarla tanınan Glide Vakfı'na bağışlıyor. 
     Buffett ile beraber öğle yemeği ihalesini geçen yıl 202 bin 100 dolara kazanan Singapurlu Jason Choo, daha sonra bağış miktarını artırmak teklifini 250 bin dolara yükseltmişti. 
     
</TEXT>
</DOC>
