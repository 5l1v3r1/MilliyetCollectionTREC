<DOC>
<DOCNO> 350569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo04.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye basılıyor 
</HEADLINE>
<TEXT>


Trabzonspor Yönetimi'nin yaptığı 7.5 saatlik toplantıda transferin rotası çizildi. 50'ye yakın futbolcuyu masaya yatıran Bordo - Mavililer, Polonyalı golcü Zurawski'yi ilk sıraya aldılar 


Yeni sezonda Süper Lig'de şampiyonluk ve Devler Ligi'nde başarılı olmanın hesapları yapan Trabzonspor, transfer harekatına başlıyor. Başkan Atay Aktuğ, Teknik Direktör Şenol Güneş ve Futbol A.Ş.'deki yönetcilerden Murat Bozoğlu, Metin Akbaşoğlu, Ömer Sarı ve Önder Bülbüloğlu'nun önceki akşam İstanbul'da yaptıkları 7.5 saat süren transfer zirvesinde önemli kararlar alındı. 
Güney Amerika ve Avrupa'da takip edilen 50'ye yakın futbolcunun durumunu masaya yatıran yöneticiler, kadroya dahil edilecek isimleri belirledi. Yönetici Murat Bozoğlu, "İhtiyacımız olan futbolcular tespit edildi. Futbol A.Ş'deki yöneticiler olarak belirlenen yerlere giderek, transferleri yapacağız. 3-4 oyuncu almayı planlıyoruz" dedi. Bozoğlu, Ukrayna'nın Shakthar Donetsk Kulübü'nün istediği Tolga Seyhan'ı da kadroda tutma kararı aldıklarını söyledi. Yönetimin, Polonya'nın Wisla Krakow takımında forma giyen golcü Zurawski'yi listenin başına aldığı öğrenildi. Yönetici Murat Akbaşoğlu'nun, Polonya'ya giderek, tecrübeli forvetin kulübüyle bir kez daha masaya oturup, transferi bitireceği vurgulandı. 

Kamp yeri arıyor 

Trabzonspor Teknik Direktörü Şenol Güneş, yurt dışı kamp yerini belirlemek için Almanya'ya gitti. Güneş'in, Almanya'nın yanı sıra daha önce Hollanda ve İsviçre'de baktığı tesisleri bir kez daha gözden geçirip, kamp programını netleştireceği açıklandı. Şampiyonlar Ligi'ne girmek için 2 ön eleme turu oynamak zorunda olan Bordo - Mavililer bu nedenle sezonu erken açacak. 

Yattara'ya özel tarife 

Bordo - Mavili yönetim, sözleşmesini uzatmak istediği İbrahim Yattara'ya zam yapmaya hazırlanıyor. Yıllık 200 bin dolara oynayan Gineli futbolcuya, 1.5 trilyon lira teklif edileceği vurgulandı. İdarecilerin Yattara'ya bu paranın yüzde 80'ini inişli çıkışlı grafiği yüzünden maç başı ücret şeklinde önereceği öğrenildi. 


</TEXT>
</DOC>
