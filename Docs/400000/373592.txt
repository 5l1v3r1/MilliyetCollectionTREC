<DOC>
<DOCNO> 373592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonspo09.html </URL>
<DATE> 2005/08/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fenerbahçe'ye durmak yok... 
</HEADLINE>
<TEXT>

     Samsunspor'u farklı skorla yenerek haftayı 3 puanla kapayan Fenerbahçe, izin yapmadan 2 hafta sonra yapacağı Ankaraspor maçının hazırlıklarına, İtalya'ya giden teknik direktör Christoph Daum'suz başladı. 
     Antrenör Roland Koch yönetiminde Samandıra Tesisleri'nde gerçekleştirilen antrenmanda, Samsunspor maçında forma giyen futbolcular 40 dakika süren koşunun ardından tesislere geçerek masaj yaptırdılar. Diğer oyuncular 1 saat 50 dakika süren bir idman yaptı. 
     Sakatlıkları süren Tuncay ve Gürhan takımdan ayrı koşu yaparken, Almanya'da tedavisi süren Servet ile milli takımlara çağrılan futbolcular çalışmaya katılmadı. 
     Daum, bugün Avrupa Şampiyonlar Ligi'ndeki rakiplerinden AC Milan'ın Ascoli ile yapacağı lig maçını izleyecek. 
     
     2 GÜN İZİNLİLER 
     Sarı-lacivertliler, milli maç için lige verilen ara nedeniyle 2 gün izin yapacak. 
     Fenerbahçe, Ankaraspor maçının hazırlıklarını 31 Ağustos Çarşamba günü yapacakları çift antrenmanla sürdürecek. 
     
</TEXT>
</DOC>
