<DOC>
<DOCNO> 388687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/eko06.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlikte hak kaybına garanti talebi 
</HEADLINE>
<TEXT>



Emek Platformu'nu oluşturan örgütler, TBMM Plan ve Bütçe Komisyonu'nda görüşülmekte olan "Sosyal Sigortalar ve Genel Sağlık Sigortası Yasa Tasarısı"nın 29 maddesine ilişkin değişiklik önerisini Çalışma Bakanlığı'na sundu. 
Emek Platformu, yasanın yürürlüğe girmesiyle mevcut sigortalıların uğrayacakları kayıplara karşı Hazine garantisi istedi. Ayrıca iş kazaları ve meslek hastalığı, hastalık ve analık nedeniyle iş göremez duruma düşen işçilerle nam ve hesabına çalışanların iş göremezlik ödeneği aldıkları sürece kısa ve uzun vadeli sigorta kolları primlerinin Hazine'ce karşılanması da talep edildi. 

Emekliye refah payı 
Emek Platformu, her yıl ocak ve temmuz aylarında bir önceki altı aylık döneme ait TÜFE oranı kadar artırılan emekli aylıklarına, her yıl ocak ayında bir önceki yıla ait büyüme oranının da yansıtılmasını ve bu yolla emeklilere refah artışından pay verilmesi önerisinde bulundu. 
Kamu görevlilerinin ikramiyelerinin Sosyal Sigortalar Kurumu'nca ödenerek kurumun işyerlerinden tahsil etmesi uygulamasına devam etmesi de talep edildi. 


</TEXT>
</DOC>
