<DOC>
<DOCNO> 397864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yazar/sazak.html </URL>
<DATE> 2005/11/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Özkök 2006'da emekli 
</HEADLINE>
<TEXT>


Genelkurmay Başkanı Orgeneral Hilmi Özkök, 2007 Çankaya adaylığıyla da bağlantılı, görev süresinin bir yıl uzatılacağı senaryolarına kesin bir açıklık getirdi. Özkök'ün dönemi, 30 Ağustos 2006'da sona erecek. Ankara kulislerindeki 'uzatma' formüllerinin 'Hilmi Paşa'yı açıklama yapmaya zorladığını' dün yazmıştık. 
Genelkurmay Genel Sekreterliği, Özkök'ün 13 Nisan 2004 tarihindeki 'bilgilendirme' toplantısındaki sözleri bağlamında, görev süresinin uzatılmasına ilişkin düşüncesi ve beklentisi olmadığını kamuoyuna duyurdu. Açıklamada, Özkök Paşa'nın 'emekli olduktan sonra herhangi bir siyasi oluşumun içinde olmayı veya siyasi bir görev almayı düşünmediği' de belirtilerek cumhurbaşkanlığı adaylığının Silahlı Kuvvetleri yıpratacak biçimde gündeme getirilmesinin önü kesildi. 
Özkök'ün açıklaması doğru bir zamanlama ve özdedir. 
AB adayı Türkiye'de orduyu siyasetin içine çekmeye çalışmak ya da demokrasi dışı arayışların tarafı haline getirmek, 1960-70'li yılların krizlerini günümüze taşımak yanlıştır. Bugünkü Meclis, seçimleri erkene almadıkça, cumhurbaşkanı normal süresi olan 2007 baharında AKP ve CHP'li milletvekillerince seçilecektir. 
Ana muhalefetteki CHP, cumhurbaşkanlığı seçiminden önce en geç 2006 sonunda parlamentonun yenilenmesini istiyor. AKP grubu ise şimdilik buna karşı. İktidar kulislerinde, Tayyip Erdoğan'ın adaylığından Demirel'in de Anayasa değişikliğiyle geçmişte başvurmak istediği '5 artı 5' formülüne dek çeşitli formüller tartışılıyorsa da ufukta henüz seçim gözükmüyor. 
Çankaya tartışması bugün için erkendir. 
Henüz siyasetin de gündeminde olmayan bu tartışmaya 'Özkök üzerinden' ordunun dahil edilmeye çalışılması ise Türkiye'nin içeride ve dışarıda karşı karşıya bulunduğu sorunlar bakımından tehlikelidir. Böyle bir ortamda Özkök adı niye ortaya atıldı 
AKP döneminde Genelkurmay Başkanı'nın 'ılımlı' tutumu fazlasıyla 'pasif' bulunuyor. 28 Şubat sürecinde Nazlı Ilıcak'ın Fethullah Gülen'le bir konuşmasında, 'Hocaefendi'nin Özkök için 'Biz onun albay olmasına bile şaşırmıştık' sözleri kulislere yayıldı. Başbakan Erdoğan'ın Genelkurmay Başkanı'na 'Hocam' diye hitap etmesi, Özkök'ün Çankaya'ya yakıştırılmasına neden oluyordu. Korkut Özal'ın 'Hilmi Paşa'nın görev süresinin bir yıl uzatılması' teklifi de talihsiz bir açıklama oldu. Böylece Kara Kuvvetleri Komutanı Yaşar Büyükanıt emekli edilecekti. 
Neyse ki Özkök dünkü açıklamasıyla bu spekülasyonları boşa çıkardı. 
Hilmi Paşa doğru yaptı. 



</TEXT>
</DOC>
