<DOC>
<DOCNO> 370381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur39.html </URL>
<DATE> 2005/08/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Formula 1 yarışlarına "sigara reklamı" takibi... 
</HEADLINE>
<TEXT>

     Sigara ve Sağlık Ulusal Komitesi Genel Sekreteri Sinan Vargı, Formula-1 yarışlarında sigara markası ve markayı çağrıştıran isim, şekil ve benzeri logoların kullanılması halinde, "kanun dışı reklam veya örtülü reklam yapıldığı" gerekçesiyle Sanayi ve Ticaret Bakanlığı Reklam Kurulu’na başvuracaklarını belirtti. 
     Vargı, yaptığı yazılı açıklamada, İstanbul’da 19-21 Ağustos tarihleri arasında yapılacak Formula-1 yarışlarının komite tarafından "sıkı takibe alındığını" bildirdi. 
     Bu yarışlarda, geçmişte olduğu gibi, özellikle bazı yabancı sigara reklamlarının yapılmaması konusunda yarışmanın her karesini titiz bir şekilde inceleyeceklerini ifade eden Vargı, yarışların organizasyonu için izin verilmesi aşamasında, dönemin Başbakanı Bülent Ecevit’e "kesinlikle sigara reklamı yapılmayacağı" sözünün verildiğini anımsattı. 
     Vargı, şunları kaydetti 
     "Öncelikle bu sözü ve halen yürürlükte olan sigarada reklam yasağını belirleyen 4207 sayılı yasanın 3. maddesini bu yarışın organizasyonunu yapan kişi ve kuruluşlara hatırlatıyoruz. Sigara markası ve markayı çağrıştıran isim, şekil ve benzeri logoların kullanılması halinde, ’kanun dışı reklam veya örtülü reklam yapıldığı’ gerekçesiyle Sanayi ve Ticaret Bakanlığı Reklam Kurulu’na başvuracağız." Geçmişte diğer ülkelerde yapılan bazı yarışlarda 90 dakikalık süre içinde 5 bin 200 kez yabancı bir sigara markasının isim ve logolarının ekrana geldiğine işaret eden Vargı, bunun ülkede genç nüfus içinde sigara oranını artırmada etkili olduğunu belirtti. 
     
</TEXT>
</DOC>
