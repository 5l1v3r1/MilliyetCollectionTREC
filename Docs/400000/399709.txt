<DOC>
<DOCNO> 399709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo16.html </URL>
<DATE> 2005/12/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dostluk önerisi Türkiye ile İsviçre dostluk maçı oynasın 
</HEADLINE>
<TEXT>

     İsviçre'nin Ankara Büyükelçisi Dr.Walter B.Gyger, Futbol Federasyonu Başkanı Dr.Levent Bıçakcı ile Türkiye-İsviçre milli takımları arasında tarafsız bir sahada ''dostluk maçı'' yapmak için görüştüklerini bildirdi. 
     Walter B.Gyger, AA muhabirine yaptığı açıklamada, iki ülke ilişkilerini her alanda geliştirmeye çaba gösterdiklerini söyledi. 
     İstanbul'daki Türkiye-İsviçre milli maçından sonra meydana gelen olayların FIFA Disiplin Kurulu'nda ele alındığını ve bu konuda görüş bildirmeyi doğru bulmadığını kaydeden Gyger, 2 ülke arasında dostluk köprüsünü geliştirecek önemli projeleriolduğunu kaydetti. 
     Levent Bıçakcı ile İstanbul'daki maçtan sonra biraraya geldiklerini ifade eden Gyger, şöyle konuştu 
     ''Levent Bıçakcı ile Türkiye-İsviçre milli takımları arasında tarafsız bir sahada dostluk maçı yapmak için görüştük. Maçtan elde edilecek geliri de Türkiye'de deprem eğitimi ve ekipmanlarının sağlanması yolunda çaba gösterecek vakfa aktarılması konusunda fikir birliğine vardık. İsviçre Hükümeti, 5 yıldır 14 milyon İsviçre Frangı tutarında harcamada bulunarak, İstanbul ve civarında 2 bin 300'e yakın mahallede gönüllülük esasına dayalı bir tatbikat eğitimi sürdürüyor. İsviçre'nin bu tatbikat bürosunu Türkiye'ye yaymak ve sürdürülebilir olmasını sağlamak için Türkler'in katılımı ve desteğiyle bir vakıf kurmaya çalışıyoruz. Maçın gelirinin bu çalışmalara kaynak olmasını istiyoruz.'' Bir spor karşılaşmasının ardından Türkiye-İsviçre ilişkilerinin sıkıntıya girmeyeceğini, 2 ülke arasında ekonomik, kültürel ve bilimsel birçok konuda işbirliği bulunduğunu anlatan Gyger, eşi Birsen Gyger'in de Türk olduğunu hatırlattı. 
     Gyger, FIFA Disiplin Kurulu'nun kararından sonra İsviçre Milli Takımı'nın 2006 yılında Almanya'da yapılacak Dünya Kupası'ndaki ilk resmi maçına, Türk bayrakları veya flamasıyla çıkması önerisinde bulunmayı düşündüğünü dile getirdi. 
     
</TEXT>
</DOC>
