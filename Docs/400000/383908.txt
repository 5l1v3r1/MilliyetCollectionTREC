<DOC>
<DOCNO> 383908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy13.html </URL>
<DATE> 2005/10/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tarım Bakanı AB yolunda bizi zahmetli bir yol bekliyor 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Türkiye-AB tam üyelik müzakerelerinin başlaması ile ilgili olarak, ''Bizi yorucu ve zahmetli bir yol bekliyor'' dedi. 
     Doğan Yayın Holding tarafından düzenlenen ''Anadolu'daki Avrupa Toplantıları''nın 13.'sü Malatya İnönü Üniversitesi Kongre ve Kültür Merkezi'nde gerçekleştirildi. 
     Tarım ve Köyişleri Bakanı Eker, toplantıda yaptığı konuşmada, Türkiye'nin tam üyelik hedefi ve tanımıyla müzakerelere başladığını belirterek, ''Bu Türkiye'nin başarısıdır, Türk milletinin başarısıdır. Emeği geçen herkesi burada saygıyla anıyorum. 1987'de AB'ye tam üyelik için başvuru yapan rahmetli Turgut Özal'ı saygıyla, şükranla ve rahmetle anıyorum'' dedi. 
     3 Ekim dönemecinin çok önemli bir dönemeç olduğunu ifade eden Bakan Eker, şöyle konuştu 
     ''Türkiye markası, önemli bir nokta olarak Avrupa'ya kendini kabul ettirdi. Avrupalı siyaset ve devlet adamlarında sağduyu hakim oldu ve onlarda Türkiye markasını anladılar, kavradılar ve bu sıkıntılar aşıldı. Bundan sonraki süreç sıkıntısız olmayacak demek değildir. Bizi yorucu ve zahmetli bir yol bekliyor. 
     En zor konuların başında tarım geliyor. Türk milleti sahip olduğu potansiyelle, sahip olduğu tarihi birikimle, tecrübeyle, imkanlarla ve en önemlisi sahip olduğu genç, güçlü ve yaratıcı beyinlerle bütün bu sıkıntıları aşacak ve inşallah öngörülenden daha kısa sürede de bu süreci tamamlayarak AB içerisinde eşit bir üye olarak yerini alacaktır.'' Türkiye'nin AB sürecinde artık Tarım Stratejik Belgesi'ne sahip olduğunu vurgulayan Eker, konuşmasını şöyle sürdürdü 
     ''Bugüne kadar hep söylenen ve şikayet edilen husus tarım politikasının olmamasıydı. Ama bizim hükümetimiz döneminde Türkiye'nin bir tarım politikası oluşturuldu. Tarım Stratejik Belgesi 2004 Ekim ayında yüksek Planlama Kurulu'nun onayından geçti. 2006 Ocak itibariyle Türkiye artık Tarım Stratejik Belgesine göre, bir tarım siyaseti izleyecek. Burada amacımız verimliliktir. Amacımız, yüksek standarttır, kalitedir, dünya ile rekabet edebilmektir, dünya pazarlarıyla entegre olabilmektir. Bunun gerektirdiği alt yapı ve yasal mevzuatı oluşturduk.'' Toplantıya Vali Osman Derya Kadıoğlu, AK Parti Malatya Milletvekili Fuat Ölmeztoprak, Belediye Başkanı H.Cemal Akın, Cumhuriyet Başsavcısı Mustafa Demirdağ, İnönü Üniversitesi Rektörü Prof. Dr. Fatih Hilmioğlu, Doğan Yayın Holding Temsilcisi Mehmet Ali Yalçındağ, Malatya Ticaret ve Sanayi Odası Başkanı Mücahit Fındıklı, Reklamcılar Derneği ve Reklamcılık Vakfı Genel Müdürü Ayşegül Molu ile Eczacıbaşı Holding Yönetim Kurulu Başkanı Bülent Eczacıbaşı da katıldı. 

     
</TEXT>
</DOC>
