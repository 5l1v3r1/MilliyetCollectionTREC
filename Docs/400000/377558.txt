<DOC>
<DOCNO> 377558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo19.html </URL>
<DATE> 2005/09/11/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Şenol Güneş "Daha iyi oynayan Trabzonspor maçı kazandı" 
</HEADLINE>
<TEXT>

     Trabzonspor Teknik Direktörü Şenol Güneş, 2-0 kazandıkları Gaziantepspor maçıyla ilgili olarak, ''Daha iyi oynayan Trabzonspor maçı kazandı'' dedi. 
     Şenol Güneş, Gaziantepspor maçının ardından yaptığı açıklamada, kazanmak için sahaya çıkan 2 takımdan daha iyi oynayan Trabzonspor'un maçı kazandığını belirterek, ''Bugün oyun ve skor olarak üstünlük elimizdeydi. Maç düşündüğümüz gibi gelişti. Belirli bölümlerde rakibin ataklarında bazı hatalar yapsak da genel olarak iyi bir oyun çıkardık'' dedi. 
     Tüm oyuncularının ve özellikle milli takımdan dönenlerin büyük özveriyle oynadıklarını ifade eden Güneş, ''Maçta çok gol pozisyonuna girmemize rağmen bunları değerlendiremedik. Ayrıca iyi oynamak isteyen taraf Trabzonspor olmasına rağmen 4 sarı kart gören taraf da Trabzonspor'du. Szymkowiak'a yapılan bir harekette faul bile verilmedi. Ancak bu oyuncumun ayağına aldığı darbe sonucu bir dahaki hafta oynaması tehlikeye girdi'' diye konuştu. 
     Bir gazetecinin, Gökdeniz'in eksikliğinin hissedilip hissedilmediği yönündeki sorusunu Güneş, ''Gökdeniz önemli bir eksiklik, önemli bir kayıptır. Ancak elimizdeki imkanları en iyi şekilde kullanmak zorundayız. Gökdeniz'in yerine oynayacak oyuncular, ellerinden gelenin en iyisi yapacaklardır. Bu konuyla ilgili geniş açıklamayı daha sonra yapacağım. Ancak sadece şunu söyleyebilirim. Üzgünüm ve kızgınım. Bir oyuncu kolay yetişmiyor. Hata yapan insanları yok etmek değil, kazanmak gerekir'' diye yanıtladı. 
     Güneş karşılaşmada, Tomas ve Kürşat'ı genel olarak iyi bulduğunu da sözlerine ekledi. 
     
     GAZİANTEPSPOR TEKNİK DİREKTÖRÜ HADZIBEGIC 
     Gaziantepspor Teknik Direktörü Faruk Hadzibegiç ise Trabzonspor'un daha ilk dakikada avantajı yakaladığını ve bunu sonuna dek kullandığını kaydederek, şöyle devam etti 
     ''Biz ise ilk şoku atlatamadık. Maçın ikinci yarısında ilk yarıya göre biraz daha iyi oynamamıza karşın maçı kazanmak için yeterli olmadı. Şu ana dek kazandığımız 8 puanı hakederek almıştık. Bu yenilgi çalışmalarımıza engel olmayacaktır. Genç oyuncularımız da takıma ne denli çok uyum sağlarlarsa zirveye o denli yakın olacağımızı düşünüyorum.'' 
     
</TEXT>
</DOC>
