<DOC>
<DOCNO> 398688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy19.html </URL>
<DATE> 2005/11/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mumcu Biz mozaik değiliz, biz şerbetiz 
</HEADLINE>
<TEXT>

     Anavatan Partisi Genel Başkanı Erkan Mumcu, batı sosyolojisi içerisinde ortaya çıkmış ulus topluluklarına mozaik demenin belki mümkün olabileceğini belirterek, "Biz mozaik değiliz, biz şerbetiz, şerbetin içerisinde su da var süt de var şeker de var" dedi. 
     Mumcu, parti Genel Merkezi’nde, Başkanlık Divanı Toplantısı’nın ardından yaptığı açıklamada, alt kimlik, üst kimlik tartışmalarının Türkiye’ye hiç bir faydası olmadığını söyledi. 
     Gerçek sorunlara ilişkin çözüm önerileri olanları, bu çözümleri açıklamaya davet eden Erkan Mumcu, bu tartışmaların toplumu tedirgin ettiğini kaydetti. 
     Mumcu, "Türkiye’nin ihtiyacı olan bu tartışma değildir. 
     Türkiye’nin ihtiyacı olan işsizlik probleminin, yoksulluk sorunun çözülmesidir, gelir adaletinin sağlanmasıdır" diye konuştu. 
     Bir gazetecinin "Çözümü olan varsa açıklasın dediniz. Sizin bir çözümünüz var mı " sorusu üzerine Erkan Mumcu, çeşitli zamanlarda yaptığı konuşmalarda bu konudaki görüşlerini açıkladığını belirterek şunları kaydetti 
     "Bu tartışmayı bu biçimiyle sürdürmenin Türkiye’ye bir faydası yok. Batı sosyolojisinden ödünç alınmış kavramlarla biz kendi durumumuzu izah edemeyiz. Başbakan bir şeyin farkında değil. Biz bin yıldan daha uzun bir süreden beri beraber yaşayan bir milletiz. Bizim millet oluşumuz Fransız ihtilalinin millet kavramıyla alakalı bir şey değildir. Millet olmak için ırk beraberliği ya da ırk türdeşliği olmak gerekmez. Bizim kültürümüzde, düşünce dünyamızda, ahlakımızda böyle bir ayrımcılık yoktur. Bu, Batı’nın kendi sosyolojisi içerisinde icat ettiği bir şeydir. Irkçı türdeşlik, alt kimlik üst kimlik tartışmaların da dayandığı saplantı bu ırkçı türdeşliktir. 
     Bizim millet oluşumuz her şeyden önce ortak değerlere, ortak bir tarihe ve ortak ülküye sahip olmamızdan kaynaklanır. Bir milleti, millet yapan şeyler bunlardır. Eğer bin yıldan daha uzun bir süredir yaşayan bir milleti alt kimlik üst kimlik tartışmalarıyla şubelere ayırmaya kalkarsanız sonunda milletin kendi tarihine, millete ihanet etmiş olursunuz. Mozaik başka şeydir, şerbet başka şeydir batı sosyolojisi içerisine ortaya çıkmış ulus topluklarına mozaik demek belki mümkün olabilir. Ama biz mozaik değiliz, biz şerbetiz. Şerbetin içerisinde su da var süt de var şeker de var. Ama ortaya çıkan yeni bir tat var işte ona şerbet denir. Bu ne sütü inkar eder, ne şekeri inkar eder, ne de suyu inkar eder. Bin yıllı aşkın bir zaman içerisinde oluşmuş bir millet kimliğine millet şuuruna bugün yarım yamalak bilgiye dayalı tartışmalarla ihanet etmeye hiç kimsenin hakkı yok." 
     
     ÖĞRETMEN EVLERİNDEKİ İÇKİ YASAĞI İDDİALARI 
     Öğretmen evlerinde içki yasağı konusundaki haberlere ilişkin bir soru üzerine Mumcu, toplumun bu konudaki dengeyi kendisinin kurabileceğini, bu gibi konularda devletin kısıtlayıcı ve abartılmış bir ölçüde denetleyici bir rol üstlenmesinin dengeleri bozacağını söyledi. 
     Toplumsal hayatı ikili bir yapıya dönüştürmenin ve ikiliyi kışkırtacak girişimlerden kaçınılması gerektiğini anlatan Mumcu, şöyle devam etti 
     "Yürürlükteki mevzuat zaten içkili yerlere ilişkin bir kısıt, bir düzenleme getirmiştir. Türkiye’de içki ruhsatı bulunan işletmeler bakımından yaşanan sorun, buraların içkili eğlence yerleri olmalarından kaynaklanmıyor. Bu konuda asıl sorun gürültüden kaynaklanmaktadır, aşırı gürültüden, çevreyi aşırı rahatsız edici ölçüde müzik yayını yapılmasından kaynaklanmaktadır. Bir düzenleme yapılacaksa bu konuda yapılmalıdır. Herkes kafasındaki ikiliyi toplumsal hayata yansıtmaya kalkışırsa bu ülkenin sonu kaos olur, biz bu ülkede huzur istiyoruz. Ülkenin altını üstüne getirecek tartışmalar istemiyoruz." Kıbrıs Rum yönetiminin, Annan Planı’nda bazı değişiklikler istediği yönündeki bir soru üzerine Mumcu, Türkiye açısından önceliğinin Birleşmiş Milletler sürecinin yeniden başlatılması olduğunu söyledi. 
     Erkan Mumcu, Kıbrıs sorunun çözümünün BM platformu olduğunu vurgulayarak, Kıbrıs Rum tarafının "ipe un serme" eğiliminde olduğunu kaydetti. 
     
</TEXT>
</DOC>
