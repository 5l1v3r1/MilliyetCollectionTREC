<DOC>
<DOCNO> 352033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun07.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Aldatılıyoruz 
</HEADLINE>
<TEXT>


MEHMET ŞİRİN Aydın DHA 

Didim ilçesine yerleşen ve sayıları 4 bine ulaşan İngilizler, esnafın kendilerine fahiş fiyat uygulamasından yakındı. Kaymakam Ali Çetin'in düzenlediği toplantıya katılan İngilizlerden bazıları, sorunlarına dilekçeyle çözüm istedi. Artık Didimli olduklarına dikkat çeken İngilizler, "Esnaf bize yüksek fiyat uyguluyor. Özellikle mobilya alırken sıkıntıyı yaşıyoruz. Yerliye daha ucuz tarife uygulanıyor, biz aldatılıyoruz" dediler. 
Belediye Başkanı Mümin Kamacı'ya bazı öneriler sunan Çetin ise, "Sizler de artık biraz Didimlileşin. Birkaç yere sorun, araştırın, almak istediğiniz ürünü, tamamen aklınıza yattıktan sonra alın. Ayrıca alışverişe güvendiğiniz biriyle çıkıyorsunuz. Esnaf değil, o güvendiğiniz kişi genellikle sizi kazıklıyor" diye konuştu. 
Çetin, Esnaf ve Ticaret odalarının üye işyerlerini denetlemesini, fiyat kontrolü yapmasını, halkın aldatılmamasını istedi. 


</TEXT>
</DOC>
