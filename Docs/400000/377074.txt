<DOC>
<DOCNO> 377074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy01.html </URL>
<DATE> 2005/09/09/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Erdoğan "Almanya'daki Türkler oy kullanmalı" 
</HEADLINE>
<TEXT>

     Başbakan Erdoğan, Almanya'daki Hırıstiyan Demokratik Birlik Partisi lideri Angela Merkel'in tavrını anlaşılmaz olarak niteledi. 
     Alman gazetecileri kabulünde açıklamalar yapan Başbakan Erdoğan, Angela Merkel'in Türkiye'ye karşı tavrının anlaşılmaz olduğunu söyledi ve Almanya'daki Türkler'den oylarını kullanmalarını istedi. 
     Başbakan Erdoğan, Avrupa Birliği ile müzakerelerin 3 ekimde başlaması konusunda ise "sorun görmüyorum, o iş bitmiştir " diye konuştu. 
     Öte yandan Almanya'da seçim yarışı giderek kızışıyor. 18 eylül seçimleri öncesinde sosyal demokratlarla, birlik partileri arasındaki puan farkı kapanıyor. 
     Hıristiyan Birlik partilerinin oy oranı yüzde 50'nin altında seyrediyor. 
     ARD televizyonunda yayınlanan son ankette, birlik partilerine verilen desteğin yüzde 41'e gerilediği görüldü. 
     Ankete göre, birlik partilerinin seçimi kazanmaları durumunda koalisyona gitmeleri beklenen Hür Demokratların oy oranı da yüzde 6.5. Bu durumda, merkez sağ koalisyonun oy oranı tek başına iktidara yetmiyor. 
     Aynı ankette, sosyal demokratlara verilen destekse yüzde 34. Yeni Sol Parti yüzde 8.5, koalisyon ortağı Yeşiller Partisi’nin oy oranıysa yüzde 7. 
     Seçimler bu şekilde sonuçlanırsa Almanya'yı bir sağ-sol koalisyonu bekliyor. 
     Ankete katılanların yüzde 36'sı, sağ-sol koalisyonunun Almanya için en iyisi olduğunu düşünüyor. 
     
     Schröder dış politikada aktif 
     Seçimlere günler kala Başbakan Schröder dünyanın önde gelen liderleriyle görüşmeye devam ediyor. 
     Rusya Devlet Başkanı Vladimir Putin'le bir araya gelen Gerhard Schröder, doğalgaz hattının inşaasına ilişkin anlaşmayı Berlin'de imzaladı. 
     Baltık denizinin dibinden uzanacak boru hattıyla 2010 yılından itibaren Rusya'dan Almanya'ya, daha sonra diğer bazı Avrupa ülkelerine doğalgaz nakledilecek 
     
</TEXT>
</DOC>
