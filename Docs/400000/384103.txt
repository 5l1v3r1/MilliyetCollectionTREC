<DOC>
<DOCNO> 384103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/civaoglu.html </URL>
<DATE> 2005/10/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Annecim Avrupalılar 
</HEADLINE>
<TEXT>

LÜKSEMBURG 

Gül ve Babacan AB ile "müzakereleri" başlattığında Lüksemburg'da vakit gece yarısını geçmişti. 4 Ekim başlamıştı ama 1 saat geride olan İngiltere'ye göre h l 3 Ekim'di. Dönem Başkanı Straw İngiliz'di. AB kayıtlarına "Türkiye ile müzakereler 3 Ekim'de başlamıştır" kaydı düşüldü. 
İşte Avrupa... Kendinden olanı daha ilk günden kolluyor. 
................. 
İtalyan Corriere della Sera gazetesinde dün bir karikatür... 
Bir Türk "Aman Allah" dercesine ve "Mamma li Euri " Annecim, Avrupalılar diye bağırarak kaçıyor. 
AB'nin bugünkü durumu hiç de parlak olmadığı için, özellikle "Avro" kapsamındaki ülkeler, ekonomik durumdan çok yılgın. 
Karikatür bir zamanlar İtalyanların kullandığı "Mamma li Turchi " Annecim, Türkler dehşet çığlığıyla paralellik kurmuş. 
................. 
Yunanistan, İtalya, İspanya, Portekiz, Polonya... Hepsi AB olanaklarının kremasını yedikten ve ekonomi çıtasını yükselttikten sonra ancak şimdi şik yet edebiliyorlar. 
Türkiye de önce bu süreçten geçmeli. 
................. 
AB ile müzakereler 20 Ekim'de başlıyor. "Tam üyelik için hedef, 2014." 
İlk sayfaları dikensiz 35 başlıklı bir ajanda saptanmış. 
"BİLİM VE ARAŞTIRMA" başlığı ile start alınıyor... 
İkinci dosya "EĞİTİM..." 
"Kürt diliyle eğitim" sorunu çıkabilir mi 
AB müktesebatında yok... Özellikle Fransa, müktesebata böyle bir çivi sokulmasını kendi içindeki, Alsace ve Breton dillerinde "alternatif eğitim" sorunu çıkarmamak için önlemiş. 
Üçüncü başlık, büyük olasılıkla "KAMU İHALELERİ" olacak... 
"Şeffaf ihale" için AB mevzuatıyla uyum için Türkiye'deki artırma, eksiltme hukukun taranarak değiştirilmesi iyi olacak. 
Dördüncü başlık "REKABET..." Beşinci başlık "HÜR GİRİŞİM VE ŞİRKET KURMA ÖZGÜRLÜĞÜ..." Altıncısı ise "TARIM..." 
................. 
Görülüyor ki... Müzakere sürecinin 7'de biri "TARIM" başlığına gelinceye kadar fazla sorun çıkarmayabilecek. 
"TARIM" başlığı altında duyarlı konular var. 
Ancak... Destek alımları, bir süredir zaten inişte ya da kaldırıldı. 
Dünya fiyatlarıyla paralel uygulama nedeniyle tarım kesimi, eski "güzel" günlerini yaşamıyor. 
Sonuç... Tarama ve bu yedi başlık ile ilk 1.5-2 yıl "yol kazası" olmadan geçebilir. 
................. 
Kürtçeyi de kapsayan "kültürel haklar," gerçi "TEMEL HAK VE ÖZGÜRLÜKLER" başlığı altında da yer alacak ama bunlardan "geçer not" daha önce kazanılmış sayılır. Çünkü SİYASİ HAKLAR, Kopenhag Kriterleri kapsamında incelenmiş ve "Türkiye, tam üyelik müzakerelerine hazır" değerlendirmesi yapılmıştı. 
Fakat... "SİYASİ HAKLAR" bugünden başlayarak tüm süreç boyunca gene de ilerleme raporlarında irdelenecek. 
Sonuç... İlk iki yıl lastik patlamazsa, aritmetik diziyle büyüyen yabancı sermaye girişleri ve iç dinamikler ekonomik büyümeyi katlayacaktır. Hukuk standartları, siyasal istikrar, sosyal reformlar, iş ve aş çözümleri, bölgeler arası denge uygulamaları Türkiye'nin manzaralarını çok değiştirebilir. 
PKK terörünün de iyice küçülmesi mümkün. 
................. 
Türkiye, genel seçimlere ve cumhurbaşkanı seçimlerine sağlıklı girebilir. 
Dünkü basınla sohbet toplantısında Gül, "istikrar ve özgürlükler" kelimelerini vurguluyordu 
Gül, "Türkiye bugünden itibaren öngörülebilir bir ülke olmuştur" dedi. 
Bir ülkenin geleceğini öngörebilmek, o ülkeyi "riskliler" grubundan çıkartır. Birlikte yürünebilir ülke olmak önemli. 
2014'e varıldığında Türkiye, yaşam ve hukuk standartlarını Avrupa düzeyine yükseltmiş, fert başına milli gelirini 15 bin dolara dayamış olursa, belki karikatürdeki görüntü, mizahtan gerçeğe bile dönüşebilir. 



</TEXT>
</DOC>
