<DOC>
<DOCNO> 397190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/siy10.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum aileye Türk tazminatı 
</HEADLINE>
<TEXT>


GÜVEN ÖZALP Brüksel 


Avrupa İnsan Hakları Mahkemesi AİHM , Kıbrıs'ta salyangoz toplarken tampon bölgeye giren bir Rum'un Türk askerlerince öldürülmesi nedeniyle, Türkiye'yi tazminat ödemeye mahk m etti. Mahkeme, Türk askerlerinin Petros Kyriakou Kakoulli'ye yönelik silah kullanmasını, orantısız ve gereksiz bir yöntem olarak değerlendirdi. 
Kakoulli, İngiliz Üssü yakınlarında 13 Ekim 1996'da salyangoz toplarken adanın güneyiyle kuzeyini ayıran tampon bölgeye girince Türk askerlerinin ateş açması nedeniyle öldü. 

50 bin 500 euro ödenecek 
Avrupa İnsan Hakları Sözleşmesi'nin yaşam hakkını garanti altına alan 2. maddesi çerçevesinde Kakoulli'nin ölümünü değerlendiren AİHM, olayın olduğu dönemde adadaki gerilimi not ettiğini belirtse de bu durumun "bu tür sorunlarla karşılaşıldığında silah kullanmaya açık çek" olarak yorumlanamayacağını kaydetti. 
İlgili askerler hakkında soruşturma açılmaması da AİHM'nin eleştirdiği noktalar arasında yer aldı. Türkiye, Kakoulli'nin ailesine 20 bin eurosu mahkeme masrafı olmak üzere toplam 50 bin 500 euro ödeyecek. 


</TEXT>
</DOC>
