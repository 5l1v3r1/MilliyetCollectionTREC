<DOC>
<DOCNO> 381544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko02.html </URL>
<DATE> 2005/09/26/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Porsche Volkswagen'in yüzde 20 hissesini satın almayı planlıyor 
</HEADLINE>
<TEXT>

     Alman lüks otomobil üreticisi Porsche, diğer Alman devi Volkswagen’in VW hisselerinin yüzde 20’sini satın almayı planlıyor. 
     Porsche’den yapılan açıklamada, iki şirket arasındaki sıkı işbirliğini güvenceye almak için, VW’nin kontrol hisselerinin uygun olmayan yatırımcıların eline geçmesi ihtimaline karşı böyle bir harekete geçmeye karar verildiği belirtildi. 
     VW’nin hisselerinin yüzde 20’sinin yaklaşık 3.64 milyar doları bulduğu ve Porsche’nin satın alma için gerekli kaynağı "sahip olduğu likit fonlardan" karşılayacağı ifade edildi. 
     Porsche, hisse satın alma konusunu VW yönetim kurulunun onayı ve rızasıyla yürüttüğünü ve Volkswagen’in kontrol hisselerini ele geçirmek niyetinde olmadığını da ilan etti. 
     Porsche’nin yüzde 20’sini almasıyla Volkswagen’in çoğunluk hisselerini oluşturan yüzde 51.2’lik hissesi Porsche, VW’nin ev sahibi Aşağı Saksonya Eyaleti ve Volswagen’in kendisine ait olacak ve Avrupa’nın en büyük otomotiv üreticisi olan şirketi istenmeyen yatırım gruplarına av olmaktan kurtaracak. 
     
     AB BASKISINA KARŞI ÖNLEM 

     Porsche’nin atağı, Avrupa Birliği’nin Volkswagen’in özelleştirilmesine karşı geliştirilen özel mevzuatı ortadan kaldırma ihtimaline karşı bir hareket olarak değerlendiriliyor. 
     Alman sanayiinin temel direklerinden olan VW’nin mülkiyet ve sermaye yapısı 1960 yılında çıkarılan özel "Volkswagen Yasası" ile güvence altına alınmıştı. 
     Şirket hissedarlarının oy hakkını yüzde 20 ile sınırlayan yasa, fiili kontrolü yüzde 18.2’lik hissesi bulunan Aşağı Saksonya eyaletine bırakıyordu. Yasa, böylece şirketin çoğunluk hisselerini toplamayı düşünen istenmeyen sermaye gruplarının VW’nin kontrolünü ele geçirme ihtimalini ortadan kaldırıyordu. 
     Ancak yatırım özgürlüğünü ihlal ettiğini öne sürdüğü söz konusu yasanın iptali için Almanya’ya baskı yapan Avrupa Konseyi geçen yıl konuyu mahkemeye taşımıştı. 
     Mahkemece yasanın iptali durumunda, VW’nin kontrolünün istenmeyen ellere geçebileceği korkusuyla harekete geçen Porsche, yüzde 20 hisse alarak Aşağı Saksonya Eyaleti ve Volkswagen’e stratejik destek sağlamayı hesaplıyor. 
     Porsche ile VW arasında, ürtemi, araştırma-geliştirme, tedarik, yarı mamül ve pazarlama konularında yakın işbirliği bulunuyor. Cayenne arazi arabalarını ortaklaşa üreten iki şirket, yakıt tasarrufu yapacak melez motorların geliştirmesinde de birlikte hareket ediyor. 
     
</TEXT>
</DOC>
