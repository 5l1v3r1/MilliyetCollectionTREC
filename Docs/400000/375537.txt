<DOC>
<DOCNO> 375537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun11.html </URL>
<DATE> 2005/09/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İngiltere'den AB ülkelerine Türkiye uyarısı Laiklik güvenli görünmüyor 
</HEADLINE>
<TEXT>

     The Sunday Times gazetesinde bir makalesi yayınlanan İngiltere eski Savunma Bakanı Michael Portillo, AB liderlerinin çoğunun stratejik düşünmediklerini belirterek, Türkiye’nin köktendinciliğe kaptırılmasının stratejik açıdan "ciddi bir darbe" olacağını yazdı. Portillo, "Türkiye’de laiklik güvenli görünmüyor" ifadesini kullandı. 
     AB’de Türkiye ile ilgili tartışmalar sürüyor. İngiltere eski Savunma Bakanı Michael Portillo, pazar günleri yayınlanan The Sunday Times gazetesinde yayınladığı makalede Türkiye’nin AB üyeliğinin taşıdığı stratejik öneme dikkat çekti. 
     Türkiye’nin, Batı karşıtı aşırı İslamcı bir rejim tarafından yönetilmesinin olumsuz etkileri konusunda uyaran Portillo, "Türkiye’nin köktendinciliğe kaptırılması ciddi bir darbe olur. Bu mesele, Newport yakınlarında toplanan AB Dışişleri Bakanlarını kaygılandırmalıydı" diye yazdı. 
     Dünyada laik ve demokratik olan pek az Müslüman ülkenin bulunduğuna dikkat çeken Portillo, "Kemal Atatürk’ün vizyonu olan bir lider olması Avrupa için fevkalade bir şans" ifadesini kullandı. 
     "Türkiye, terörü besleyen ve ihraç eden bir ülke haline gelse, Rusya, Amerika, Avrupa ve İsrail için bir felaket olur" görüşünü dile getiren Portillo, TBMM’nin Irak savaşı oncesi tezkereyi reddetmesinin, Türkiye’nin Batı’nın yörüngesinden çıkması halinde neler olabileceğinin bir göstergesi olarak yorumladı. 
     Michael Portillo, AB liderlerinin çoğunun stratejik düşünmediklerini, savunmaya gelince ABD’ye güvendiklerini belirterek, "Onlar için Türkiye’nin Batı ile İslam aşırılığı arasında bir domino taşı olduğunu görmek kolay değildir" değerlendirmesini yaptı. 
     Alman Hristiyan Demokrat lideri Angela Merkel’in "imtiyazlı ortaklık" fikrinin "akıllıca" olmakla birlikte yürümeyeceğini savunan Portillo, Türkiye’nin AB tarafından reddedilmesinin sonuçlarının "ciddi" olabileceğini vurgularken "Orada Türkiye’de laiklik güvenli gönünmüyor" diye yazdı. 
     

      ANKA 
     
</TEXT>
</DOC>
