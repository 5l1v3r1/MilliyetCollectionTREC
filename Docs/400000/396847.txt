<DOC>
<DOCNO> 396847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas12.html </URL>
<DATE> 2005/11/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İşyerinde mutsuz kadının stresi çocuklarına geçiyor 
</HEADLINE>
<TEXT>

     İngiliz bilimadamlarının araştırmaları, işyerinde mutsuz ve tatminsiz annelerin stresinin çocuklarına da geçtiğini ortaya koydu. 
     Bristol, Bath ve Kent üniversitelerinin ortaklaşa yaptığı araştırmada, annenin işyerinde yaşadıklarının sonucunda, çocuğun stres seviyesinde dikkat çekici bir yükseliş tespit edildi. 
     Stres altında çalışan, yorulan ve bunun karşılığında ödüllendirilmeyen annelerin çocuklarının stres düzeylerinin yaşıtlarına göre çok daha yüksek olduğunu belirten bilimadamları, bunun uzun dönemde çeşitli hastalıklara yol açabileceği uyarısında bulundu. 
     Araştırma sırasında, denek olarak belirlenen çocuklardan sabah ve akşam tükürük örnekleri alındığını ve bu örnekler üzerinde strese yol açan hormonların seviyeleri üzerinde araştırmalar yapıldığını belirten bilimadamları, çocukların annelerinin işyerinde yaşadıkları deneyimlerin de 6 ay boyunca yakından izlendiğini bildirdi. 
     Annesi işyerinde mutsuz olan çocukların tükürüklerindeki cortisol seviyesinin akşamları, sabah alınan örneklere göre iki kat daha fazla olduğunu kaydeden araştırmacılar, annesi çalışan çocukların, gittikleri yuvada iyi bakılmasının önemine dikkat çekti. 
     
</TEXT>
</DOC>
