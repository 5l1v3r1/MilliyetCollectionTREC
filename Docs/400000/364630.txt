<DOC>
<DOCNO> 364630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun18.html </URL>
<DATE> 2005/07/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Azerbaycan'dan KKTC'ye direkt uçuş bu akşam... 
</HEADLINE>
<TEXT>

     Azerbaycan Ekonomi ve Kalkınma Bakanlığı Müsteşarı Alihüseyin Şaliyev başkanlığındaki 38 kişilik Azeri heyeti KKTC'den ayrıldı. 
     İki ülke arasında ekonomik işbirliği olanaklarını araştırmak üzere geçen cuma günü KKTC'ye gelen ilk Azeri heyeti, Ekonomi ve Kalkınma Bakanlığı Müsteşarı Ali Hüseyin Şaliyev, Gençlik, Spor ve Turizm Bakanlığı Müsteşarı Aydın İsmiyev, Şehircilik Bakanlığı Müsteşarı İsmayıl Hasanov ile Azerbaycan Havayolları Başkanı Eldar Hacıyev ile işadamlarından oluşuyordu. 
     Konuk heyet, KKTC'de devlet ve hükümet yetkililerinin yanı sıra sanayi, ticaret odaları yetkilileriyle görüştü, turistik tesislerde incelemelerde bulundu. 
     Öte yandan, işadamı, sanatçı ve gazetecilerden oluşan ikinci Azerbaycan heyeti, özel bir havayolu şirketinin Bakü'den Ercan Havaalanı'na direkt seferiyle bu akşam KKTC'ye gelecek. 
     
</TEXT>
</DOC>
