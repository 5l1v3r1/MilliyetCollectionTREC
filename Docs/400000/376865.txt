<DOC>
<DOCNO> 376865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur54.html </URL>
<DATE> 2005/09/08/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Eşini darp eden koca polise güçlük çıkardı... 
</HEADLINE>
<TEXT>

     Fatih’te, boşanmak isteyen eşini işyerinde darp ettikten sonra polise yanıcı madde ve piknik tüpüyle direnen koca, güçlükle ikna edilerek gözaltına alındı. 
     Fevzipaşa Caddesi 100 numaradaki Gelinlikçiler Çarşısı’nda, eşi Sabite D’ye ait işyerine gelen Alaattin D. 50 , bir süredir kendisinden ayrı yaşayan ve boşanmak isteyen eşiyle tartıştı. 
     İddiaya göre, eşini darp eden Alaattin D, çarşının 4. katındaki dükkanın camlarını kırarak, içerideki eşyayı pasaj boşluğuna attı. 
     Olay yerine gelen polis ekiplerine, içinde yanıcı madde olan bidon ve piknik tüpüyle direnen Alaattin D, yaklaşık 2 saat süren çabaya rağmen ikna edilemedi. 
     Çiftin 2 oğlundan biri olan Ahmet D’nin de olay yerine gelmesine rağmen teslim alınamayan Alaattin D’nin intihar girişiminde bulunma olasılığına karşılık itfaiye ekiplerince branda açıldı. 
     Daha sonra ikna olarak elindekileri bırakan Alaattin D, emniyete götürüldü. 
     Olay süresince dükkanda baygın halde yattığı bildirilen yaralı Sabite D, sedyeyle dışarıya çıkarıldıktan sonra ambulansla hastaneye kaldırıldı. 
     Alaattin D’nin, dekorasyon işleri yaptığı belirtildi. 
     
</TEXT>
</DOC>
