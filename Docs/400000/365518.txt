<DOC>
<DOCNO> 365518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas05.html </URL>
<DATE> 2005/07/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
THY'nin kıyafetlerinde "İpekçi" imzası... 
</HEADLINE>
<TEXT>

     Türk Hava Yolları’nın THY , modacı Cemil İpekçi tarafından tasarlanan yer ve uçuş personelinin yeni kıyafetleri defileyle tanıtıldı. 
     Atatürk Havalimanı’nda düzenlenen defile öncesi konuşan THY Genel Müdürü Temel Kotil, THY’nin, bir yandan hizmette kalitenin en iyisini sunarken, diğer yandan da filosunu büyüttüğünü söyledi. 
     Kotil, kalitenin en iyisini, hizmetin en mükemmelini ve hızlısını sunan THY’nin bunu estetik kurallar, renk uyumu ve doğallık çerçevesinde müşterilerine ikram etme konusundaki kararlılığından vazgeçmediğini vurgulayarak, şöyle konuştu 
     "THY’nin tarihinde ilk kez tasarım ve estetik konusunda profesyonel bir danışman ve tasarımcı ile çalıştık. Dünyada ilk kez THY, profesyonel bir stilist ile çalışarak uçak içi ve dışı tasarımlarını gerçekleştirmiştir. Tasarımlar, THY ailesinin tercihleri doğrultusunda şekillenmiş, uçak içinde kullanılan materyallerle beraber kabin memuru ile yer hizmetleri memurunun kıyafetleri de bir bütün olarak değerlendirilerek yeni bir anlayış ve tarz ile yeniden üretilmiştir." 
     
     "ANADOLU VE TÜRK MOTİFLERİ ESAS ALINDI" 
     Yeni tasarımlarda Anadolu ve Türk motiflerinin esas alındığına işaret eden Kotil, tasarımlarda lacivert hakimiyetinin yanında turkuvazın seçildiğini söyledi. 
     Kotil, "lale" figürünün uçak dışı tasarımlarının yanında uçak içinde, kullanılan materyallerde ve kıyafetlerin tümünde kullanıldığını söyledi. Kotil, "Uçaklarımız kırık beyaz renkte ve büyük bir lale deseniyle süslendi. Büyük uçaklarda kahverengi, bej, turkuvaz ve gül kurusu, küçük uçaklarımızda ise lacivert, turkuvaz ve gül kurusu renkleri ağırlıklı tercih edildi. Yine aynı şekilde İznik çini motifleri ve mozaikleriyle uçaklarımız süslendi" diye konuştu. 
     Temel Kotil, personel kıyafetlerinin kumaşının özel seçildiğini ve sıcakta serin, soğukta sıcak tutan kumaş kullanıldığını ifade etti. 
     
     
     CEMİL İPEKÇİ 
     Modacı Cemil İpekçi de, yaptığı açıklamada, kıyafetleri tasarlarken Türkiye’yi anlatmasını istediğini, elbiselerin belli yerlerinde küçük laleler bulunduğunu söyledi. 
     İpekçi, personel kıyafetlerini çalışırken tek korkusunun 36’dan 52 bedene kadar olan modellerini çizmek olduğunu ifade ederek, 
     "Kendime bunda 10 puan verdim. İçinde kabin ekibi çok rahat olacak. 
     Teknik açıdan çok rahat olacaklar. Kamu kurumu olmasına rağmen yönetimin vizyonu bize karşı son derece açıktı. Hiçbir zorluk çekmedim" dedi. 
     Bayan kıyafetlerinde etek boyunun eskisine göre uzun olduğunu, diz altına indiğini anlatan İpekçi, şunları kaydetti 
     "Çalışan insanın açık ve kısa giymesini sevmiyorum. Devamlı bir tarafını çekiştiren kadına tahammül etmiyorum. Normalde etek uzunluğu diz altındadır. Etekler diz altına indi. Kabin görevlileri yeni kıyafetleriyle daha rahat hareket edecekler. Yelekleri kısa olduğu için bir yere uzanırken gömlekleri dışarı çıkıyordu. Yeleklerin boyu basenlere kadar uzadı. Yer hosteslerinde lacivert, gül kurusu hakim, eteklerde incecik turkuvaz çizgiler var. Yerde ve uçakta çalışanları yelek ve renk farklılıklarıyla ayırdık. Pilotlarınki daha klasik oldu. Çok istememe rağmen çizgili pantolon giydiremedik. 
     Onlardaki değişiklik daha az." İpekçi, 8 aylık çalışma süresi içinde uçak korkusunu da yendiğini, hiç binmediği kadar uçağa bindiğini, çalışmaları sırasında kendisine destek veren herkese teşekkür etti. 
     Daha sonra gerçekleştirilen defilede, Sinemis Candemir, Nihan Akkuş, Zeliha Çal, Arzu Pavlova’nın da aralarında bulunduğu 12 manken, kadın ve erkek personelin yeni kıyafetlerini sundu. Defileyi, THY Yönetim Kurulu Başkanı Candan Karlıtekin, THY Yönetim Kurulu üyeleri, Türkiye Seyahat Acentaları Birliği TÜRSAB 
     Başkanı Başaran Ulusoy ile çok sayıda davetli izledi. 
     
</TEXT>
</DOC>
