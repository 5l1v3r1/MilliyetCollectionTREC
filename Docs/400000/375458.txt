<DOC>
<DOCNO> 375458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/ekonomi/eko04.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Manhattan'ın ortasında Kapalı Çarşı kuracaklar 
</HEADLINE>
<TEXT>



Merkezi İstanbul'da bulunan Türkiye'deki Amerikan Şirketler Derneği ABTF , Manhattan Ticaret Odası tarafından her yıl geleneksel olarak düzenlenen '2. ve 3. Sokak Fuarları'nda 'Kapalı Çarşı' temalı bir Türk reyonu kuracak. 
ABTF New York Temsilcisi Sueda Sönmez, Manhattan Ticaret Odası'nın 30 yıldır düzenlediği sokak fuarlarına New York ile İstanbul arasında iş, kültür ve sosyal alanda işbirliğini artırmayı amaçlayan İstanbul-New York İş Ortaklığı Projesi INY Project kapsamında, bu yıl kendilerinin de bir Türk reyonu kuracaklarını kaydetti. 
Sönmez, standın Kapalı Çarşı şeklinde tasarlanacağını ve caddeye İstanbul Büyükşehir Belediyesi tarafından temin edilen "Welcome to Istanbul - İstanbul'a Hoşgeldiniz" tabelası asılacağını kaydetti. Sönmez, standda, çuvallarda baharatlar ve şifalı bitkilerin sergileneceğini, Türk halı, kilimleri ve geleneksel el sanatları ile Türk mücevherat örneklerinin ziyaretçilerin beğenisine sunulacağını söyledi. 



</TEXT>
</DOC>
