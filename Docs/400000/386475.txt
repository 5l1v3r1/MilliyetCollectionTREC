<DOC>
<DOCNO> 386475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur45.html </URL>
<DATE> 2005/10/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İstanbul'da Şehir Tiyatroları'na zam geldi 
</HEADLINE>
<TEXT>

     İstanbul Büyükşehir Belediye Meclisi, Şehir Tiyatroları’nın 1 Ocak-31 Aralık 2006 tarihlerinde geçerli olacak yeni ücret tarifesini onayladı. Buna göre bilet ücretleri yeni yıldan itibaren yüzde 20 ile 23 oranında zamlandı. 
     İstanbul Büyükşehir Belediyesi’nin bugün yapılan Olağan Meclis Toplantısı’nda, Şehir Tiyatroları Müdürlüğü’nün 2006 yılı bilet fiyat tarifesi ile salon kiralama ücret tarifesi onaylandı. 
     Yeni tarifeye göre müzikli oyunlarda tam bilet ücreti 6.50 YTL’den 8 YTL’ye, indirimli bilet ücreti 5.50 YTL’den 6 YTL’ye, normal 
     oyunlarda tam bilet ücreti 5.50 YTL’den 6.50 YTL’ye, indirimli bilet ücreti 4.50 YTL’den 5 YTL’ye, çocuk oyunu bilet ücreti de 2 YTL’den 2.50 YTL’ye çıktı. Şehir Tiyatroları Müdürlüğü’nün tasarrufunda bulunan Harbiye Muhsin Ertuğrul, Fatih Reşat Nuri, Üsküdar Müsahipzade Celal, Kadıköy Haldun Taner, Gaziosmanpaşa Tiyatrosu, Ümraniye Atakent Tiyatrosu, Tuzla İdris Güllüce Kültür Merkezi, Cemil Topuzlu Açıkhava Tiyatrosu, Ümraniye Tiyatrosu ve Galata Köprüsü’nün 2006 yılında kiralama ücretleri de şöyle belirlendi 
     
     
SAHNE GECE TARİFESİ GÜNDÜZ TARİFESİ AÇIKHAVA 22.000 YTL 11.000 YTL HARBİYE 3.000 YTL 1.500 YTL FATİH 1.500 YTL 1.000 YTL ÜSKÜDAR 1.500 YTL 1.000 YTL KADIKÖY 1.500 YTL 1.000 YTL GAZİOSMANPAŞA 1.500 YTL 1.000 YTL ÜMRANİYE 1.500 YTL 1.000 YTL TUZLA İDRİS GÜLLÜCE 1.500 YTL 1.000 YTL ÜMRANİYE ATAKENT 1.500 YTL 1.000 YTL GALATA KÖPRÜSÜ 1.000 YTL 
     Meclis’te bugün ayrıca Bilgi İşlem Koordinasyon Müdürlüğü’nün ismi Coğrafi Bilgi Sistemi Şube Müdürlüğü olarak değiştirilirken, Sosyal Turistik Tesisler Müdürlüğü ile Sosyal ve İdari İşler Müdürlüğü birleştirilerek isminin Sosyal ve İdari İşler Şube Müdürlüğü, İstanbul Bölge İtfaiye Müdürlüğü ile Boğaziçi Bölge İtfaiye Müdürlüğü birleştirilerek isminin Avrupa Bölge İtfaiye Şube Müdürlüğü, Şehir Tiyatroları Müdürlüğü ve Kent Orkestrası Müdürlüğü birleştirilerek isminin Şehir Tiyatroları ve Müzik Etkinlikleri Şube Müdürlüğü, Levazım Müdürlüğü ile Ambarlar Müdürlüğü birleştirilerek isminin Levazım ve Ayniyat Şube Müdürlüğü, Personel İşleri Müdürlüğü ile Maaş Tahakkuk Şube Müdürlüğü birleştirilerek isminin Personel İşleri Şube Müdürlüğü olması onaylandı. 
     Meclis’te ayrıca, Bağdat Caddesi’nin altına ikisi Erenköy’de, biri de Kızıltoprak’ta olmak üzere yap-işlet devret modeliyle 20 yıl süre ile 3 ayrı otopark yapılması da karara bağlandı. 
     İstanbul Büyükşehir Belediyesi’nin il genelinde başlattığı gecekondu döşünüm projeleri kapsamında, bugün Meclis’te Kartal, Şişli Kuştepe Kentsel Yenileme Gecekondu Dönüşüm protokolleri onaylandı. 
     
     "MEDENİYETLER İTTİFAKINDA KADIN KONGRESİ" 
     Belediye Meclisi ayrıca, Başbakanlık Kadının Statüsü Genel Müdürlüğü ile "Medeniyetler İttifakında Kadın Kongresi" düzenlenmesi için hazırlanan işbirliği protokolünü de onayladı. 
     28-29 Ocak 2006 tarihlerinde yapılacak kongrede, kadının durumu 
     ele alınacak, demokratikleşme ve ekonomik kalkınmada kadının payı irdelenecek, uluslararası işbirlikleri yenilenecek ve kadının desteklenmesi için gerekli yasal düzenlemeler ele alınacak. Protokol kapsamında Büyükşehir Belediyesi kongre masraflarına 170 bin YTL katkıda bulunacak. İstanbul Büyükşehir Belediyesi bugün ayrıca, İstanbul’un 2010 yılında Avrupa Kültür Başkenti ilan edilmesi için Kültür ve Turizm Bakanlığı ile İstanbul Valiliği İl Özel İdaresi ve sivil toplum kuruluşlarıyla işbirliği yapılmasını öngören Ortak Hizmet Projesi protokolünün imzalanması için Büyükşehir Belediye Başkanı Kadir Topbaş’a yetki verdi. İstanbul Büyükşehir Belediyesi, protokol kapsamında projeye 1 milyon YTL destek verecek. Öte yandan, Gayrimenkul Yatırım Ortaklığı’nın kurulmasına ilişkin Hukuk Komisyonu raporu ise yarın Meclis’te görüşülmek üzere ilgili komisyona geri çekildi. 
     
</TEXT>
</DOC>
