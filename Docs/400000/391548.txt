<DOC>
<DOCNO> 391548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas14.html </URL>
<DATE> 2005/11/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Astrologlar uyardı Rusya'ya bu kış yatırım yapmayın 
</HEADLINE>
<TEXT>

     Rusya'daki ünlü astrologlar, başkent Moskova'da bir araya gelerek, gelecek yılın kehanetlerini açıkladı. 
     Ünlü Rus astrologlar Sergey Bezborodniy ve Elena Suşinskaya, kış mevsimiyle ilgili kehanetleri anlatarak, Rusya'da özellikle bu kış uzun vadeli yatırımlar yapılmaması uyarısında bulundular. 
     Suşinskaya, bu kış Rusya ve dünyada önemli değişikliklerin meydana gelmeyeceğini belirterek, ''Bu kış Rusya'da uzun vadeli yatırım yapmamakta, kısa süreli ve küçük ölçekli işlere yatırım yapmakta fayda var. Bu yıl sonunda yapılan büyük yatırımlar, gelecek yıl nisan ve mayıs ayında tamamen değersizleşebilir'' dedi. 
     Eski dostlarla arkadaşlığı sürdürme tavsiyesinde bulunan Suşinskaya, ''Sağlınıza dikkat etmenizde yarar var. Çünkü, bu yıl hastalıklar, özellikle solunum yolları hastalıkları ciddi bir sorun olacak'' dedi. 
     Bezborodniy de yaptığı açıklamada, Rus rublesinin eskisi gibi değer kazanmayacağını belirterek, ''Rus rublesi, son yıllarda kazandığı değeri gelecek yıl kaybedebilir. Önümüzdeki kış aylarının en zoru aralık, en kolayı ise şubat ayı olacak. Doğal afetler, özellikle Amerika kıtasında sürecek. İnsan ile doğa arasında ekolojik çatışmanın boyutu artacak'' dedi. 
     Rus astrolog, 2006 yılında sadece Rusya'da değil, tüm dünyada emlak fiyatlarının yükselmeye devam edeceğini ve bu durumun gelecek yıllarda düzelmeyeceğini belirterek, gelecek yıl çocuk hastalıkları sayısının artacağını, kalitesiz çocuk giysilerinin çok sayıda rahatsızlığa neden olacağını ileri sürdü. 
     
</TEXT>
</DOC>
