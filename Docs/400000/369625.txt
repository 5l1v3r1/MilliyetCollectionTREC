<DOC>
<DOCNO> 369625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/agun.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarşaflı kadınlar para dolu çantalar getirdi' 
</HEADLINE>
<TEXT>


El Kaide'nin bölge sorumlusu Suriyeli Sakka ile suç ortağının Antalya'da satın aldıkları villaya operasyon düzenleyen güvenlik güçleri, çok sayıda silah ele geçirdi 

SONER KOCAER, SAFFET YENİGÜN Antalya DHA 

El Kaide'nin, aralarında Türkiye'nin de bulunduğu bölge sorumlusu Suriyeli Louai Sakka ve suç ortağı Hamed Obysi'nin Antalya'da satın aldıkları villaya, 2'si çarşaflı 3 kadının geldiği, para dolu çantalar da getirildiği belirtildi. 
Alanya'ya gelen İsrail yolcu gemilerine bombalı saldırıya hazırlanırken yakalanan ve tutuklanan Sakka ile Obysi'nin Beldibi'nde 430 bin YTL'ye aldıkları dubleks villa da mühürlendi. 
Villaya operasyon düzenleyen güvenlik güçlerinin çok sayıda silah ele geçirdiği kaydedildi. Dostlar Sitesi'ndeki denize nazır evin komşusu Berhan Karadeniz, mayısta gelen ve kendilerini Sudanlı olarak tanıtan 5 kişinin villayı satın aldıklarını söylediğini belirtti. Dini nik hlı eşi Zehra Felek'in Ortadoğulu aileye hizmet vermeye başladığını ve bahçe işlerini yaptığını belirten Karadeniz, şöyle konuştu 

Bir çay için 10 dolar 
"İkisi çarşaflı ve yaşlı, biri de genç ve güzel 3 kadınla 2 adam vardı. Gazetelerde fotoğrafını gördüğüm Sakka da aralarındaydı. Sık sık villada mangal partisi yapılıyordu. Villanın hemen yanındaki işyerimi restoran olarak işletiyorum. Buraya gelip akşam yemeği yiyorlardı. Bir çay için 10 dolar bırakıyorlardı." Bu durumun dikkatlerini çektiğini söyleyen Karadeniz, "Hatta 70 YTL'lik yemek için 100 dolar bıraktılar. Eşim, para dolu çantaların villaya gelip gittiğini görmüştü. Ayrıca Antalya ve Mersin plakalı araçlar gelip gidiyordu. Tufan adlı sürat teknesi ise açıkta bekliyor, jet-ski ve deniz bisikletleriyle tekneye gidip geliyorlardı. Bir gün deniz bisikletlerinden biri su alıp batmış" dedi. 

Kalın dudakları ele verdi 
Teröristlerin, benzeri Londra'daki saldırılarda kullanılan patlayıcılar için Mersin'den satın alınan 950 kilo triaseton, triperoksit ve sülfürik asitin 650 kilosunu Antalya'ya getirdikleri belirlendi. 
Bu arada Sakka'nın Diyarbakır Havaalanı'nda kalın dudaklarından teşhis edildiği ortaya çıktı. 

Almanya'da da yaşamış 

ALMAN Der Spiegel dergisi, Suriyeli Louai Sakka'nın, bir dönem Almanya'da yaşadığını yazdı. Sakka'nın, Eylül 2000'de Almanya'dan iltica talebinde bulunduğu ve eşi ve 2 çocuğuyla Schramberg kentine yerleştiği belirtildi. İltica talebi reddedilen Sakka'nın, Temmuz 2001'de izini kaybettirdiği ifade edildi. Haberde, Sakka'nın 2 kız kardeşinin, Afganistan'daki eğitim kamplarını ziyaret eden, şimdi Almanya'nın güneyinde yaşayan ve Müslüman olan Alman Christian ve Matthias K. kardeşlerle evli oldukları kaydedildi. Sakka'nın, Kasım 2003'te İstanbul'da düzenlenen bombalı saldırıları da finanse ettiğinin sanıldığı belirtildi. 2002'de Ürdün'de bir terör örgütü üyesi olduğu için 15 yıl hapis cezasına çarptırıldığı, Suriye gizli servisini de ABD'deki 11 Eylül saldırılarından bir gün önce, saldırı yapılacağı yönünde uyardığı, ancak bilginin saldırılardan kısa bir süre sonra ABD'ye ulaştığı kaydedildi. 


</TEXT>
</DOC>
