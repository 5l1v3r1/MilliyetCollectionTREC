<DOC>
<DOCNO> 389205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko14.html </URL>
<DATE> 2005/10/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yılbaşında büyük ikramiye 20 milyon YTL... 
</HEADLINE>
<TEXT>

     Türkan Al AA 

Milli Piyango İdaresi yılbaşı özel çekilişinde bu yıl, büyük ikramiye olarak 20 milyon YTL 20 trilyon lira verecek. 
     Geçen yıl 15 milyon YTL 15 trilyon Lira olan yılbaşı büyük ikramiyesi, bu yıl yüzde 33.3 oranında arttırıldı. 
     Milli Piyango, yılbaşı çekilişinde 20 milyon YTL'lik büyük ikramiyenin yanı sıra diğer çekilişlerle, çok sayıda vatandaşa yeni yıla milyoner olarak girme şansı yaratacak. 
     
     BÜYÜK İKRAMİYENİN SEYRİ 
     Milli Piyango Genel Müdürlüğü verilerine göre, bu yılbaşı çekilişinde 20 milyon YTL olarak belirlenen büyük ikramiye, son 10 yıllık dönemde hızlı bir artış gösterdi. 
     1995 yılında 80 milyar lira olan büyük ikramiye tutarı, 1996 yılbaşı özel çekilişinde 150 milyar liraya, 1997'de 300 milyar liraya, 1998'de de 600 milyar liraya yükseltildi. 
     1999'da ise büyük ikramiyede trilyon rakamıyla tanışıldı. Milli Piyango, 1999 yılının 31 Aralık çekilişinde büyük ikramiye olarak 1 adet 1 trilyon lira verdi. Büyük ikramiye tutarı, 2000 yılında 3 trilyon liraya, 2001'de 5 trilyon liraya, 2002'de 8 trilyon liraya, 2003 yılında ise 10 trilyon liraya çıktı. Bu rakam, 2004'ün yılbaşı özel çekilişi için 15 trilyon lira olarak belirlendi ve paradan 6 sıfır atılmasıyla birlikte, 4 çeyrek bilet sahibine Ocak ayı içinde 3 milyon 750'şer bin YTL dağıtıldı. 
     Piyango İdaresi, 2005'in yılbaşı özel çekilişinde, büyük ikramiye tutarına 5 milyon YTL zam yaparak, 31 Aralık gecesi büyük ikramiye olarak 1 adet 20 milyon YTL verilmesini kararlaştırdı. 
     
     DOLAR BAZINDA EN YÜKSEK İKRAMİYE 
     Milli Piyango, 20 milyon YTL'lik büyük ikramiye ile dolar bazında da, tarihinin en yüksek ikramiyesine ulaşmış oldu. 
     1995 yılında 1 milyon 421 bin 666 dolar olan büyük ikramiye tutarı, 1998'e kadar bu düzeylerde seyretti. 1999'da 1 milyon 842 bin 628 dolar olan büyük ikramiyede, 2000 yılında 4 milyon 477 bin doların üstüne çıkıldı. 
     Türk Lirasının yabancı paralar karşısında değer kazanmasının da etkisiyle, yılbaşı büyük ikramiyesinin döviz karşılığı, 2003 yılında 7 milyon 132 bin, 2004 yılında ise 11 milyon 137 bin dolar olarak belirlendi. 
     Bugünkü kurlarla 2005'in yılbaşı çekilişinde dağıtılacak büyük ikramiye tutarı da, 14 milyon 587 bin 892 dolar olarak hesaplandı. 
     
     GÜNLÜK FAİZİ 
     20 milyon YTL'lik büyük ikramiyenin Hazine bonosunda değerlendirilmesi durumunda, 9 aylık bononun 16.43'lük bileşik faizi üzerinden, yıllık getirisi 3 milyon 286 bin YTL olacak. Hazine bonosu, büyük ikramiye talihlisine ayda 273 bin 833 YTL, günde de 25 bin 441 YTL kazandıracak. 
     Büyük ikramiyenin bankada faize yatırılması halinde ise piyango talihlisi yıllık yüzde 15 faiz üzerinden, yılda 2 milyon 790 bin 643 YTL gelir sağlayacak. Bankaların yüksek mevduata verdikleri ek faizle iki puan bu miktar, 3 milyon 176 bin 663 YTL'ye kadar çıkacak. Böylece büyük ikramiyeyi bankaya yatıranlar, ayda 232 bin 554 YTL ile 264 bin 722 YTL arasında faiz geliri elde edecek. 
     Bu arada 20 milyon YTL ile 144 bin 928 Cumhuriyet altını alınabilecek. Yine tanesi 100 bin YTL'den 200, 500 bin YTL'den 40 daire edinilebilecek. Bu şekilde büyükşehirlerde her ay asgari 80-90 bin YTL kira gelirine sahip olunabilecek. 
     Büyük ikramiye ile özellikle İstanbul'da yok satan 700-800 bin YTL'lik konutlardan da 25-26 adet satın alınabilecek. 
     
</TEXT>
</DOC>
