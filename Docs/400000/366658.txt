<DOC>
<DOCNO> 366658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun30.html </URL>
<DATE> 2005/08/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Afganistan kan gölü 
</HEADLINE>
<TEXT>

     Afganistan'ın doğusundaki Pakistan sınırına yakın vilayetlerde dün meydana gelen çatışmalarda 8 güvenlik görevlisi ile 5 sivilin öldürüldüğü bildirildi. 
     İçişleri Bakanlığı yetkilisi Lütfullah Maşal, Nuristan vilayetinin Kamdeş bölgesinde 50 kadar terörist tarafından düzenlenen saldırıda 4 polis ile 4 askerin hayatını kaybettiğini belirtti. 
     Komşu Lagman'da da, bir Amerikan askeri konvoyuna yönelik başarısız bombalı saldırı girişiminin ardından koalisyon güçleri ile isyancılar arasında meydana gelen çatışmalarda 5 sivil öldü. 
     Yerel Afgan yetkililer, sivillerin Amerikan ateşinde öldüğünü söylediler. 
     Taliban'ın son derece aktif olduğu güneydeki Helmand vilayetinde de BM ve Afgan hükümetinin seçim komisyonunda görevli bir görevlinin, isyancılar tarafından düzenlendiği sanılan bir saldırıda öldüğü belirtildi. 
     Güneydeki Zebul vilayetinde ise 30 Taliban üyesi ve komutanları, Afgan hükümeti tarafından ilan edilen af programı çerçevesinde yetkililere teslim oldu. 
     Vilayet Valisi Gulab Ali Hail, Taliban'ın bölge komutanı Molla Abdül Bari ve 30 silahlı adamının bugün teslim olduklarını açıkladı. 
     
</TEXT>
</DOC>
