<DOC>
<DOCNO> 354777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy07.html </URL>
<DATE> 2005/06/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye, Avrupa'nın en yoksulu 
</HEADLINE>
<TEXT>

     Türkiye, AB ve aday ülkeler ile 3 Avrupa Serbest Ticaret İşbirliği EFTA ülkesinin yer aldığı 32 ülke için satınalma gücü paritesine göre yapılan gayrisafi yurtiçi hasıla endeks sıralamasında en yoksul ülke oldu. 25 AB ülkesinde 100 olarak esas alınan kişibaşına gelirin Türkiye’de geçen yıl 29’da kaldığı, en zengin Lüksemburg ile en yoksul Türiye arasındaki farkın ise 7.7 kat düzeyinde olduğu hesaplandı. 
     Devlet İstatistik Enstitüsü DİE , Eurostat ile Ekonomik İşbirliği ve Kalkınma Örgütü OECD tarafından yürütülen Satınalma Gücü Paritesi çalışmaları çerçevesinde, Avrupa Karşılaştırma Programı’nda yer alan 32 ülke için 2004 yılı kişi başına GSYİH hacim endekslerini açıkladı. Bu hesaplamada yer alan 25 AB, 4 AB’ye aday ülke ve 3 EFTA ülkesi içinde Türkiye 29 endeks değeri ile en yoksul ülke durumunda bulunuyor. 
     AB’nin 25 ülkesinin ortalaması 100 kabul edilerek yapılan endekse göre ilk sırada 223 endeks değeriyle Lüksemburg yer alırken, sonuncu sırada yer alan Türkiye ile Lüksemburg arasında 7.7 kat fark olduğu hesaplandı. 2003 yılı için yapılan sıralamada ise Türkiye yine 27 endeks değerilye sonuncu Lüksemburg ise 208 endeks değeriyle ilk sırada yer almıştı. 
     
     TÜRKİYE’DE KİŞİ BAŞINA GELİR AB’NİN 3’TE 1’İNDEN AZ 
     Lüksemburg 25 AB ülkesinin ortalamasından yüzde 123 oranında daha fazla kişi başına düşen gelire sahip olurken, Türkiye’nin kişi başına gelirinin ise AB ortalamasının yüzde 71 altında kaldığı belirlendi. 
     
     TÜRKİYE ADAY ÜLKELERİN DE GERİSİNDE 
     Yapılan karşılaştırmaya göre 25 AB ülkesinde 100 olan kişi başına gelir AB’nin eski 12 ülkesi için 107 olarak hesaplandı. AB’ye aday 4 ülke arasında da Türkiye en kötü durumda bulunuyor. Hırvatistan kişi başına düşen gelir açısından 46 endeks değeriyle aday ülkeler arasında en iyi durumda olan ülke olurken, Romanya 32, Bulgaristan 30 endeks değeriyle Türkiye’nin önünde yer alıyor. 
     
     LETONYA AB’NİN EN YOKSULU 
     EFTA ülkeleri ve aday ülkeler ayrı tutulduğunda ise AB’nin en yoksul ülkesinin 43 endeks değeriyle Letonya olduğu görülüyor. Yunanistan ve Güney Kıbrıs Rum Kesimi 82 endeks değeriyle 32 ülke içinde 14 ve 15’inci sırada yer alıyor. 
     İspanya 98 , Yunanistan ve Güney Kıbrıs 82 , Slovenya 78 , Portekiz 73 , Malta 72 , Çek Cumhuriyeti 72 Macaristan 61 Slovakya 52 Estonya 50 , Litvanya 48 , Polonya 47 Letonya 43 kişi başına gelir endeksiyle AB ortalamasının altında kaldılar. 
     Zengin ülkeler sıralamasında Lüksemburg’tan 1 endeks değeriyle EFTA üyesi Norveç geldi. Bu ülkeleri 139 endeks değeriyle İrlanda, 122 endeks değeriyle Danimarka ve Avusturya, 120’yle Hollanda, 119’la İngiltere ve Belçika, 116’yla İsveç ve İzlanda, 115’le Finlandiya, 111’le Fransa, 
     109 Almanya, 105’le de İtalya izledi. 
     
</TEXT>
</DOC>
