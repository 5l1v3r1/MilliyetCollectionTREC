<DOC>
<DOCNO> 390550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur39.html </URL>
<DATE> 2005/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Belevi Gölü'ndeki toplu balık ölümleri korku yarattı 
</HEADLINE>
<TEXT>

     İzmir'in Selçuk İlçesi'ne bağlı Belevi Beldesi Su Ürünleri Kooperatifi Başkanı İsmet Turacı, Belevi Gölü'nde meydana gelen balık ölümleriyle ilgili olarak, ''Bir an önce gölün nasıl ve hangi şartlarla belde halkı yararına değerlendirileceğinin somut adımlarını görmek istiyoruz'' dedi. 
     Gölde meydana gelen balık ölümlerinin ardından birçok yetkili ve kurumun, olayla ilgili harekete geçtiğini belirten Turacı, sorunun bir an önce netleştirilmesini istediklerini belirtti. Ölen balıkların beldede sağlıksız bir ortam meydana getirdiğini öne süren Turacı, kuşların, balık ölülerini yiyerek hastalık bulaştıracağından endişe ettiklerini vurguladı. 
     Turacı, şöyle konuştu 
     ''Belevi gölünün nasıl ve hangi şartlarla belde halkı yararına değerlendirileceğinin somut adımlarını görmek istiyoruz. Gölde yaz aylarında tarım yapılacaksa yetkililer tarafından gereği yapılsın. Tarım yapılmayacak, sadece göl olarak değerlendirilecekse, gölün kurumaması ve balık üretiminin artırılması için ne gerekiyorsa o zaman bu yapılsın.'' Belevi Belediye Başkanı Rabbani Kurudal ise göldeki suyun azalması sonucunda balıkların öleceğini İzmir Çevre ve Orman İl Müdürlüğü ile güvenlik güçlerine bildirdiklerini söyledi. 
     Kurudal, şöyle dedi 
     ''Gelin hep beraber bu gölü boşaltalım, ekilir hale getirelim dedik. Onlar da Ramsar Sözleşmesi'ne göre, gölün boşaltılamayacağını belirttiler. Böyle olmasını istemezdik, çok üzgünüz. Ölen balıkların sorumlusu Belevi Belediyesi değildir.'' İzmir İl Genel Meclisi Daimi Encümen Üyesi Dilaver Koğ ise konuyla ilgili olarak İl Çevre ve Orman Müdürü Osman Tatar ile temasa geçtiklerini belirtti. Koğ, oluşturulan komisyonun gölün kurtarılması konusunda çalışma başlatacağını ifade etti. 
     
</TEXT>
</DOC>
