<DOC>
<DOCNO> 388771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun09.html </URL>
<DATE> 2005/10/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pakistan'da gıda yardımları yağmalanıyor, insanlar yemek için savaşıyor 
</HEADLINE>
<TEXT>

     Pakistan'da deprem felaketinin yaraları gün geçtikçe artıyor. Pakistan Devlet Başkanı ülkelerden yapılan yardımların yetersiz olduğunu söylerken, halk yemek için savaşıyor. 

Pakistan Devlet Başkanı Pervez Müşerref, Güney Asya depreminin ardından yabancıların yeniden inşa çalışmaları için vaat ettiği yardım miktarının tümüyle yetersiz olduğunu söyledi. 
     Müşerref, BBC’ye verdiği demeçte, 620 milyon dolar civarında bir yardım sözü verildiğini, ancak ülkesinin yıkılan bölgeleri yeniden inşa etmek için 5 milyar dolara ihtiyacı olduğunu söyledi. 
     Pakistan lideri, Pakistan’ın muhtemelen 500 bin yeni konut inşa etmesi gerekeceğini bildirdi. Müşerref, ayrıca depremin vurduğu bölgelere kıştan önce yardım ekiplerinin ulaşacağından emin olduğunu, ancak halen kazazedeler için acil çadır ve branda ihtiyacı bulunduğunu söyledi. 
     Deprem krizine geç tepki verdiği eleştirileriyle karşı karşıya kalan orduyu da savunan Müşerref, Pakistan ordusunun çok zor koşullar altında çalışmasına rağmen, yardım faaliyetini iyi yönettiğini kaydetti. 
     Pakistan’da deprem nedeniyle 3 milyon kişinin uygun barınağa ihtiyacı olduğu tahmin ediliyor. Birleşmiş Milletler BM , kış nedeniyle ikinci bir ölüm dalgası olabileceği uyarısı yaparak acil yardım çağrısında bulunmuştu. 
     
     İNSANLAR YEMEK İÇİN SAVAŞIYOR 

     Güney Asya'daki depremin, 51 binden fazla kişinin ölümüne yol açtığı Pakistan'da felaketzedeler, gönderilen yardımları yağmalamak için kendi aralarında savaşıyor. 
     Pakistan'a bağlı Azad Keşmir'de, depremin açtığı yaraları kapatamadan açlık ve diğer kötü yaşam şartlarıyla boğuşan dağlık bölgelerdeki felaketzedelerin, 7.6 büyüklüğündeki sarsıntıdan ancak iki hafta sonra, yetersiz de olsa yardım alabildikleri belirtildi. 
     Azad Keşmir'in, depremden zarar gören diğer bölgelerinde halkın, yardım güzergahı üzerinde olmalarından istifade ederek dağlık bölgelere gıda taşıyan TIR'ları yağmaladığını söyleyen yetkililer, bu konuda özellikle genç kuşağın haydut ve akbabadan beter hareket ettiğini kaydettiler. 
     Kadın ve erkeklerden oluşan yaklaşık 110 kişilik bir grubun, Dünya Gıda Programı aracından dökülen un için sopalarla kavga ettiği, civar kentte de halkın yardım TIR'larının konvoyunun önünü kesmek için araçlara taş attığı belirtiliyor. 
     Yardımın yetersiz olduğu felaket bölgelerinde polis kuvvetlerinin yeterli sayıda olmadığı, düzenin sağlanmasında başarısız olunduğu kaydediliyor. 

     
</TEXT>
</DOC>
