<DOC>
<DOCNO> 362392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko15.html </URL>
<DATE> 2005/07/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Suudi Arabistan, 2010 yılına kadar garantide... 
</HEADLINE>
<TEXT>

     Yüksek seyreden petrol fiyatları nedeniyle Suudi Arabistan'ın 2010 yılına kadar yüksek büyümeyi büyük ölçüde garantiye aldığı bildirildi. 
     Suudi Arabistan'ın önde gelen bankacılık grubu Samba Financial'ın raporuna bu yıl yüzde 6.5 büyüyecek ülke ekonomisi, önümüzdeki 4 yıl boyunca da bu hızını koruyabilecek. 
     Raporda ayrıca Suudi Arabistan'ın bu yıl gerçekleştireceği yüzde 6.5 büyümenin alt gruplara dağılımında petrol sektöründeki büyümenin yüzde 7.1, özel sektördeki büyümenin yüzde 7.4 ve kamu kesimindeki büyümenin yüzde 3.8 olacağı öngörülüyor. 
     Yüksek petrol fiyatları nedeniyle Suudi Arabistan'ın ''ekonomik açıdan tarihindeki en iyi yılını yaşadığı'' belirtilen rapora göre, günlük 9.6 milyon varil üretim gerçekleştiren ülkenin ''varil başına ortalama 45 dolar fiyatla çok ciddi bütçe fazlası ve cari fazla vermesi'' mümkün olabilecek. 
     Raporda petrol fiyatlarının 60 dolar seviyesine kadar tırmandığı da hatırlatılarak Suudi Arabistan'ın 2005 yılını 527 milyar riyal 141 milyar dolar gelirle kapatması bekleniyor. Hesaplamalara göre Suudi Arabistan yönetimi planlanan harcamalarını yüzde 20 aşsa bile ülkenin bütçe fazlası 191 milyar riyali 51 milyar dolar bulacak. 
     Samba Financial tarafından hazırlanan raporda dikkat çekici unsurlardan birisi de, petrol fiyatlarındaki yükselişle birlikte Suudi Arabistan'ın borçlarında kaydedilen hızlı gerileme. Bundan 6 yıl önce borcun gayri safi yurtiçi hasılaya oranı yüzde 119 olan Suudi Arabistan, petrol gelirleri sayesinde 2005 yılında bu oranı yüzde 51'e kadar indirebilecek. 
     Raporda ayrıca yıl başında 22 milyar dolar döviz rezervi olan Suudi Arabistan'ın 2005 sonunda bu rakamı 50 milyar dolara çıkaracağı hesaplanıyor. 
     
</TEXT>
</DOC>
