<DOC>
<DOCNO> 379964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko41.html </URL>
<DATE> 2005/09/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Konut kredisinde faiz yarışı 
</HEADLINE>
<TEXT>

     Türkiye'de konut talebine yönelik artış trendi, gayrimenkul firmaları yanında bankalar arasındaki rekabeti de kızıştırıyor. 
     Uzun bir süredir yüzde 1.35 seviyelerinde olan konut kredisi faiz oranlarını geçen hafta Akbank'ın yüzde 1.25'e çekmesinin ardından buna ilk cevap bugün Garanti Bankası'ndan geldi. Garanti Bankası konut kredisi faiz oranlarını yüzde 1.24 seviyesine indirdi. 
     Garanti Bankası, uyguladığı yüzde 1.24 oranında faizle aynı zamanda en düşük faizi veren banka ünvanını almış oldu. 
     
     "Garanti'nin payı artacak" 

     Garanti Bankası Genel Müdür Yardımcısı Fuat Erbil, ekonomideki istikrarlı büyümenin ülkedeki finansman araçlarının Avrupa'da yıllardır uygulanan uzun vadeli ve esnek yapıya kavuşmasını sağladığını belirterek, şunları kaydetti 
     ''İstikrarlı ortamın devam edeceğine güveniyor, banka kredilerinin konut alımındaki payının artacağına inanıyoruz. Garanti olarak müşterilerimize daha da uygun şartlar sunabilmek için çalışmalarımıza devam edeceğiz.'' Garanti'nin, konut kredilerinde 3 aydan 20 yıla kadar vadeyle kişiye özel ödeme planı yapabilme olanağı sunduğu kaydedildi. 
     
     Kapıyı Akbank açtı 

     Konut kredisinde yeni dönemin kapısını geçen haftanın sonunda Akbank açmıştı. Akbank, yüzde 1.3,5 seviyelerinde seyreden faiz oranlarını yüzde 1.25'e indirme kararı alarak diğer bankaları da bu yarışa zorlamıştı. 
     Akbank'ın hamlesine ilk cevap veren banka Garanti Bankası olurken, Garanti'yi diğer bankaların da izlemesi bekleniyor. 
     Piyasada şu anda Oyakbank 12 yıl için 1.35, Finansbank 25 yıl için yüzde 1.33, Koçbank 20 yıl vadede yüzde 1.35, HSBC de yüzde 1.35 faiz uyguluyor. 
     

     
</TEXT>
</DOC>
