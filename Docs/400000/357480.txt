<DOC>
<DOCNO> 357480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas02.html </URL>
<DATE> 2005/07/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
30 yıllık merakı işi oldu 
</HEADLINE>
<TEXT>

     Osman Nuri BOYACI DHA 

      DENİZLİ’nin turistik beldesi Pamukkale’de 30 yıldır turizm sektörüne hizmet veren 52 yaşındaki Haydar Özal yıllardır biriktirdiği eski eşyalarla adeta açık hava müzesi oluşturdu. Özal, 30 yıldır çeşitli yerlerden topladığı, teknolojiye yenik düşmüş ürünleri hem sergilemeye hem de turistlere satmaya başladı. 
     12 yaşında girdiği turizm sektörüne uzun yıllar hizmet veren Haydar Özal, 1975 yılında Denizli’ye geldi ve aşçı yamağı olarak çalışmaya başladı. 1988’de kendi işinin patronu olup Konya Motel’i işletmeye başlayan Özal, bir yandan da eski eşyalara olan ilgisi yüzünden dolaştığı her yerden at arabaları, kağnı tekerlekleri, eski tüfek ve tabancalar, saatler, gramofonlar, dolap kapakları aldı. 
     Geçen yıl motelini kiraya verip sakin bir yaşamı tercih eden Haydar Özal, 30 yıldır biriktirdiği, teknolojiye yenik düştüğü için kullanılmayan ürünleri Karahayıt’ta açık hava müzesini andıran mekanında sergilemeye başladı. Karahayıt Beldesi’nin girişindeki müzeyi andıran işyerinde sergilenen ürünler yerli ve yabancı turistlerin büyük ilgisini çekti. Özal, turistlerin eski eşyaları satın almasıyla ülkeye döviz kazandırmaya başladı. 
     Beslediği tavus kuşu, at, papağan, kangal köpeği ve kümes hayvanlarıyla de turistlerin ilgisini toplayan Haydar Özal, Burayı tam anlamıyla açık hava müzesi yapacağım. İnsanlar istediği zaman gelip gezecek. İsteyen beğendiği ürünleri satın alacak'' dedi. Düzenleme çalışmalarını sürdürdüğünü anlatan Özal, Turizme yaptığım hizmetleri rahat ve sakin bir ortamda sürdüreceğim'' diye konuştu. 
     
</TEXT>
</DOC>
