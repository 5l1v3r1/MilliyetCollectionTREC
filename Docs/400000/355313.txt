<DOC>
<DOCNO> 355313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/siyaset/siy01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP'ye İnönü morali 
</HEADLINE>
<TEXT>


SHP, bugün "Türkiye'nin iki yakasını bir araya getireceğiz" sloganıyla kurultaya gidiyor. Kurultay öncesi Karayalçın'ı arayan İnönü, maddi sıkıntı çeken partiye moral verdi 

EZELHAN ÜSTÜNKAYA Ankara 


CHP'den transfer ettiği 5 milletvekili ile gündeme gelen SHP'nin 2. Olağan Büyük Kurultayı, bugün toplanıyor. SHP Genel Başkanı Murat Karayalçın, kurultaya tek aday olarak girecek. Maddi sıkıntı çeken SHP'ye kurultay öncesi partinin onursal başkanı Erdal İnönü de Karayalçın'ı arayarak moral verdi. 
Selim Sırrı Tarcan Spor Salonu'nda yapılacak kurultayda, 982 delege, genel başkanlık seçiminin yanı sıra, 60 kişilik Parti Meclisi PM ve 9 kişilik Merkez Disiplin Kurulu üyelikleri için de oy kullanacak. Kurultay sloganı, "Türkiye'nin iki yakasını bir araya getireceğiz" olacak. 
Bir süredir maddi sıkıntı çeken SHP'yi kurultay hazırlıkları da zorladı. 

Para borca gitti 
Parti yönetiminin spor salonuna ödediği 14 bin YTL kira bedeli üyelerden karşılandı. SHP, CHP'den 5 milletvekilinin katılması nedeniyle Hazine'den 184 bin YTL almıştı. Ancak bu parayla partinin çeşitli borçları ödendi. Partinin 250 bin YTL daha borcu var. 
Onursal Başkan İnönü'den SHP'ye önemli bir destek geldi. İnönü, Karayalçın'ı telefonla arayarak başarılar diledi. CHP kurultaylarına davet edilmeyen İnönü'nün uygun olursa bu kurultaya gelebileceği ifade edildi. 
SHP Genel Merkezi'nin açıklamasında, kurultayın "solun kuşatılmışlıktan kurtulma kurultayı" olacağı kaydedildi. 


</TEXT>
</DOC>
