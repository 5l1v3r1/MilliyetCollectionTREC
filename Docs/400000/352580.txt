<DOC>
<DOCNO> 352580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko43.html </URL>
<DATE> 2005/06/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Alfa Menkul Değerler'in faaliyete geçme başvurusu kabul edildi 
</HEADLINE>
<TEXT>

     Sermaye Piyasası Kurulu SPK , faaliyetleri geçici olarak durdurulan Alfa Menkul Değerler'in faaliyete geçme başvurusunu, bugün saat 18.00 itibariyle olumlu karşıladı. 
     SPK'nın haftalık bültenine göre, Garanti Bankası'nın çıkarılmış sermayesinin 1.2 milyar YTL'den 2.1 milyar YTL'ye artırılması nedeniyle ihraç edeceği toplam 900 milyar YTL nominal değerli 18'inci tertip hisse senetlerinin Kurul kaydına alınması talebi olumlu karşılandı. 
     Zorlu Enerji Elektrik Üretim A.Ş'nin 25 Mayıs 2005 tarihinde yapılan olağan genel kurul toplantısıyla ilgili olarak, ortakların bilgisine sunulan yıllık faaliyet raporunda hazırlanması gereken Kurumsal Yönetim Uyum Raporuna yer verilmemesi nedeniyle, Şirketin uyarılmasına karar verildi. 
     Şirket'in Kurumsal Yönetim Uyum Raporunun Kurul kararından itibaren en geç 15 gün içinde hazırlanarak özel durum açıklaması ekinde İMKB Günlük Bülteni'nde ilan edilmesi gerektiği de belirtildi. 
     
     BİM ORTAKLARININ HİSSELERİ 
     İş Yatırım Menkul Değerler'in Kurul'a başvurarak, BİM Birleşik Mağazalar A.Ş. ortaklarının portföylerinde bulunan toplam 10 milyon 910 bin 635 YTL Şirket sermayesinin yüzde 43,1'i nominal değerdeki hisse senetlerinin halka arz edilmesi amacıyla şirket esas sözleşmesinin Sermaye Piyasası Mevzuatına uygun hale getirilmesi için hazırlanan madde tadil tasarılarına, Kurul tarafından uygun görüş verilmesine ilişkin değerlendirmesi de bültende yayımlandı. 
     Buna göre, esas sözleşmede yapılması düşünülen değişikliklere ilişkin olarak faks mesajı ile Kurula iletilen yeni esas sözleşme tadil metinlerinin ve ilgili yönetim kurulu kararının noter onaylı suretinin Kurula iletilmesi koşuluyla Kurul tarafından uygun görüş verilmesine karar verildi. 
     Ata Yatırım'ın kurucusu olduğu B Tipi Yabancı Menkul Kıymetler Fonu'nun B Tipi Özel Portföy Yönetimi Değişken Fonu'na dönüştürülmesi ve tutarının 1 milyon YTL'den 10 milyon YTL'ye artırılması nedeniyle yapılacak içtüzük değişikliğine izin verilmesi de karara bağlandı. 
     Merkez Menkul Değerler'in sermaye artırımı nedeniyle ana sözleşme değişikliği de onaylandı. 
     
     ALFA MENKUL DEĞERLER YENİDEN FAALİYETTE 
     Faaliyetleri geçici olarak durdurulan Alfa Menkul Değerler'in ortağı Cıngıllı Holding'in iflas kararını temyiz amacıyla başvurusu sonucu Yargıtay tarafından Cıngıllı Holding hakkında verilen iflas kararının bozulduğu anlaşıldığından, aracı kurumun faaliyete geçme başvurusunun, iflas davasının davacısı tarafından yapılan karar düzeltme başvurusunun kabul edilmesi halinde yeniden değerlendirilmek koşuluyla, 16 Haziran 2005 tarih ve saat 18.00 itibariyle olumlu karşılanmasına karar verildi. 
     Kurul, Hilmi Öter hakkındaki işlem yasağını da kaldırdı. 
     
     ÖZKAYNAK TAMAMLAMA BİLDİRİMİ 
     Öte yandan, Kurul, aracı kuruluşlar tarafından müşterilere telefonla yapılan özkaynak tamamlama bildirimleri için ses kaydı tutulmasının zorunlu hale getirilmesine karar verdi. 
     
     YATIRIM FONLARININ KAYDİLEŞTİRİLMESİ 
     SPK, tüm yatırım fonu kurucularının en az bir fonunun katılma belgelerinin, 27 Haziran 2005-1 Ağustos 2005 tarihleri arasında kaydileştirilmesine yönelik çalışmaların başlatılmasına karar verdi. 
     27 Haziran 2005-1 Ağustos 2005 tarihleri arasında kaydileştirilen fonlar dışında kalan fonların 31 Ekim 2005 tarihine kadar kaydileştirilmesi kararlaştırıldı. 
     
     YENİ KURULUŞ VE FAALİYET İZİNLERİ 
     Kurul, EVG Yatırım Ortaklığı A.Ş'ye portföy işletmeciliği faaliyet izni verdi. 
     HSBC Portföy Yönetimi A.Ş'nin, yatırım danışmanlığı yetki belgesi verilmesi talebi ile TEB Portföy Yönetimi A.Ş'nin Türk Ekonomi Bankası A.Ş ile acentalık tesis etme talebini olumlu karşıladı. 
     Haftalık bültende, hisse senetleri Borsada işlem görmeyen Aktaş Elektrik, Şeker Sigorta ve Elda İçecek A.Ş'nin özel durum açıklamaları da yer aldı. 
     
</TEXT>
</DOC>
