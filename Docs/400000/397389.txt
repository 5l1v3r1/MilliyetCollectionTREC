<DOC>
<DOCNO> 397389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo21.html </URL>
<DATE> 2005/11/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Trabzonspor'da Szmykowiak sevinci... 
</HEADLINE>
<TEXT>

     Trabzonspor'un Polonyalı oyuncusu Miroslaw Szmykowiak'ın Çaykur Rizespor maçında forma giyebileceği açıklandı. 
     Kulüp doktoru Ahmet Çağlar, AA muhabirine yaptığı açıklamada, ligin 5. haftasındaki Gaziantepspor maçında ayağı kırılan Szmykowiak'ın söz konusu sakatlığından çıktıktan sonra hafta içinde başka bir sakatlık yaşadığını anımsatarak, ''Szmykowiak'ın durumu iyiye gitti. Bugün takımla birlikte antrenmanlara çıkacak. Herhangi bir problem gözükmüyor. İki gün içinde bir aksilik olmazsa teknik heyetin görev vermesi halinde Çaykur Rizespor maçında forma giyebilir'' dedi. 
     Polonyalı oyuncu, 25 Kasım Cuma günkü karşılaşmada oynaması halinde ligde 8 haftalık bir aradan sonra bordo-mavili takımın formasıyla bir karşılaşmaya çıkmış olacak. 
     
     DİĞER SAKATLAR 
     Çağlar, Diyarbakırspor maçında sol ayak bileğinde ödem oluşan ve Çaykur Rizespor maçında oynayamayacağı açıklanan Jefferson'un da durumunun iyiye gittiğini kaydederek, ''Jefferson, bugün koşulara başlayacak. Teknik heyetin istemesi halinde Çaykur Rizespor maçında forma giyme ihtimali var'' dedi. 
     Volkan'ın kesin olarak Çaykur Rizespor karşısında takımdaki yerini alamayacağını ifade eden Çağlar, Emrah'ın da dünkü antrenmanda dizine darbe aldığını ve bu oyuncunun durumunun ise yarın belli olacağını kaydetti. 
     
     KAMP ANTALYA'DA 
     Trabzonspor'un devre arası kampını 6-14 Ocak tarihleri arasında Antalya'da gerçekleştireceği bildirildi. 
     Bordo-mavililerin, Lara Kervansaray Otel'de yapacağı kampta, 13 Ocak'da belirlenecek bir takım ile hazırlık karşılaşması oynayacağı ifade edildi. 
     
</TEXT>
</DOC>
