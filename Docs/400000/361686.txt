<DOC>
<DOCNO> 361686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo13.html </URL>
<DATE> 2005/07/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe'nin kalecileri iddialı Başka kaleciye ihtiyaç yok... 
</HEADLINE>
<TEXT>

     Fenerbahçe'nin 3 genç kalecisi Volkan Demirel, Recep Biler ve Serdar Kulbilge, sarı-lacivertli takımın yeni bir kaleciye ihtiyacı olmadığını, kendilerinin bu işi en iyi şekilde yapabileceklerini söyledi. 
     Samandıra Tesisleri'ndeki antrenman sonrası basın mensuplarının sorularını yanıtlayan Volkan, Recep ve Serdar, ''Fenerbahçe'nin kaleciye ihtiyacı yok'' dediler. 
     Volkan, basın mensuplarının Rüştü'nün durumunun belirsizliğini koruduğunu ve yeni bir kaleci alınacağı yönünde spekülasyonlar yapıldığını hatırlatması üzerine, ''Biz elimizden geleni yapıyoruz. Fenerbahçe kalesi sahipsiz kalmaz. Burada 3 tane aslan gibi genç yetenek var. Üçümüz de Fenerbahçe kalesini en iyi şekilde koruyacak kalitedeyiz. Ancak gelecek arkadaşa veya ağabeyimize de kapımız açık'' diye konuştu. 
     Kendi adına Fenerbahçe kalesini korumak istediğini, Recep ve Serdar'ın da koruyabileceğine inandığını dile getiren Volkan, ''Fenerbahçe'nin kaleciye ihtiyacı yok. İnşallah biz bu işi hem ligde hem Avrupa'da götürürüz'' şeklinde konuştu. 
     Recep de, takımda 3 kaleci olduklarını ve yeni bir kaleciye ihtiyaç olmadığını ifade ederek, ''Biz bu işi götürürüz'' dedi. 
     Fenerbahçe'nin, Bursaspor'dan transfer ettiği Serdar da 3 kaleci arasında çok iyi bir rekabet olduğuna değinerek, ''Üçümüz de Türkiye'de kendimizi kanıtlamış kalecileriz. Kaleye her kim geçerse iyi şekilde koruyacaktır. Biz bu işin altından kalkarız, kaleciye ihtiyaç yok'' diye konuştu. 
     
</TEXT>
</DOC>
