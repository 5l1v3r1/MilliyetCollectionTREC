<DOC>
<DOCNO> 387305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko06.html </URL>
<DATE> 2005/10/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye, OECD'de kişi başına vergi geliri en düşük ülke 
</HEADLINE>
<TEXT>

     Türkiye kişi başına düşen vergi geliri açısından 30 OECD ülkesi arasında sonuncu oldu. 
     OECD’nin Ekim 2005 tarihinde açıkladığı 1965-2003 yıllarını kapsayan çalışmasına göre, Türkiye kişi başına düşen vergi geliri açısından 30 ülke arasında sonuncu olmaya devam ediyor. Yıllar itibariyle bakıldığında Türkiye’de 1965 yılında 40 dolar olan kişi başına düşen vergi geliri 1970 yılında 63 dolara, 1975 yılında 186 dolara, 1980’de 278 dolara çıktı. 
     Bu rakam 1985 yılında 206 dolara düştükten sonra 1990’da 7 dolara, 1995’te 620 dolara, 2000’de ise 955 
     dolara yükseldi. Kişi başına düşen vergi geliri 2002 yılında 822 dolara düştükten sonra 2003 yılında yüzde 35.2 oranında artarak 1111 dolara yükseldi. Bu yükselişe karşın Türkiye 2000 ve 2002 yıllarında olduğu gibi kişi başına düşen vergi geliri açısından 2003 yılında da 30 OECD ülkesi içinde sonuncu oldu. 1995 yılında 529 dolarla en düşük kişi başına düşen vergi gelirine sahip OECD ülkesi konumunda bulunan Meksika, bu rakamı 2000’de 1087 dolara, 2002’de 1155 dolara, 2003’te de 1184 dolara yükselterek, en düşük kişi başına gelire sahip ülke konumunu Türkiye’ye bıraktı. 
     
     OECD’DE EN YÜKSEK KİŞİ BAŞINA VERGİ LÜKSEMBURG’TA 
     OECD içinde en yüksek kişi başına vergi geliri toplayan ülkenin ise 24 bin 785 dolarla Lüksemburg olduğu belirlendi. 
     İkinci sırada 20 bin 979 dolarla Norveç, üçüncü sırada 18 bin 929 dolarla Danimarka yer alıyor. Kişi başına düşen vergi gelirinin en düşük olduğu Türkiye’ye en yakın ülke olan Meksika’da bu rakamın 1184 dolar, Polonya’da 1885 dolar, Slovakya’da da 1886 dolar olduğu bellirlendi. 
     OECD ortalamasında ise kişi başına 9 bin 822 dolar vergi geliri düştüğü hesaplandı. Bu rakama göre Türkiye’de kişi başına düşen vergi geliri OECD ortalamasının 8 bin 711 dolar altında kalıyor. Aradaki farkı kapatması için Türkiye’nin kişi başına düşen vergi gelirini yüzde 784 oranında arttırması gerekiyor. 
     Raporda, AB’nin 15 ülkesinde kişi başına düşen vergi geliri ortalamasının 12 bin 527 dolar olduğu belirtildi. 
     AB’nin 19 ülkesinde kişi başına düşen vergi gelirinin 10 bin 428 dolar olduğu dikkate alındığında Türkiye ile OECD 
     ortalaması arasındaki 7.8 kat olan fark AB ülkeleriyle 8.4 kata yükseldiği hesaplandı. Türkiye’nin OECD üyesi 19 AB üyesi için hesaplanan ortalama kişi başına düşen vergi tutarına erişebilmek için de 1111 dolarlık kişi başına düşen vergi gelirini yüzde 939 oranında arttırması gerektiği ortaya çıkıyor. Türkiye’de kişi başına düşen vergi gelirinin düşük olmasında, ulusal gelirin düşük olması ve kayıtdışı temel belirleyici olarak görünüyor. 

Kişi başına düşen vergi gelirleri dolar 

     
     
Lüksemburg 24.785 Norveç 20.979 Danimarka 18.929 İsveç 17.024 İzlanda 14.291 Finlandiya 13.897 Avusturya 13.547 Belçika 13.319 İsviçre 12.823 Fransa 12.557 Hollanda 12.248 İrlanda 11.319 İtalya 10.889 İngiltere 10.735 Almanya 10.509 ABD 9.624 Kanada 9.339 Japonya 8.578 Avustralya 8.343 İspanya 7.311 Yeni Zellanda 7.033 Yunanistan 5.612 Portekiz 5.231 Çek Cumhuriyeti 3.344 Macaristan 3.123 Kore 3.221 Slovakya 1.886 Polonya 1.875 Meksika 1.184 Türkiye 1.111 OECD 9.822 
     
</TEXT>
</DOC>
