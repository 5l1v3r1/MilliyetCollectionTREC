<DOC>
<DOCNO> 394884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur20.html </URL>
<DATE> 2005/11/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Çantasını kaptığı kadının cep telefonundaki numaraları arayıp küfür etti 
</HEADLINE>
<TEXT>

     Mesut IŞIK- Şenol AYDIN GEBZE Kocaeli , DHA 

İSTANBUL Kartal’da kapkaç yaptığı İclal Ülker'i 300 metre sürükleyerek ölümüne neden olan ve polis tarafından heryerde aranan Gencay Yolcu'nun, bu kez Gebze’de bir otomobille yanına yanaştığı Aygün Altınkaya'nın çantasını kapıp kaçtığı iddia edildi. 
     Gebze Osman Yılmaz Mahallesi Yıldız Sokakta yürüyen ve bir banka şubesinde çalışan Aygün Altınkaya'nın yanına lüks bir otomobille yaklaşan kişi, kadının çantasını kaparak olay yerinden hızla uzaklaştı. Kapkaç olayıyla yetinmeyen zanlının, Altınkaya'nın çantasında bulunan cep telefonunu kullanarak, telefonda kayıtlı numaraları arayıp küfürler ve hakaretler yağdırdığı belirtildi. Altınkaya olay sonrasında büyük bir şok yaşayıp baygınlık geçirirken, Gebze Emniyet Müdürlüğü’nde kendisine gösterilen yüzlerce zanlı fotoğrafı arasından, olayı gerçekleştiren Gencay Yolcu’yu teşhis etti. 
     İstanbul ve Gebze’de cinayet, gasp, kapkaç, hırsızlık olaylarına karışan Gencay Yolcu’nun yakalanması için operasyonların sürdürüldüğü belirtildi. 
     
</TEXT>
</DOC>
