<DOC>
<DOCNO> 362906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/agun.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bul bulabilirsen 
</HEADLINE>
<TEXT>


Sümerbank Davası'nda 27 yıl 3 ay 15 gün hapis cezasına çarptırıldıktan sonra kayıplara karışan Hayyam Garipoğlu için İnterpol tarafından "uluslararası arama kararı" çıkarttırıldı 

TOLGA ŞARDAN Ankara 

Türk İnterpolü, Sümerbank Davası'nda 27 yıl 3 ay 15 gün hapis cezasına çarptırıldıktan sonra kayıplara karışan işadamı Hayyam Garipoğlu için "uluslararası arama kararı" çıkarttırdı. 
Garipoğlu için gerçekleştirilen "difüzyon" işleminin ardından "kırmızı bülten" için başvuru yapıldı. 
Batık Sümerbank'ı usulsüz işlemlerle zarara uğrattığı iddiasıyla yargılandığı davada ağır hapis cezasına çarptırıldıktan sonra hakkında gıyabi tutuklama kararı çıkarılan Garipoğlu, kayıplara karıştı. Ceza karşısında şoke olduğu dile getirilen Garipoğlu, 7 haftadır sırra kadem bastı. Garipoğlu'nun yurtdışına kaçma olasılığına karşı havaalanları, herhangi bir sağlık sorununa karşı da hastanelere uyarı yapıldı. Ancak bugüne kadar bir sonuç alınamadı. 

Polise göre çıkış yok 
Polisin yaptığı incelemede de kayıp işadamının kendi ismiyle aldığı pasaportla Türkiye'nin hiçbir sınır kapısından yurtdışına çıkış yapmadığı tespit edildi. 
Mahkeme safhasında İçişleri Bakanlığı, Adalet Bakanlığı'ndan Garipoğlu için görüş sormuş ve buna göre İnterpol'e başvuru için hazırlıklarını yapmıştı. Adalet Bakanlığı'nın geçtiğimiz günlerde onay vermesiyle Emniyet Genel Müdürlüğü İnterpol Dairesi Başkanlığı, Garipoğlu'nun yurtdışına kaçma olasılığına karşı "difüzyon" işlemi gerçekleştirdi. Böylece, Garipoğlu tüm dünyada iade edilmek için tutuklanmak amacıyla aranmaya başlandı. 
İnterpol, Garipoğlu'nun ayrıntılı kimlik bilgilerini de Lyon'daki İnterpol Genel Sekreterliği'ne gönderip kırmızı bülten için başvuru yaptı. Garipoğlu, yasadışı yollardan yurtdışına çıktığının belirlenmesi halinde bu suçtan da yargılanacak. 


</TEXT>
</DOC>
