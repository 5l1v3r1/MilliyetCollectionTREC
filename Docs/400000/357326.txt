<DOC>
<DOCNO> 357326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko17.html </URL>
<DATE> 2005/07/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TEMSA'dan yeni dizel otomobil... 
</HEADLINE>
<TEXT>

     Temsa, Mitsubishi'nin küçük otomobillerin yer aldığı B segmentindeki modeli Colt'u, tüketicilerin farklı beklentilerine cevap vermek amacıyla yeni ''DI-D'' motor seçeneği ile Türkiye'de de satışa sundu. 
     Mitsubishi'nin Türkiye'de B segmentindeki ilk otomobili olan Colt DI-D için özelliklerine göre, 31 bin YTL ile 33 bin YTL arasında değişen fiyatlar belirlendi. 
     Stil, ferahlık, esneklik ve dinamizmin ideal birleşimi olarak nitelendirilen Mitsubishi Colt'un, DI- D motor seçeneğiyle müşterilere ekonomi, konfor ve performansı birlikte sunduğu belirtildi. 
     Mitsubishi Colt DI-D'nin common rail enjeksiyon sistemine sahip olduğu, 1,5 litrelik dizel motorunun 4000 devirde 95 PS güç ve 1800 devirde 210 Nm tork ürettiği kaydedildi. Dizel otomobilin, performansının yanı sıra sessizliği ve düşük yakıt tüketimi ile de dikkat çektiği ifade edildi. 
     Mitsubishi Colt DI-D'de düz vites seçeneğinin yanı sıra yarış otomobillerinde kullanılan sıralı şanzımanlar örnek alınarak tasarlanan 6 ileri vitesli Allshift otomatikleştirilmiş düz şanzıman seçeneği de bulunuyor. 
     Çok yönlülük, performans, tarz ve pratiklik gibi değerleri bünyesinde barındıran Mitsubishi Colt DI-D, ferah iç mekan, konforlu sürüş, koltuk esnekliği, EBD destekli ABS, otomatik klima, radyo CD çalar, soğutuculu torpido gibi özellikleri ile keyifli kullanım imkanı sağladığı kaydedildi. 
     Mitsubishi Colt DI-D'nin Türkiye'de tavsiye edilen anahtar teslim satış fiyatının MT düz vites modeli için 31 bin YTL, Allshift otomatikleştirilmiş düz şanzıman modeli için ise 33 bin YTL olduğu belirtildi. 
     
</TEXT>
</DOC>
