<DOC>
<DOCNO> 395559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur28.html </URL>
<DATE> 2005/11/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Güzelleşmek isterken öldü 
</HEADLINE>
<TEXT>

     Yaşar ANTER DHA 

      MUĞLA'nın Bodrum İlçesi'nde göğüslerini küçültmek ve vücudundan yağ aldırmak için ameliyat masasına yatan İngiliz, 62 yaşındaki Lynne Bongs, operasyondan 1 gün sonra öldü. 
     Bodrum'un Bitez Beldesi'ndeki Burak Tatil Sitesi'nde 4 yıl önce yazlık alarak emlakçılık yapan kızı Justine Bongs ile yerleşen sigorta şirketinden emekli Lynne Bongs, geçen 26 Ekim'de göğüslerini küçültmek için Universal Hospital Bodrum'da bıçak altına yattı. Bursa Vatan Hastanesi Estetik, Plastik Cerrahi, El Cerrahisi ve Mikro Cerrahi Kliniği'nde görevli Op. Dr. Murat Tezcan'ın yaptığı ve yaklaşık 4 saat süren ameliyatta Bongs'un göğüsleri küçültüldü ve karın bölgesi de dahil olmak üzere vücudundan yaklaşık 4.5 kilogram yağ alındı. 
     Sabah yapılan ameliyat ardından doktorun en az 5 gün daha hastanede kalması için uyardığı Bongs, uyarılara aldırmayarak evinde dinlenmeyi tercih ettiğini belirtti, sorumluluğun kendisine ait olduğunu belirterek akşam eve döndü. Bongs, ertesi gün aniden fenalaştı, ambulansla kaldırıldığı Universal Hospital Bodrum'da tüm müdahalelere rağmen kurtarılamadı. 
     Ölüm raporunda, daha önce de iki kez kalp krizi geçiren Bongs'un, kalp krizi sonucu öldüğü belirtildi. Bongs'un ölümünden sonra kızı Justin Bongs'un suç duyurusunda bulunmaması ve şikayetçi olmaması nedeniyle Bongs'a otopsi yapılmadı, 1 çocuk, 1 torun sahibi kadının cenazesi kızı tarafından Londra'ya götürüldü. Ancak, Bongs'un yakınlarının Dr. Murat Tezcan'a maddi manevi tazminat davası açmayı planladığı belirtildi. 
     Ameliyatı yapan Op. Dr. Murat Tezcan şöyle dedi 
     Göğüslerinin aşırı büyük olması nedeniyle rahatsızlık duyduğunu söylemişti. Operasyondan sonra müşahade altında kalmasının yararlı olacağını söylemiştik. Bu tür ameliyatlarda her zaman risk olabileceğini kendisine anlattık. Meydana gelebilecek küçük bir kanamanın, kan pıhtılaşmasının karaciğer ya da kalbe ulaşıp kişinin hayatını tehlikeye atabileceğini de anlattık. Ancak, kendisi kabul etmeyerek hastaneden ayrılmıştı. Hastanın ailesi ölüm nedenini belirleyecek otopsiyi yaptırmak istememeleri ve cenazeyi hemen alıp gitmeleri üzerine ölüm nedenini tam öğrenemedik. 15 yıllık cerrahım ve 7-8 bine yakın ameliyat yaptık, ilk kez bir hastamı kaybettim. Ben de çok üzgünüm. Plastik cerrahisi ile ameliyat olanların müşahade altında kalmalarının ne kadar önemli olduğu bir kez daha ortaya çıktı.'' 
     
</TEXT>
</DOC>
