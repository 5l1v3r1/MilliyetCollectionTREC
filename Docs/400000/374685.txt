<DOC>
<DOCNO> 374685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun35.html </URL>
<DATE> 2005/09/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
'Katrina binlerce can aldı' 
</HEADLINE>
<TEXT>

     ABD'li senatör Mary Landrieu, ülkeyi vuran Katrina kasırgasında binlerce kişinin öldüğünü açıkladı. 
     Demokrat senatör Landrieu, bugün düzenlediği basın toplantısında, son yılların en büyük felaketlerinden biri olan Katrina kasırgasında ölü sayısının 'binler'le ifade edildiğini söyledi. 
     1 milyon kişinin tahliyesinin ardından hayalet şehre dönen New Orleans'ta, yıkım büyük. ABD'li senatör Landrieu'nun açıklaması öncesinde, New Orleans Belediye Başkanı Ray Nagin, kentte binlerce kişinin ölmüş olabileceğini belirtti. 
     ABD'de Katrina kasırgasının vurduğu New Orleans kentinde tahliye operasyonuna katılan askeri helikopterlere ise ateş açıldığı bildirildi. 
     Yerel hükümet sözcüsü Gloria Roemer, Superdome stadyumundaki 20 binden fazla kişinin New Orleans'tan Houston'daki Astrodome'a otobüslerle taşınması operasyonunun, Chinook helikopterlerine ateş açıldığının haber verilmesi üzerine askıya alındığını söyledi. 
     İlk belirlemelere göre açılan ateşte can kaybı ya da yaralanan olmadı. Yetkililer, gece saatlerinde bir tıbbi tahliye helikopterinin Kenner kasabasındaki bir hastaneye inmek istediğini, ancak pilotun, iniş yapacağı yerde bir kısmı silahlı 100 kişi gördüğünü ve korkusundan iniş yapamadığını anlattı. 
     
     Felaket bölgesi yağmaya teslim 
     Felaketin ardından, yağmalama olayları da baş gösterdi. Evler, kamu binaları, dükkanlar, süpermarketler soyuluyor, sokaklarda silahlı çeteler kol geziyor. 
     Binlerce kişinin de bu yağmalara katıldığı tahmin ediliyor. ABD Başkanı George Bush da, yağmacılara 'sıfır tolerans' gösterileceğini açıkladı. 
     Tüm polislere, 'kurtarma çalışmalarına bırakın, çetelerle mücadeleye ağırlık verin' çağrısı yapıldı. 
     Birleşmiş Milletler'in, 'en büyük doğal felaketlerden biri' olarak nitelediği Katrina kasırgasında, zararın ise 25 milyar doları bulması bekleniyor. 
     
</TEXT>
</DOC>
