<DOC>
<DOCNO> 378718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo21.html </URL>
<DATE> 2005/09/15/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Tahkim Kurulu, Fenerbahçeli Deniz'in lisansını askıya aldı... 
</HEADLINE>
<TEXT>

     Futbol Federasyonu Tahkim Kurulu, Gençlerbirliği’nden Fenerbahçe’ye olaylı şekilde transfer olan futbolcu Deniz Barış’ın lisansına verilen vize işlemini askıya aldı. 
     Tahkim Kurulu, bugün yaptığı duruşmalı toplantı sonrası kararını verdi. 
     Kuruldan yapılan yazılı açıklamada, "Deniz Barış’a, Futbol Federasyonu tarafından 13.07.2005 tarihinde, 2005-2006 sezonu için yapılan lisansının vize işleminin, karar tarihinden itibaren yürütmenin durdurulması mahiyetinde askıya alınmasına karar verildi" denildi. 
     Kurul, Fenerbahçe Kulübü’nden, 2004-2005 ve 2005-2006 sezonları için Deniz’e yapılan ödemelerin stopaj mahsubu ve KDV’ler dahil olmak üzere belgelerin, ayrıca Gençlerbirliği Kulübü’nden transferi sırasında taraflarca imzalanmış ön protokolün Fenerbahçe Kulübü ve Deniz Barış’tan ayrı ayrı istenmesi kararı da aldı. 
     Tahkim Kurulu kararının, başkan Prof. Dr. Selçuk Öztek ve Prof. 
     Dr. Samim Ünan’ın muhalefetiyle oy çokluğuyla alındığı bildirildi. 
     Gençlerbirliği Kulübü, Fenerbahçe’ye transfer olan Deniz Barış’tan, sözleşmesindeki özel maddeye uymaması nedeniyle şikayetçi olmuş, Futbol Federasyonu da bu oyuncunun Gençlerbirliği’ne 1 milyon Avro ödemesi kararını almış, itiraz üzerine konu Tahkim Kurulu’na taşınmıştı. 
     
</TEXT>
</DOC>
