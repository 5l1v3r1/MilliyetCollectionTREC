<DOC>
<DOCNO> 360359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun37.html </URL>
<DATE> 2005/07/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Scotland Yard Başkentte yeni bir saldırı muhtemel... 
</HEADLINE>
<TEXT>

     İngiltere'nin başkenti Londra'yı geçen perşembe günü vuran terör saldırılarının ardından Scotland Yard, başkentte yeni bir saldırının ''muhtemel'' olduğunu açıkladı. 
     Londra'nın, ABD'nin New York kentiyle birlikte teröristlerin ''ilk hedefi'' olduğunu belirten Scotland Yard lideri Ian Blair, BBC radyosuna verdiği demeçte, ''Yeni bir saldırı muhtemel. Bunda şüphe yok. Ama ne zaman, kimse bilmez'' ifadesini kullandı. 
     Blair, ''Kardeş şehir New York ile birlikte teröristlerin ilk hedefi durumundayız'' diyerek, yeni bir saldırıdan duyduğu endişeyi dile getirdi. 
     Bu arada, saldırıların düzenlendiği perşembe günü Amerikalı askerlere getirilen Londra'ya girme yasağının kaldırıldığı bildirildi. 
     ABD'nin Londra Büyükelçiliği'nden yapılan açıklamada, bir otobüse ve metroya düzenlenen saldırıların ardından, İngiltere'de bulunan 10 bin kadar Amerikan askerine getirilen başkente girme yasağına son verildiği açıklandı. 
     ABD'nin ihtiyaten alındığını belirttiği bu tedbir, basının ve siyaset dünyasının tepkisini çekmiş, İngiliz hükümetinin tüm güvenlik önlemlerini ülkedeki her topluluk için aldığı belirtilmişti. 
     İngiltere Savunma Bakanı John Reid, daha önce yaptığı açıklamada, ABD Büyükelçiliği ile temasa geçildiğini, kararın kaldırılacağını duyurmuştu. 
     
</TEXT>
</DOC>
