<DOC>
<DOCNO> 384869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo23.html </URL>
<DATE> 2005/10/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Klinsmann Maç 0-0 biterse üzülmem ama kazanmak istiyoruz 
</HEADLINE>
<TEXT>

     Almanya A Milli Futbol Takımı Teknik Direktörü Jürgen Klinsmann, Türkiye ile yarın yapacakları özel maçın 0-0 bitmesi halinde üzülmeyeceğini, ancak kazanmak istediklerini söyledi. 
     Klinsmann, İstanbul Çırağan Kempinski Otel'de düzenlediği basın toplantısında, karşılaşma ve takımın son durumu hakkında bilgi verdi. 
     Alman basın mensuplarının son dönemde milli takım olarak çok gol yemelerini hatırlatması üzerine Klinsmann, ''Gol yememeyi biz de istiyoruz. Yarınki karşılaşma 0-0 biterse üzülmem ama kazanmak istiyoruz'' dedi. 
     Yarınki maçı tecrübelerini arttırmak için kullanmak istediklerini anlatan Klinsmann, ''Türkiye çok yönlü ve kuvvetli bir takım. Bunu son dönemde uluslararası alanda da ispatladı. Biz yarınki maçta kendi oyunumuzu oynayıp, ilerletmek istiyoruz'' ifadelerini kullandı. 
     Jürgen Klinsmann, sabah yaptıkları tekne gezisi ile şehri tanımak açısından güzel bir fırsat elde ettiklerini kaydederek, ''Bu gezimize Christoph Daum da katıldı. Daum ile biraraya geldiğimizde güncel konuları konuştuk. Futbolla ilgili de konuştuk ama bu Türk milli takımı ile ilgili değildi. Zaten Türk Milli Takımını iyi tanıyoruz, Ukrayna'ya temsilcimiz gitti ve çıplak gözle seyrettik. O yüzden Daum'dan Türk Milli Takımı hakkında bilgi almak gereği duymadım'' diye konuştu. 
     
     ''TÜRK MİLLİ TAKIMI'NI SEÇMELERİNE SAYGI DUYUYORUZ'' 
     Alman teknik adam, bir soru üzerine de, Almanya'da yetişen Türk oyuncuların, oynamak için Türk Milli Takımı'nı seçmelerine saygı duyduklarını söyledi. 
     Klinsmann, Almanya'da birçok genç Türk yetenek bulunduğunu vurgulayarak, ''Bunların sonradan Türk Milli Takımı'nı tercih etmeleri nedeniyle Alman Federasyonu suçlanamaz. Bunlar ailelerinin verdiği kararlarla tercihlerini yapıyorlar. Bizim de buna saygı duymaktan başka bir şansımız yok'' şeklinde konuştu. 
     Bu sırada söz alan Alman Futbol Federasyonu Basın Sözcüsü Harald Stengler ise, bu konuda federasyon olarak bazı futbolculara teklifte bulunduklarını kaydederek, ''Örneğin Nuri Şahin'in Alman Milli Takımı'nda oynaması için federasyon olarak doğrudan teklifte bulunduk. Ancak ailesi ve kendisi Türk Milli Takımı'nda oynamak istedi. Biz de saygı duyduk'' dedi. 
     
     PODOLSKİ OYNUYOR 
     Sakatlığı düzelen Podolski'nin yarınki maçta oynayacağını belirten Jürgen Klinsmann, Ballack'ın yokluğunda da yerine oynayacak futbolcuların ne yapabileceğini görebileceklerini anlattı. 
     Klinsmann, Konfederasyon Kupası'ndan sonra çok eleştirildiğinin hatırlatılması üzerine, ''Kendimize hedefler koyduk, bunu takip ediyoruz. Ara sıra eleştiriler de olacaktır. Bizim ve ekibimizin hedefi, oyuncularla tek tek ilgilenip her birinin nasıl daha iyi performans göstereceğini bulmaktır. Zaten herkesi de aynı anda memnun etmek zor'' yanıtını verdi. 
     Futbolcuların çok istekli ve arzulu olduğunu kaydeden Klinsmann, takımın bütünleşmesi için çalışmalar yaptıklarını söyledi. 
     Genç teknik adam, karşılaşmanın, Danimarka-Yunanistan maçı ile aynı saatte olmasını nasıl değerlendirdiği şeklindeki bir soru üzerine de, ''Ben Türkiye'nin yerinde olsaydım bu maçı oynardım, diğer maça aktif etkileme şansınız yok. Bu maçı iyi bir hazırlık olarak görüyorum. Ancak antrenör gözüyle baktığımda maçın daha farklı bir saatte olmasını tercih ederdim'' yanıtını verdi. 
     
     NEUVILLE ''TÜRKİYE, DANİMARKA MAÇINI DÜŞÜNECEK'' 
     Türkiye karşısında yarın 50. milli maçına çıkacak olan Alman oyuncu Oliver Neuville ise, Türkiye'nin kendi sahasında oynayacağını ancak Danimarka-Yunanastan maçını düşünüyor olacağını söyledi. 
     Klinsmann'ın basın toplantısının ardından basın mensuplarına görüşlerini ileten Neuville, Alman Milli Takımı olarak kazanmayı istediklerini kaydederek, ''Güzel bir karşılaşma olacak. Bizim için iyi bir hazırlık olacak'' dedi. 
     Türkiye'nin bugüne kadar performansının çok iyi olduğunu anlatan Alman futbolcu, rakiplerinden yarın da iyi bir oyun beklediklerini vurgulayıp, ''Bakalım ne olacak, yarın göreceğiz'' ifadesini kullandı. 
     
     BOĞAZDA TEKNE TURU 
     Alman Milli Takımı kafilesi, bu sabah bir tekne ile İstanbul Boğazı'nı gezdi. 
     Fenerbahçe Teknik Direktörü Christoph Daum'un da katıldığı ve basına kapalı olarak yapılan turun 1.5 saat sürdüğü öğrenildi. 
     
</TEXT>
</DOC>
