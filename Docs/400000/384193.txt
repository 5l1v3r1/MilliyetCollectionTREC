<DOC>
<DOCNO> 384193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko33.html </URL>
<DATE> 2005/10/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Dünya çam balı üretiminin yüzde 92'si Türkiye'den... 
</HEADLINE>
<TEXT>

     Edirne Arı Yetiştiricileri Birliği Başkanı Erdoğan Altınordu, dünya çam balı üretiminin yüzde 92'sinin Türkiye'de gerçekleştirildiğini söyledi. 
     Altınordu, Keşan Ticaret ve Sanayi Odası Toplantı Salonu'nda Edirne Arı Yetiştiricileri Birliği ile Keşan Merkez Kalkınma Kooperatifi tarafından düzenlenen ''Çam Balı Üretiminin Sorunları'' konulu toplantıda yaptığı konuşmada, arıcılığı bölgede sektör haline getirmek istediklerini belirtti. 
     Türkiye'nin çam balı üretiminde rakipsiz olduğunu vurgulayan Altınordu, şunları kaydetti 
     ''Çam balından sağlanan kar, orman ürünlerine göre 20 kat fazladır. Yunanistan hükümeti ormanlara zarar vermeyecek şekilde çam balı üretmek için bütçe ayırdı. Keşan'da Gökçetepe, Sazlıdere bölgesinde çam balı üretimi yapılıyor. Orman İşletmesi, Çam Pamuklu Koşnili Böceği'nin ormanlara zarar verdiğini söylüyor. Ancak bunun tartışılmasını istiyoruz. Türkiye çam balı üretiminde dünya birincisi. Türkiye'de yılda 70 bin ton bal üretiliyor. Bunu iyi değerlendirmemiz gerekiyor.'' Keşan Merkez Kalkınma Kooperatifi Başkanı Mehmet Çelik de çam balı için ilçede bir sektör oluştuğuna dikkat çekerek, ''Keşan bölgesinde üretilen çam balı Eğe Bölgesi'nden daha kaliteli. Ancak valilik kararı gereğince bu yıl dışarıdan gelen arıcılar ormanlık bölgeye sokulmadı. Keşan ekonomisi bundan büyük zarar gördü. Ancak bu balı Keşan'da mutlaka üretmeliyiz'' görüşünü savundu. 
     
</TEXT>
</DOC>
