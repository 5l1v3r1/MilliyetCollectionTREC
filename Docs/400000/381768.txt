<DOC>
<DOCNO> 381768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/siyaset/siy01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklerde gurur var' 
</HEADLINE>
<TEXT>


ABD'nin imajını yenilemek için geziye çıkan Müsteşar Hughes, "Türkiye farklı kökenleri bir araya getiriyor ve 'Hepimiz Türk'üz' demekten gurur duyuyor" dedi 


ABD Dışişleri Bakanlığı'nın kamu diplomasisinden sorumlu müsteşarı Karen Hughes, ülkesinin dünyada bozulan imajını yenilemek üzere üç ülkeyi kapsayan tura çıktı. Mısır ve Suudi Arabistan'ın ardından Türkiye'ye de gelecek olan Hughes, üç ülkede hükümet yetkililerinin yanı sıra sivil toplum kuruluşlarıyla da bir araya gelecek. Hughes, üniversite ve lise öğrencileriyle, dini ve hükümet dışı örgütlerin temsilcileriyle görüşecek. 

'Türkiye kilit ortak' 
ABD Başkanı George W. Bush'un görevlendirdiği Hughes, 24 - 29 Eylül arasındaki turunun ilk durağına giderken uçakta gazetecilerin sorularını yanıtladı. Hughes, "Ziyaretimde üçüncü durağım Türkiye olacak. Türkiye çok önemli, Avrupa ile Asya'yı birleştiren kilit bir müttefik, demokratik bir ülke. Türkiye'nin AB üyelik müzakerelerine başlamaya hazırlandığı bir zamana geldik. Bu bizim kuvvetle desteklediğimiz bir şey" dedi. 
Türkiye'nin global terörizme karşı savaşta kilit bir koalisyon ortağı ve bir NATO müttefiki olduğunu vurgulayan Hughes, Afganistan'ı ziyaret ettiği sırada kendisini havaalanında bir Türk generalin karşıladığını, çünkü bu havaalanının güvenliğinin Türk ordusu tarafından sağlandığını kaydetti. 

'Bizim gibi asimile etmesi' 
Hughes, Türkiye'nin, farklı köken ve inançlardan gelen insanları bir araya getiren, "Hepimiz Türk'üz" demekten gurur duyan bir ülke olduğunu belirtti. Hughes şöyle konuştu "Tıpkı bizim ülkemizin de farklı köken ve farklı yerlerden insanları asimile etmesi gibi Türkiye, bütün vatandaşlarıyla birlikte Türk kimliğinden gurur duyuyor. Bu durum, Türkiye'nin 'Yurtta sulh, cihanda sulh' ilkesine de uyuyor." 


</TEXT>
</DOC>
