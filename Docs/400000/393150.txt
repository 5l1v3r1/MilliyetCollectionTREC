<DOC>
<DOCNO> 393150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo30.html </URL>
<DATE> 2005/11/08/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
BC FMP ZELEZNİK 63 - BEŞİKTAŞ 60 
</HEADLINE>
<TEXT>

     Basketbolda Erkekler ULEB Kupası C Grubu'nda mücadele eden Beşiktaş, Sırbistan Karadağ'ın BC FMP Zeleznik takımına 63-60 yenildi. 
     Sırbistan Karadağ'da yapılan C Grubu ilk maçında Beşiktaş, rakibi karşısında özellikle ikinci devre iyi bir oyun çıkarmasına karşın sahadan yenik ayrıldı. 
     Maça, Dusko Savanovic ve Nikola Lasic'in basketleriyle hızlı başlayan ev sahibi takımın sayılarına siyah beyazlı ekip Kerem Tunçeri ile cevap vermeye çalıştı. Mücadelenin 6. dakikasına 13-11 üstün giren BC FMP Zeleznik takımı, bu dakikadan sonra yakaladığı 8-0'lık seriyle skoru 21-11'e taşıdı. İlk periyot 25-14 ev sahibi takımın üstünlüğü ile tamamlanırken, Sırp ekibi ikinci periyotta aradaki farkı iyice açarak 37-22'lik skor yakaladı. Karşılaşmanın ilk devresinin son anlarında Beşiktaş, Tolga Tekinalp ile kazandığı sayılarla aradaki farkı kapatmaya çalışsa da ilk yarı 40-31'lik BC FMP Zeleznik üstünlüğüyle tamamlandı. 
     Maçın 3. çeyreği ilk yarıya oranla daha yavaş başlamasına karşın 2 takımda karşılıklı sayı üretmeye devam etti. Tyrone Ellis ve Michael Wright ile bu çeyrekte oldukça etkili olan Beşiktaş, bir ara skoru 46-45 yaparak aradaki farkı 1'e indirdi. Bu dakikadan sonra üst üste sayılar yiyen siyah beyazlı takım, 3. çeyreği de 52-47 geride kapadı. Karşılaşmanın son çeyreğinde yine Ellis ile etkili olan Beşiktaş, skoru 56-54'e getirse de maçın son dakikalarında Kerem Tunçeri ve Tolga Tekinalp'in elinden 4 serbest atışı kullanamayınca sahadan yenik ayrıldı. Böylece ULEP Kupası C Grubu'nda BC FMP Zeleznik takımı ilk galibiyetine ulaşmış oldu. 
     
</TEXT>
</DOC>
