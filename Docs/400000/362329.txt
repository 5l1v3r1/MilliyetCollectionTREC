<DOC>
<DOCNO> 362329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun01.html </URL>
<DATE> 2005/07/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD PKK'ya yönelik sınır ötesi operasyon en iyi hareket değil 
</HEADLINE>
<TEXT>

     ABD’nin Avrupa’dan sorumlu Dışişleri Bakan Yardımcısı Dan Fried, terör örgütü PKK’ya yönelik sınır ötesi bir operasyonun yapılacak en iyi hareket olmadığını savunarak, "’PKK sadece Türkiye’nin değil, ABD’nin de problemi" dedi. 
     The Washington Institute adlı düşünce kuruluşu, eski cumhurbaşkanlarından Turgut Özal’ı anma amaçlı yıllık konferansının yedincisini Washington’da yaptı. Dan Fried, ABD Dışişleri Bakanlığı’nın üç numaralı yetkilisi, Bakan Yardımcısı Nicholas Burns’ün konuşacağı konferansta, bir görüşmesi nedeniyle son anda konferansa katılamayan Burns’ün konuşmasını okudu ve daha sonra bazı soruları da yanıtladı. 
     Fried, Kuşadası ve Çeşme’deki terörist saldırıların hatırlatılarak Türkiye’nin kendini savunma amaçlı Kuzey Irak’a sıcak operasyon düzenlemesi durumunda ABD’nin alacağı tutuma ilişkin bir soruya karşılık, "Türkiye’nin, PKK’nın terörist bir örgüt olduğu yönündeki tutumunu paylaşıyoruz. Türkiye’nin, Irak’ta PKK’ya yer olmadığı yönündeki görüşünü paylaşıyoruz. Bu terörist saldırılar karşısında Türkiye’deki hüsranı paylaşıyorum ve anlıyorum. Böyle bir saldırı karşısında empati hissetmemek mümkün değil. Terörist gündemin hiçbir özrü yok. Sıcak takibin, askeri bir gerginliğin en iyi eylem yolu olduğunu düşünmüyorum. Şimdi birlikte yapacağımız en iyi şey, Irak’ı başarılı bir devlet yapmak. O zaman Irak, aşırıları, teröristleri temizleyebilir" yanıtını verdi. 
     Dan Fried, Iraklı Kürtlerin artan şekilde Iraklı olarak hareket ettiğine işaret etti. Fried, PKK’nın sadece "Türkiye’nin problemi" olarak görülmediğini, bu terörist örgütün hem Irak hem de Türkiye’de faaliyet gösterdiği için ABD’nin de problemi olduğunu söyledi. 
     Fried, ABD’nin, terör örgütü elebaşı Abdullah Öcalan’ın yakalanmasında Türkiye’ye yardım etmesinden gurur duyduğunu kaydetti ve "Her şeyi basın önünde konuşamayız. PKK terörü ile mücadeleyi yoğunlaştırmakta kararlıyız. Ancak ortak bir gündem izlemeliyiz ve yapabileceğimiz her ne varsa yapmalıyız" dedi. 
     ABD’nin Irak’ta Kürtlerle yakın işbirliğinin, PKK’ya karşı eyleme geçişiyle ilgisine yönelik bir soru üzerine Fried, Iraklı Kürtler ile ABD’nin Irak’taki işbirliğinin, "Iraklı Kürt gündemi üzerine olmadığını" ve bu işbirliğinin Irak gündemine ilişkin olduğunu söyledi. Türkiye’nin kendini sınırlarında savunmak için kimseyi beklemek zorunda olmadığını belirten Fried, "Ancak Kuzey Irak, farklı askeri güçlerin eylem alanı değil" dedi. Fried, terörizme karşı savaşta kısa ve uzun dönemli stratejilerin izlenmesi gerektiğini bunlar arasında istihbarat, ekonomik tedbirler ve en son da askeri tedbirlerin geldiğini kaydetti. 
     
     KIBRIS 

     Fried, Kuzey Kıbrıs Türk toplumunun ve liderliğinin, adanın birleşmesi yönünde gösterdiği cesareti, ABD’nin alkışladığını ve Kuzey Kıbrıs’ın tecridinin mümkün olduğunca azaltılması yönünde adımlar atıldığını söyledi. Dan Fried, adil bir çözüm yönündeki çabaların, Annan planı temelinde devam edeceğini belirtti. 
     ABD’nin, Kıbrıslı Rumları Annan planı temelinde uzlaşmaya teşvik için, Kuzey Kıbrıs’ta bir diplomatik temsilcilik açabileceğini öneren bir katılımcının görüşlerine karşılık Fried, bu tip adımların, adanın bölünmesine yönelik işaretler olarak algılanabileceğini söyledi. 
     Fried, "Gözümüzü toptan ayırmamalıyız. O da Annan planı" dedi. 
     
     TÜRK-AMERİKAN İLİŞKİLERİ 

     Dan Fried, iki ülke arasındaki ilişkilerin, Irak konusunda geçen zorlu bir dönemin ardından, Başbakan Recep Tayyip Erdoğan’ın ziyaretiyle "ortak gündem" üzerine yoğunlaştığını kaydetti. Fried, Türkiye ile ABD’nin, Geniş Ortadoğu ve Kuzey Afrika, demokrasinin ilerletilmesi, Gürcistan, Kafkaslar’da istikrar, Orta Asya, NATO, Afganistan’da işbirliğinde ortak gündem izlediğini söyledi. 
     Fried, "Türk-Amerikan ilişkileri artan şekilde ilişkilerin özüne yönelik değil fakat dünyada birlikte neler yapılabileceğine yönelmeli. 
     Şimdi biz de bu yoldayız" dedi. 
     
     BURNS’UN KONUŞMA METNİ 

     Fried tarafından okunan Nicholas Burns’ün konuşma metninde de terör örgütü PKK konusuna değinildi. Burns konuşma metninde, PKK terör tehdidine karşı ABD’nin, Türkiye ve Irak ile birlikte çalıştığını ve daima çalışmaya hazır olduğunu kaydetti. Burns, bu yönde istihbarat, finansal, diplomatik, güvenlik ve askeri olmak üzere her türlü önleme yoğunlaşıldığını, Türkiye ile ABD’nin, Irak’ta birlikte çalışması gerektiğini belirtti. 
     Burns, Türkiye ve ABD’nin, Turgut Özal ve onun Türkiye’ye verdiği yöne çok şey borçlu olduğunu kaydetti ve Özal’ın anısını saygıyla yad etti. Atatürk’ün "Yurtta Sulh Cihanda Sulh" politikası ve ülkenin yüzünü batıya çevirmesinin önemini vurgulayan Burns, bu çerçevede Türkiye ile ABD’nin Kore Savaşı’ndan bu yana ciddi bir işbirliği geliştirdiğini anlattı. 
     İlişkilerin, Irak konusunda "zorlu bir dönemden geçtiğini" ancak Başbakan Erdoğan’ın ABD’ye düzenlediği son ziyaretlerin, "ilerlemek için uygun temeli" kurduğunu belirten Burns, "şimdi geleceğe bakıyoruz" dedi. 
     ABD’nin Türkiye’yi, "Avrupa’nın bir parçası" olarak gördüğünü belirten Burns, bunun Türk-Amerikan ilişkilerini etkilemediğini söyledi ve "Türkiye ile ABD, 21’inci yüzyılın doğal müttefikleri" ifadesini kullandı. Burns, demokrasinin dünyada yayılması yönünde ABD’nin projesinde Türkiye’nin kilit bir müttefik olabileceğini ifade etti. Avrupa Birliği’ndeki dalgalanmaları izlerken Türkiye’ye "sabırlı olması" tavsiyesinde bulunan Burns, demokratik ve modern bir Türkiye’nin AB için de iyi olacağını ve AB’nin de sonunda bu gerçeği göreceğini kaydetti. 
     
</TEXT>
</DOC>
