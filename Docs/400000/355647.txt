<DOC>
<DOCNO> 355647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo06.html </URL>
<DATE> 2005/06/26/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
15. Akdeniz Oyunları’nda Göksu Üçtaş finale kaldı... 
</HEADLINE>
<TEXT>

     Soner Sayımlar AA 

15. Akdeniz Oyunları’nda, artistik cimnastikte Türk sporcu Göksu Üçtaş, 14. olarak finale kalmayı başardı. 
     Artistik cimnastikte bugün yapılan müsabakalarda, atlama masası ve denge aletinde 14. olarak finale kalan Üçtaş’ın madalya umudu devam ederken diğer Türk sporcu Ebru Karaduman, 18. olarak elendi. 
     
     FUTBOLDA İSPANYA İLE BERABERE KALDIK 

     Bülent Aslan AA 

Futbolda B Grubu’nda mücadele eden Olimpik Milli Takım, İspanya ile 1-1 berabere kaldı. 
     Puerta’nın golüyle maçta 1-0 yenik duruma düşen milliler, 65. dakikada Cafer Can’ın mükemmel frikik golüyle eşitliği sağladı. Milli takımda Soner, 89. dakikada ikinci sarı kartını görüp, kırmızı kartla oyun dışında kaldı. 
     
     PENALTI ATIŞLARI 

     Normal süresi 1-1 berabere biten maçta, statü gereği grupta averajı belirlemek için penaltı atışlarına geçildi. 
     Olimpik Milli Takım’da Cafer Can, Can ve Ramazan penaltı atışlarını atarken, Muhammet ile Ertan penaltılardan yararlanamadı. 
     İspanya ise Ramis, Garcia, Miki, Larrea ve Arizmendi penaltıları gole çevirince, grupta averajı belirlemek için yapılan uygulama sonunda İspanya penaltılarda 5-3 üstünlük sağladı. 
     Olimpik Milli Takım, grubundaki ikinci maçında 27 Haziran Pazartesi günü Malta ile yine El Ejido Stadı’nda karşı karşıya gelecek. 
     
     BASKETBOL'DA FAS'I YENDİK 

     Öte yandan A Milli Erkek Basketbol Takımı, B Grubu’ndaki ilk maçında Fas’ı 85-67 yendi. 
     Milli takım, bugün de El Ejido Spor Salonu’nda, Bosna Hersek ile karşı karşıya gelecek. 
     
     ESKRİMDE İKİ SPORCUMUZ DA ELENDİ 

     Eskrimde, ilk gün müsabakaları sonucunda erkekler kılıç kategorisinde yarışan 2 Türk sporcu da elendi. 
     Erkekler kılıçta Türkiye adına mücadele eden Erdoğan Kızıldağ 11. olurken, Kerem Yıldırım ise 12. olarak oyunlardan elendi. 
     Eskrim müsabakaları yarın, bayanlar ve erkeklerde flöre kategorisiyle devam edecek. 
     
     İLK ALTIN MADALYAMIZ HALTERDE 

     Türkiye’nin ilk altın madalyası, erkekler halterde, koparmada yarışan Gülbeyi Aktı’dan geldi. 
     56 kiloda podyuma çıkan Gülbeyi Aktı, ilk hakkında 106, ikinci hakkında 109 ve üçüncü hakkında 113 kilo kaldırarak koparmada altın madalyanın sahibi oldu. 
     
     AKTI, SİLKMEDE GÜMÜŞTE KALDI 

     Sporcumuz Gülbeyi Aktı, silkme müsabakasında ise gümüş madalyada kaldı. 
     Silkmedeki ilk hakkında 136 kilo kaldıran Aktı, ikinci hakkında 141 kiloyu rahat bir şekilde kaldırarak, aynı zamanda bu dalda Akdeniz Oyunları rekorunu da kırmış oldu. Ancak, daha sonra podyuma çıkan Fransız rakibinin, 144 kilo kaldırmasıyla Akdeniz Oyunları rekorunu kaybeden Aktı, üçüncü hakkında 144 kiloda başarılı olamadı ve gümüş madalyada kaldı. 
     
     MADALYA DURUMU 

     15.Akdeniz Oyunları’nın 2. günü sonunda Türkiye, genel madalya sıralamasında 6. durumda bulunuyor. 
     İspanya’nın Almeria kentinde yapılan oyunların 2. gününde 1 altın, 3 gümüş, 4 de bronz olmak üzere toplam 8 madalya kazanan Türkiye, 6. 
     sıraya yerleşti. 
     Oyunlarda ilk 2 gün sonunda madalya sıralaması şöyle oluştu 
     

Ülke A G B Toplam 1- İtalya 10 6 5 21 2- Fransa 9 8 10 27 3- İspanya 7 11 9 27 4- Slovenya 3 1 4 8 5- Tunus 2 - 3 5 6- Türkiye 1 3 4 8 7- Yunanistan 1 2 6 9 8- Hırvatistan 1 1 1 3 9- Cezayir 1 1 - 2 10- Mısır 1 - 3 4 11- Bosna Hersek 1 - - 1 12- Sırb.Karadağ - 3 - 3 13- San Marino - 1 - 1 14- Kıbrıs Rum Kesimi - - 1 1      
</TEXT>
</DOC>
