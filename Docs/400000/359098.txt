<DOC>
<DOCNO> 359098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur33.html </URL>
<DATE> 2005/07/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Nesim Malki cinayeti davasının temyiz duruşması yapıldı... 
</HEADLINE>
<TEXT>

     Erol Evcil’in, Nesim Malki’yi "öldürmeye azmettirmekten" ağırlaştırılmış müebbet ağır hapis cezasına mahkum edildiği davanın temyiz duruşması, Yargıtay’da yapıldı. 
     Yargıtay 1. Ceza Dairesi’nde görülen davanın temyiz duruşmasına Evcil’in avukatları katıldı. 
     Avukat Kemal Kumkumoğlu, Malki’nnin iş ortağı Erol Erkohen’in bankadaki kasasında çıkan çeklerin, Evcil tarafından Malki’ye banka kredisi alması için verilen "hatır çekleri" olduğunu ileri sürdü. 
     Kasada bulunan 116 çekten sadece 2’sindeki imzanın Evcil’e ait olduğunu kaydeden Kumkumoğlu, Evcil’in Malki’ye borcu olmadığını öne sürdü. 
     Erkohen’in mahkeme huzurunda dinlenilmesi gerektiğini anlatan Kumkumoğlu, Evcil’e işkence yapıldığının doktor raporu ile sabit olduğunu, hukuk dışı elde edilen delillerin hükme esas alınamayacağını söyledi. 
     Evcil’in diğer avukatları haksız tahrik hükümlerinin uygulanması gerektiğini savunarak, mahkumiyet kararının bozulmasını istediler. 
     Yargıtay 1. Ceza Dairesi, kararını daha sonra açıklayacak. 
     
     BAŞSAVCILIĞIN GÖRÜŞÜ 
     Yargıtay Cumhuriyet Başsavcılığı’nca hazırlanan tebliğnamede sanıklar Evcil, Burhanettin Türkeş ve Şükrü Elverdi’nin, Nesim Malki cinayeti nedeniyle ömür boyu ağır hapis cezasına çarptırılmasını usul ve yasaya uygun bularak onanmasını istemişti. 
     Emin Menge ve Mücahit Çakal hakkındaki beraat kararının onanmasını talep eden Başsavcılık, Mine Sümbül, Ömer Eker, Hamide Aykaç ve Yusuf İlhan hakkında "suç işlemek amacıyla teşekkül oluşturmak" suçundan açılan davanın zaman aşımı nedeniyle ortadan kaldırılmasını da usul ve yasaya uygun bulmuştu. 
     Başsavcılık, Erol Evcil’e kötü muamele yapılmadığına dair sağlık raporu veren Adli Tıp Kurumu doktorları Feridun Abdullah Karadağ ve Gündüz Sümeyya Döl’e TCK’nın görevi kötüyü kullanma fiilinden verilen para cezası ve bunun ertelenmesini ilişkin kararın bozulmasını istemişti. Başsavcılık, bu eylemin TCK’nın "görevi ihmal" suçunu oluşturduğuna işaret etmişti. 
     Yargıtay Cumhuriyet Başsavcılığı, Evcil’e işkence yaptıkları iddia edilen emniyet mensupları Sırrı Tuğ, Candemir Özdemir, Metin Soner Şentürk, Hakan Ünsal Yalçın, Ragıp Doğandemir, Harun Özkaya, Kemal Nayir, Mehmet Kaçmaz, Yaşar Usta ve Muzaffer Akın’a verilen beraat kararlarını müdahil sıfatıyla temyiz edildiğini, ancak temyizin süresinde yapılmadığı için reddi yönünde görüş bildirmişti. 
     Tebliğnamenin, daireyi bağlayıcı niteliği bulunmuyor. 
     
</TEXT>
</DOC>
