<DOC>
<DOCNO> 382822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko08.html </URL>
<DATE> 2005/09/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye büyüyor, işgücü piyasasında kriz sürüyor 
</HEADLINE>
<TEXT>

     Üretim, verimlilik ve ihracat miktarı artış trendi bu yılın ilk 6 ayında devam ederken, reel kazanç endeksi hala 2001 kriz yılındaki düzeye bile erişemedi. Krizden sonraki, 3.5 yıldır üst üste gerçekleşen yüksek oranlı büyümelerle Türkiye makro ekonomik açıdan önemli bir mesafe alırken, çalışanların krizde üstlendikleri faturayı ödemeye devam hala devam ettikleri belirlendi. 
     Devlet İstatistik Enstitüsü’nün imalat sanayiinde çalışan sayısı, verimlilik, üretim, reel kazanç ve ihracat miktarı için ayrı ayrı düzenlediği endekslerden yararlanılarak oluşturulan 2000 yılını baz alan çalışma, 3.5 yıldır üst üste yaşanan büyümelerin özellikle reel kazançlar üzerindeki krizin etkisinin giderilmesine yetmediğini ortaya koydu. Türkiye’nin gayrisafi milli hasılası 2002 yılında yüzde 7.9, 2003’te yüzde 5.8, 2004 yılında yüzde 9.9, bu yılın ilk yarısında da yüzde 4.3 büyüdü. Bu büyüme oranlarına karşın çalışan sayısı ve reel kazançlar kriz öncesinin oldukça altında kalırken, verimlilik, üretim, ihracat miktarı önemli ölçüde arttı. Verimlilik ve üretimde 2001 yılında düşüş olarak ortaya çıkan krizin etkisi 2002 yılından itibaren artış trendine geçerek telafi edilmeye başlandı. Ancak reel kazançlardaki düşüş 3 yıl sürdü. Böylece ücretlerin kriz yılı olan 2001’den sonra da 2002 ve 2003 yıllarında bastırılmaya devam edilmesiyle en ağır fatura işçiler tarafından ödendi. Reel kazançlarda son 2 yıldır yaşanan göreceli artış ise kriz öncesi bir yana kriz yılı olan 2001 düzeye bile gelinmesini sağlayamadı. Reel kazançlar 2001 yılının bile gerisinde kalan tek kalem oldu. İmalat sanayiinde üretimde çalışanların sayısı bu yılın ilk 6 ayında 2001 yılına göre yüzde 3.8 çalışan başına verimlilik yüzde 31.33, üretim yüzde 36.36, ihracat miktarı yüzde 71.81 artış gösterirken, reel kazançlar 2001 yılı ortalamasının yüzde 11.31 geride kaldı. İmalat sanayiinde çalışanların 2000 yılındaki sayısı 100 kabul edilerek oluşturulan istihdam endeksinin kriz yılındaki 91.6’ya düşen değeri 2002 yılından itibaren artmaya başlamasına karşın hala 2000 yılı düzeyine ulaşamadı. Ortalama çalışan sayısında bu yılın ilk yarısında geçen yılın ortalamasına göre gerileme yaşandığı belirlendi. 2000 yılındaki çalışan sayısı 100 kabul edilerek ooluşturulan endeks 2001 kriziyle birlikte 91.6’ya geriledi. 2002 yılında 92.3, 2003 yılında 93.9, 2004 yılında 95.8’e çıktı. Ancak bu yılın ilk 6 ortalamasında 95.1’e indiği belirlendi. Çalışan sayısında gerileme yaşanırken, imalat sanayi üretimindeki artış yavaşlayarak da olsa bu yılın ilk 6 ayında da devam etti. 2001 yılında, 2000 yılındaki 100 seviyesinden 90.5’e kadar düşen üretim 2002 yılında bir yıllık kaybı telafi ederek 100.4’e, 2003 yılında 109.7’ye, 2004 yılında 121.1’e çıktı. Bu yılın ilk 6 ayında da yüzde 2 artışla 123.4’e ulaştığı ortaya çıktı. Çalışan sayısındaki azalışa karşılık üretimdeki bu artış çalışan başına verimliliğin önemli ölçüde artırılmasıyla sağlandı. 2001 yılında 99 seviyesine gerileyen verimlilik endeksi 2002 yılında 108.8’e, 2003’te 116.9’a, 2004 yılında 126.5’e çıktığı, bu yılın ilk 6 ayında da 130’a yükseldiği hesaplandı. 
     
     İHRACAT MİKTAR ENDEKSİNDE ARTIŞ HIZ KESTİ 

     Çalışan sayısı ve çalışan başına reel kazançtaki düşüşün Türkiye ekonomisine en önemli katkısı ihracatta yaşanan rekor artışlar oldu. YTL’deki değerlenmeye rağmen ihracat artışı, işgücü verimliliği ve dolayısıyla üretim artırılıp, çayışan sayısı ve reel kazaçlar azaltılarak sürdürüldü. 
     İhracat miktarına ilişkin 2000 yılında 100 olan endeksin 2004 yılında iki katına yükseldiği, ancak bu yükselişin bu yılın ilk 6 ayında önemli ölçüde hız kestiği belirlendi. Buna karşın ihracat miktar endeksi de son 5 yılın en yüksek seviyesine bu yılın ilk yarısında ulaştı. İhracat miktar endeksi 2001 yılında 121.3’e, 2002’de 143.3’e, 2003’te 174.9’a, 2004’te 203.3’e çıktı. Bir önceki yıllarla karşılaştırma yapıldığında ihracat miktar endeksinde, 2001 yılında yüzde 21.3, 2002’de yüzde 18.11, 2003’te yüzde 22.07, 2004 yılında yüzde 16.19 olan artış oranı, bu yılın ilk 6 ayında yüzde 2.54’te kaldı. 
     
     İŞGÜCÜ MALİYETLERİ DEĞİŞMEDİ 

     Reel işgücü maliyetlerine bakıldığında ise bu yılın ilk 6 ayında 72.4 endeks değeriyle geçen yılki 72.5’lik düzeyini koruduğu görülüyor. 2000 yılında 100 olan imalat sanayiinin toplam reel işgücü maliyeti 2001 yılında 78.6’ya, 2002’de 73.5’e, 2003’te ise 70.2’ye kadar indi. Bu yılın ilk 6 ayında 72.4 endeks değeri dikkate alındığında 2000 yılına göre reel işgücü maliyetinin düşük düzeyini büyük ölçüde koruduğu görülüyor. 

ANKA 
     
</TEXT>
</DOC>
