<DOC>
<DOCNO> 391685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun27.html </URL>
<DATE> 2005/11/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
S.Arabistan Saddam'ın üvey kardeşi serbest bırakılsın 
</HEADLINE>
<TEXT>

     Suudi Arabistan, ABD'ye eski Irak Devlet Başkanı Saddam Hüseyin'in üvey kardeşi Barzan İbrahim El Tikriti'nin ''insani nedenlerle'' serbest bırakılması çağrısında bulundu. 
     El Riyad gazetesinin haberine göre, Kral Abdullah, ABD Başkanı George Bush'a gönderdiği mektupta, kanser hastalığı ileri safhada olan Barzan'ın serbest bırakılmasını istedi. 
     Mektubun ne zaman gönderildiğine ilişkin bilgi verilmedi. 
     Irak'ın istihbarat örgütü Muhaberat'ın eski başkanı olan Barzan, 1982 yılında Duceil'de 150 kişinin öldürülmesiyle ilgili olarak Irak özel mahkemesinde Saddam'ın yanı sıra yargılanan 7 Iraklı yetkiliden biri. Duceil'deki idamların yapıldığı dönemde bu görevde bulunan ve daha sonra Irak'ın Cenevre'deki BM temsilcisi olarak görev yapan Barzan, Saddam rejiminin Nisan 2003'de devrilmesinden sonra yakalanmıştı. 
     Barzan İbrahim El Tikriti, Bağdat'ta Amerikan ordusu denetimindeki bir cezaevinde tutuluyor. 
     
</TEXT>
</DOC>
