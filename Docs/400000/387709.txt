<DOC>
<DOCNO> 387709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo33.html </URL>
<DATE> 2005/10/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Schalke 04'ün iki fanatik taraftarı Türkiye'ye giriş yaptı... 
</HEADLINE>
<TEXT>

     Almanya'nın FC Schalke 04'ün fanatik iki taraftarı, üstü açık ve takımın renklerine boyanmış otomobilleriyle Kapıkule Sınır Kapısı'ndan Türkiye'ye giriş yaptı. 
     Avrupa Şampiyonlar Ligi E gurubunda yarın Fenerbahçe ile karşılaşacak olan FC Schalke 04'ün maçını izlemek üzere 16 Ekim'de Almanya'dan otomobille yola çıkan fanatik taraftarlar Andreas Sander ve Herbert Wehrmann, Kapıkule Sınır Kapısı'na geldi. 
     Sander, AA muhabirine yaptığı açıklamada, FC Schalke 04'ün Avrupa'daki tüm maçlarına takımın renklerini taşıyan otomobilleriyle gittiklerini söyledi. 
     Kassel kentinde restoran işlettiklerini anlatan Sander, ''Yıllardır FC Schalke 04'ün maçlarını takip ediyoruz. Çalıştığımız işyeri de takımımızın bayrak ve flamalarıyla dizayn edilmiş durumda. Otomobilimizin ön kısmındaki kaporta bölümünde ise tüm FC Schalke 04'de oynayan futbolcuların imzaları bulunuyor'' dedi. 
     Sander ve Wehrmann, gümrük işlemlerinin tamamlanmasından ardından, İstanbul'a hareket ettiler. 
     
</TEXT>
</DOC>
