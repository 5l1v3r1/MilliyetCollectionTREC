<DOC>
<DOCNO> 390815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yazar/altan.html </URL>
<DATE> 2005/10/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Lafla peynir gemisi yürür mü, yürümez mi 
</HEADLINE>
<TEXT>


Hangi partiden olursa olsun birçok politikacı, baş başa ahbaplıklarda, uzaktan göründükleri kadar da, patlak davul tokmağı değillerdir. 
Uzun yıllardan bu yana, nutukçu ve demeççi esnafında rastlaya, geldiğim bu çifte kişilik çözümü zor psikolojik bir bulmaca olarak görünmüştür bendenize ve bir yazı emekçisinden kaçmayacak kadar ehlileşmiş olanlarıyla da tatava tartışması yapmak yerine, şakacı takılmalarla sohbet silkelenmiş pozörlükler ötesi, bir atlıkarınca arkadaşlığının tadını bırakmıştır belleğimde... 

Bizim Kadıköy'ün sevimli Belediye Başkanı Selami Öztürk'le kaç zamandır karşılaştığımız yoktu. 
Gerek Bağdat Caddesi'nin, gerek Göztepe ile Suadiye arasındaki arka mahallelerin, atom bombasının patlatıldığı Hiroşima'ya dönmüş yollarında "ya sabır" çekerken de Selami Öztürk'ü hedefleyen hiçbir dua okumadım, hatta 
- Allah iyiliğini versin senin, bile demedim. 

Birkaç gün önce yine rastlaştık Selami Bey'le... Bir çeyrek içinde anlattığı fıkralardan birini, hoşgörüsüne sığınıp, yerel halimizle ilgili küçük bir eklemeyle nakletmeye çalışayım. 
Katolik ülkelerden birinin bir kentinde yaramazlık yapan hanımlar, kiliseye gidip günah çıkarıyorlarmış 
- Muhterem peder, diyorlarmış, ben dün yine kocamı iki defa aldattım... 
Papaz 
- Evladım kiliseye şu kadar bağışta bulun, 6 tane de mum dik Meryem anamıza, bir daha da zina etme evine arınmış olarak dön günahlarından, diyormuş... 
Ancak aynı konuda günah çıkarmaya gelen kadınlar, bir hayli bolmuş 
- Muhterem peder, ben kocamı dört defa aldattım bu hafta... 
- Evladım hemen kiliseye şu kadar bağışta bulun, 12 tane de mum dik Meryem anamıza, bir daha da zina etme evine arınmış olarak dön günahlarından. 
- ... 
- Muhterem peder, ben bu sabah kocamı üç defa aldattım... 
- Evladım, kiliseye şu kadar bağışta bulun... 

Sonunda papaz, günah çıkarmaya gelen kadınların, kocalarını nasıl aldattıklarını anlatıp durmalarındaki aşırı pervasızlıktan sıkılıp, gelenlere bir öneride bulunmuş 
- Evladım, kocamı şu kadar kez aldattım, bu kadar kez aldattım, deme. Onun yerine, "Ayağım iki defa taşa takıldı", "Ayağım bir defa taşa takıldı" de ben anlarım hemen... 
Günah çıkarmaya gelen kadınlar başlamışlar 
- Dün ayağım üç defa taşa takıldı, bu hafta ayağım altı defa taşa takıldı, demeye... 

Derken sık sık günah çıkarmaya gelen kadınların haberi olmadan, papaz değişmiş... 
Kadınlar ise kilisedeki kapalı hücrede sürdürüyorlarmış yeni papaza da 
- Önceki gün ayağım şu kadar taşa takıldı, dün öğleden sonra ayağım bu kadar taşa takıldı, demeyi. 

Yeni gelen papaz bakmış ki, her gün bir yığın kadın, ayaklarının taşa nasıl takıldığını anlatıyor. Kentin belediye başkanına gitmiş 
- Başkanım, demiş, şu yolları bir an önce yaptırın. Her gün kadınlar, ayaklarının taşlara nasıl takıldığını anlatıp duruyorlar... 
Başkan 
- Rica ederim peder, demiş burası Bağdat Caddesi değil, bir Avrupa kenti. Bütün yollar ya parke, ya asfalt. Taş maş yok hiçbir yolda... 
Papaz 
- Aman yapmayın efendim nasıl olur, demiş daha bu sabah sizin madam da geldi, "Dün ayağım beş defa taşa takıldı" diyerek... 

Minicik bebekleri de içeren şiddet eylemleri, birden çığ gibi büyüyüverdi ekranlarda. 
Nasreddin Hoca'ya 
- Hoca, demişler hiç değilse sen, şiddetin yerini, arkadaşlıkla, dostluk ve anlayışın aldığı şaşırtıcı bir fıkra anlat şu pazar gününde... 
Hoca 
- Peki, demiş anlatayım. Bir gün bir aslanla bir tavşan, güle şakalaşa bir lokantaya gitmişler birlikte. Garson gelmiş tavşana 
"- Ne emrediyorsunuz, demiş. 
Tavşan 
- Şöyle, demiş taze iri bir havuç... 
Garson, aslana dönüp tam onun da ne istediğini soracağı sırada, tavşan 
- Arkadaşımın karnı iyice tok, demiş yoksa ben, birlikte çıkabilir miydim onunla 

Rivayet ederler ki, sırtlar pek, karınlar tok olarak refah ortamları katmerlene katmerlene genişlediğinde şiddetin de yaygınlaşma alanı bir hayli daralırmış. 

K ğıt-kalem serüvenlerinin çilekeşlerine karşı, unutulmaz bir vefası bulunan Cengiz Sani, İzmir'deki "Yenigün" gazetesine yazdığı bir yazıda pilotların bir ay içinde 300 saatten fazla uçmaması gerekirken, bazı özel havayollarında 657 saat uçmak zorunda kalmalarına değiniyordu. 
Bu nedenle de, özel bir havayolları şirketinden 14 pilot birden istifa etmiş... 
Ve Türkiye'deki pilot açığı gitgide büyüyormuş... 

Kimse pek farkında olmasa da, iyice artan hava trafiği ile birlikte pilot sıkıntısı çekilmeye başlandığı malum... 
Korkarız ki, en sonunda bu boşluğu da, başlayabilir doldurmaya politikacılarımız nasıl olsa alışıktırlar sık sık uçmaya da, uçurtmaya da... 

Ömer Hayyam'dan, Orhan Veli çevirisi bir "rubai" ile bitirelim yazıyı 
Geçmiş günü beyhude yere y d etme 
Bir gelmemiş n için de feryad etme 
Geçmiş gelecek masal bütün bunlar 
Eğlenmene bak ömrünü berbad etme 



</TEXT>
</DOC>
