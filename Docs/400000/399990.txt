<DOC>
<DOCNO> 399990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko61.html </URL>
<DATE> 2005/12/02/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Ziraat Bankası 59.9 milyar YTL ile aktif büyüklükte yine 1. sırada 
</HEADLINE>
<TEXT>

     Ziraat Bankası, 59.9 milyar YTL ile bankalar arasında aktif büyüklükte yine ilk sırayı aldı. 
     Türkiye Bankalar Birliği TBB tarafından açıklanan ''Türk Bankacılık Sistemi-Eylül 2005'' raporuna göre, sektör birincisi Ziraat Bankası'nın aktif büyüklüğü 59 milyar 893 milyon 193 bin YTL olarak belirlendi. 
     İş Bankası 55 milyar 567 milyon 382 bin YTL ile ikinci, Akbank 48 milyar 635 milyon 663 bin YTL ile üçüncü sırayı aldı. 
     Garanti Bankası 32 milyar 324 milyon 783 bin YTL ile dördüncü, Vakıflar Bankası 28 milyar 579 milyon 7 bin YTL ile beşinci oldu. 
     Halk Bankası, Yapı ve Kredi Bankası, Koçbank, Finans Bank ve Denizbank aktif büyüklüklerine göre ilk 10 arasına giren diğer bankaları oluşturdu. 
     Koç Finansal Hizmetler bünyesinde yer alan Yapı Kredi ile Koçbank'ın 37 milyar YTL'yi geçen toplam aktifleri dikkate alındığında, bu yapı sektörün 4. sırasına yükseliyor. 
     Ziraat Bankası 1 milyar 265 milyon 826 bin YTL ile karlılıkta da ilk sırayı alırken, Akbank 1 milyar 132 milyon 305 bin YTL ile ikinci, İş Bankası 709 milyon 798 bin YTL ile üçüncü oldu. 
     
</TEXT>
</DOC>
