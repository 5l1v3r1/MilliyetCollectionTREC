<DOC>
<DOCNO> 385335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur31.html </URL>
<DATE> 2005/10/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AKUT'tan sert mesaj Deprem bölgesine gönderilmeyi bekledik 
</HEADLINE>
<TEXT>

     Arama Kurtarma Derneği AKUT , dün sabah saatlerinden itibaren hazır olarak deprem bölgesine gönderilmeyi beklediklerini bildirdi. 
     AKUT'tan yapılan yazılı açıklamada, Pakistan'ın deprem sonrası uluslararası yardım talebinde bulunmasının ardından 12 kişiden oluşan bir ekibin hazır hale getirildiği belirtilerek, şöyle denildi 
     ''Hem Türkiye Acil Durum Yönetimi, hem de Sivil Savunma Genel Müdürlüğü ile irtibata geçilerek hazır olduğumuz bilgisi verilmiştir. Ancak, aynı gece içinde 3 uçak Ankara'dan, 1 uçak da İstanbul'dan kaldırılmış, Sivil Savunma, GEA, DAKSAR arama kurtarma ekipleri ile Sağlık Bakanlığı'nın yönlendirmesi ile bir sağlık ekibi bölgeye gönderilmiştir. 
     AKUT olarak, 8 Ekim 2005 günü saat 10.00'dan itibaren merkezimizde ekiplerimiz ve malzemelerimizle hazır olarak bölgeye gönderilecek ekipleri düzenleme yetkisi verilen Sivil Savunma Genel Müdürlüğü'nden bilgi beklemek durumunda kaldık. Sonuç olarak, Türk Hava Yolları'ndan elde edilen ücretsiz biletler sayesinde 9 Ekim 2005 tarihinde saat 19.00'daki tarifeli uçakla Karaçi aktarmalı olarak İslamabad'a ekiplerimiz ulaştırılmaktadır.'' AKUT'un, gönüllülerden oluştuğu ve her üyenin karşılıksız yardımsever, dürüstlük ve vatansever duygular ile hareket eden karakterde kişilerden oluştuğu belirtilen açıklamada, şu görüşlere yer verildi 
     ''AKUT olarak, devlete herhangi bir maliyetimiz olmadığı gibi, 10 yıllık kurumsal hayatımızda 340 bin YTL tutarında da vergi ödedik. Kendi özel hayatımızdan fedakarlık yaptığımız, halkın büyük destek verdiği AKUT olarak her yurtdışı aktivitede Sivil Savunma Genel Müdürlüğü yetkilileri ile görüşmeye çabalamak ve gönderilen uçakların içinde yer almaya çalışmak için enerji harcamamızı anlamsız bulmaktayız. 
     Yunanistan, Tayvan, Hindistan depremlerinde ve Mozambik sel felaketinde aktif çalışmalarda bulunan operasyon ekiplerimiz, İran'a giderken Sivil Savunma yetkililerinin kararına istinaden ancak 5 kişi olarak heyette yer alabildi. Cezayir depreminde ise AKUT olarak maalesef gönderilmedik. Bir kez daha bu olumsuz durumu yaşamamak için Pakistan depremi sonrasında yaptığımız tüm çabalar, yine Sivil Savunma Genel Müdürlüğü tarafından engellendi ve faydalı çalışmalarımızı takdir eden kurum ve kuruluşların her zaman desteğini esirgemediğinin bir ispatı olarak Türk Hava Yolları'nın desteği ile deprem bölgesine hareket etmiş bulunmaktayız. Umarız, ileriki yurtdışı afetlere Türk arama kurtarma ekibi gönderilmesinde benzer sıkıntılar yaşamamak adına gerekli düzenlemeler gerçekleştirilir.'' Açıklamada, 12 kişiden oluşan AKUT ekibinin, bu akşam saat 19.00'da THY'nin tarifeli uçağıyla Pakistan'ın liman kenti Karaçi üzerinden İslamabad'a gidecekleri bildirildi. 
     
</TEXT>
</DOC>
