<DOC>
<DOCNO> 391683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun25.html </URL>
<DATE> 2005/11/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yunanistan'dan Bulgaristan ve Romanya'ya onay 
</HEADLINE>
<TEXT>

     Yunan Parlamentosu, Bulgaristan ile Romanya'nın AB'ye katılım anlaşmasını onayladı. 
     Oylamada, bu sabah Atina'ya gelen Bulgaristan Cumhurbaşkanı Georgi Pırvanov ile Romanya Cumhurbaşkanı Traian Basescu konuk olarak hazır bulundular. 
     Anlaşma, 300 sandalyeli Parlamento'da 12 üyeye sahip Yunanistan Komünist Partisi KKE dışındaki tüm partilere mensup milletvekillerinin oylarıyla onaylandı. 
     Yunanistan Başbakanı Kostas Karamanlis, oylama sonrası yaptığı konuşmada, Atina'nın tüm Balkan ülkelerinin Avrupa yönelimini desteklediğini söyledi. 
     Yunanistan'ın, Güneydoğu Avrupa'da Avrupa'ya duyulan ilginin sürekli canlı tutulması ve bunun faaliyete dönüştürülmesi için sistemli bir biçimde çaba gösterdiğini belirten Karamanlis, Avrupa yöneliminin, barış, istikrar ile demokrasiyi güvence altına aldığını, ikili ve çok taraflı işbirliğine katkısı olduğuna inandığını ve bölgenin kalkınmasını garantilediğini vurguladı. 
     Karamanlis, AB Komisyonu'nun son raporunun Bulgaristan ile Romanya'nın çabalarının ürünlerini aldıklarının gösterdiğini kaydettiği konuşmasında, müktesebata uyum sağlanması yönündeki ilerlemenin etkileyici olduğunu söyledi. 
     ''Bölgemiz artık geçmişteki gibi istikrarsızlık ve krizle mücadele içinde değil'' diyen Karamanlis, ''Ancak önemli konular, şüphesiz mevcudiyetlerini sürdürüyor. Bunlarla kademeli fakat sonuç alarak mücadele edilmesi gereklidir'' ifadesini kullandı. 
     AB'nin rolünün önemli ve yaşamsal olduğuna inandığını belirten Karamanlis, Bulgaristan ile Romanya'nın AB'ye katılımıyla bölgenin sesinin Avrupa'da daha güçlü olacağını kaydetti. 
     ''Bütün bunlar, Kosova'nın gelecek yönetiminin belirlenmesi müzakerelerinin başlaması öncesinde daha da ağırlık kazanıyor. Dikkatli adımlar atılmalıdır'' diyen Karamanlis, getirilecek çözümün, tam katılımla özlü müzakerelerle olması, empoze edilmemesi, BM Güvenlik Konseyi'nin kararlarının göz önünde bulundurulması ve AB değer ve ilkeleriyle uyumlu olması gerektiğini belirtti. 
     Konuşmasında, Bulgaristan ile Romanya'yı tebrik eden Karamanlis, AB'nin, bu anlaşmayı henüz onaylamamış olan 20 üyesin, adı geçen 2 ülkenin 1 Ocak 2007'de AB ailesine katılımları için, gerekli girişimleri hızlandırmaya davet etti. 
     Atina'daki programları çerçevesinde Karamanlis'in onurlarına verdiği öğle yemeğine katılacak olan Pırvanov ve Basescu, daha sonra Yunanistan'dan ayrılacak. 
     
</TEXT>
</DOC>
