<DOC>
<DOCNO> 351259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun04.html </URL>
<DATE> 2005/06/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiltere... Bakan şoförünün evi cephanelik gibi çıktı 
</HEADLINE>
<TEXT>

     İngiltere'nin eski içişleri bakanı ve şimdiki Çalışma ve Sosyal Güvenlik Bakanı David Blunkett'in 15 yıldır seçim bölgesindeki makam şoförlüğünü yapan 72 yaşındaki Barbara Smith'in evi cephanelik gibi çıktı. 
     Polisin yaptığı bir şafak operasyonu sırasında Barbara Smith'in evinde 5 tabanca, bir adet yarı otomatik silah ve bu silahlara ait cephanenin ortaya çıkartıldığı açıklandı. 
     Barbara Smith'in Sheffield'deki evinde 43 yaşındaki oğluyla birlikte yaşadığı ve silahlarla cephanenin oğluna ait olduğunu savunduğu bildirildi. 
     Savcılığın, geçen hafta evinde ruhsatsız silah bulundurmak suçuyla tutuklanan Barbara Smith'in oğlu hakkında 15 yıl hapis cezası istediği kaydedildi. 
     Son aylarda üst üste yaşadığı skandallarla dikkat çeken Blunkett, daha önce de evli bir kadınla birlikte olduğu, bu kadının oğlunun babası olduğuna dair açtığı dava ve bir Filipinli dadının vize işlemlerinde oynadığı rol yüzünden basının dikkatini üzerine çekmiş ve içişleri bakanlığı görevinden istifa etmek zorunda kalmıştı. 
     David Blunkett 5 Mayıs seçimlerinin ardından kabineye bu kez Çalışma ve Sosyal Güvenlik Bakanı olarak dönmüştü. 
     
</TEXT>
</DOC>
