<DOC>
<DOCNO> 364898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/magazin/amag.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özer Müziği bırakabilirim 
</HEADLINE>
<TEXT>


Rumeli Hisarı'nda konser veren Zerrin Özer, müziği bırakabileceğini açıklayıp, ekledi Artık pop sanatçısıyım demeye bile utanıyorum... 

BORA BAĞCIBAŞI 

Rumeli Hisarı'ndaki konserinde şarkıları, sesi ve parça aralarındaki esprileriyle büyük beğeni ve alkış toplayan Zerrin Özer, hayranlarına bir de kötü haber verdi. 
Tam 30 şarkılık repertuvarının açılışını, büyük alkış aldığı 'Beni Hor Görme' ile yapan Özer, Türkiye'de sanatın bu kadar yozlaşmasını gerçek bir sanatçı olarak kabul edemediğini belirtip, "Bu mesleği bitirebilirim de, devam ettirebilirim de, karar arifesindeyim. Artık pop sanatçısıyım demeye utanıyorum" diye konuştu. 
Konserine Cemil İpekçi imzalı kıyafetle çıkan Özer, şöyle devam etti 
"Karar arifesindeyim. Sanatın bu kadar yozlaşmasını gerçek bir sanatçı olarak kabullenemiyorum. Artık pop sanatçısıyım demeye utanıyorum. Gerçekten bu işi bırakabilirim." 

Ekşi Sözlük'e kırgın 
Şarkı aralarında esprilerle izleyenleri güldüren Özer, bir ara kendisi de ünlü kahkahalarını atmaya başlayınca, "Gülmeyecektim, içeride söz verdim" diyerek sözlerini şöyle sürdürdü 
"Çünkü 'Ekşi sözlükte' bana neler yazmışlar. Bremen Mızıkacıları'nın eşeği kaybolmuş, yerine beni koymuşlar. Çok üzüldüm, üç gün üç gece ağladım. Niye böyle yazdılar, yazan kim diye tutturdum, ama bulamadım. Ben bunlarla konuşsam, ben böyleyim, yazmayın desem olur mu " dedi. 

'Ustalardan' söyledi 
Zerrin Özer, konserinde ayrıca, Cem Karaca, Ahmet Kaya, Barış Manço'nun şarkılarını da söyledi. 
Manço'nun 'Unutamadım' adlı parçasını seslendirdikten sonra, "Ülkemizde sanatçılara hep öbür tarafa gittiklerinde değer verirler. Türkiye'de birkaç kişi var. Bunlar bir daha gelmez" diye konuşan Özer, Ahmet Kaya'nın unutulmaz şarkısı 'Kafama Sıkar Giderim'i de, izleyenlerden gelen yoğun istek üzerine 2 kez okudu. 




</TEXT>
</DOC>
