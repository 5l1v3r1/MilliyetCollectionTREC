<DOC>
<DOCNO> 392500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/spo07.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyecana buyurun 
</HEADLINE>
<TEXT>


İkinci Lig A Kategorisi'nde bugün birbirinden zorlu maçlar oynanacak. Bursaspor, Çanakkale'de İstanbul Büyükşehir Belediye ile kapışırken Antalyaspor sahasında Elazığ'ı, Sakaryaspor ise Akçaabat'ı ağırlayacak 


Heyecanın her geçen hafta yükseldiği İkinci Lig A Kategorisi'nde bugün kritik puan mücadeleleri yapılacak. Zirve savaşı veren, orta sıralarda tutunmaya çalışan ve alt sıralardan kurtulmaya çabalayan takımlar zorlu sınavlarda ter dökecek. 
Haftalardır liderlik koltuğunda oturan Bursaspor, 1 maç saha kapatma cezası aldığı için İstanbul Büyükşehir Belediyespor ile Çanakkale 18 Mart Stadı'nda karşı karşıya gelecek. Mücadele saat 19.00'da başlayacak. İkinci sıradaki Antalyaspor sahasında güçlü Elazığ ile kozlarını paylaşacak. Müthiş bir form yakalayan kırmızı - beyazlı takım, Fırat Aydınus'un yöneteceği randevuda Elazığ'ı puansız yollayarak 3 puan serisini sürdürmeye çalışacak. 
Ligin 3. sırasındaki Sakaryaspor evinde Akçaabat Sebatspor'u, Karşıyaka ise Yozgatspor'u konuk edecek. Son haftalarda önüne geleni deviren Uşakspor da, Orduspor'u ağırlayacak. 
Ligin alt sıralarındaki takımlar bu hafta birbirleriyle mücadele edecek. Haftalardır 3 puan yüzü göremeyen Gaziantep Büyükşehir Belediye, Çanakkale Dardanel'i, Kocaelispor, Mardin'i, Türk Telekom ise Mersin İdman Yurdu'nu misafir edecek. 


</TEXT>
</DOC>
