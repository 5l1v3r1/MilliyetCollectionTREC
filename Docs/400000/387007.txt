<DOC>
<DOCNO> 387007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/dunya/axdun01.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar bu kez ölmedi 
</HEADLINE>
<TEXT>


Olağanüstü güvenlik önlemleri altında yapılan anayasa referandumuna katılım, bazı Sünni bölgeleri hariç, yüksek oldu. Referandum sırasında korkulan saldırılar meydana gelmedi. İlk sonuçlar bugün alınacak 

DIŞ HABERLER SERVİSİ 


Hazırlanması aylar süren ve Irak'ı demokratik bir yapıya kavuşturması beklenen anayasa dün halkoyuna sunuldu. 100 bin Iraklı polisin güvenliği sağladığı referandum sırasında bazı yerlerdeki saldırılar dışında korkulduğu gibi büyük şiddet olayları meydana gelmedi. Sünni çoğunluklu Ramadi, Felluce ve Musul'da sandık boykotu etkili olurken, kayıtlı 15 milyon seçmenin büyük bölümü oylamaya ilgi gösterdi. Sonucu 3 gün içinde açıklanması beklenen referandumda Şii Arap ve Kürt bölgesinde sandıktan anayasaya evet çıkacağı, Sünni bölgelerinde ise hayır oylarının ağırlıkta olacağı tahmin ediliyor. Buna rağmen tahminler, anayasanın reddedilmesi için gerekli olan üçte iki oranındaki hayır oyuna hiçbir bölgede ulaşılamayacağı yönünde. 

Özel araçlara yasak 
40 kişinin ölümüne yol açan 100'den fazla saldırının meydana geldiği 30 Ocak seçimlerinin aksine sakin geçen dünkü tarihi referandumda olağanüstü güvenlik önlemleri alındı sınırlar kapatılırken, özel araçlar trafikten men edildi. Amerikan helikopterleri özellikle başkent Bağdat'ta devriye uçuşları yaptı. Bağdat ve Kerkük'te Iraklıların sandık önünde kuyruk oluşturduğu görüldü. Seçmenler oy kullanmadan önce 2 kez Irak polisi bir kez de Amerikan askerleri tarafından arandılar. Irak'ın Kürt Devlet Başkanı Celal Talabani, evet oyu verdiğini belirterek, herkesi evet demeye çağırdı. 

BM Referandum uygun 
Irak Seçim Komisyonu ile BM gözlemcileri, 6 bin sandıktaki oy verme işleminin demokratik normlara uygun olduğunu ve referandumun sağlıklı bir şekilde yapıldığını bildirdiler. 

Birleştirecek mi 
Parlamentoda çoğunlukta bulunan Şiilerin ve Kürtlerin hazırlanmasında daha çok sorumluluk aldığı, Sünnilerin muhalefet ettiği anayasanın kabul edilmesi için oy kullananların yarısından fazlası tarafından onaylanması ve Irak'ın 18 vilayetinden üçünde oyların üçte ikisinin "Hayır" çıkmaması gerekiyor. Sünniler 18 vilayet içinde en az 3'ünde çoğunluğu oluşturuyor. Anayasada gelecek yıl değişiklik yapılabileceği konusunda uzlaşmaya varılması üzerine bazı Sünni gruplar referandumda anayasayı reddetmekten vazgeçmişlerdi. 

Bush Atılan her oy terörizme darbe 

DIŞ HABERLER SERVİSİ 


ABD Başkanı George W. Bush, Irak'taki anayasa referandumunda kullanılan her oyun terörizme bir darbe olacağını söyledi. Haftalık radyo konuşmasını Irak'taki halkoylamasına ayıran Bush, "Bu hafta sonunda yapılan seçim, Irak'ın demokrasi yolundaki ilerleyişinde kritik bir adım. Ve Irak halkının attığı her adım El Kaide'nin bölgeyle ilgili vizyon ve planlarını biraz daha uzaklaştırıyor" dedi. 
El Kaide'nin Irak'ı terörizmin kurtarılmış bölgesi yapmaya çalıştığını ve buradan ABD dahil başka ülkelere saldırı düzenlemeyi planladığını savunan Bush, "Ancak oy atmaya giden her Iraklı teröristlere ağır bir darbe vurdu. Dünyaya da kendi geleceklerini barışçı bir şekilde kendilerinin tayin edeceklerine dair önemli mesaj verdi. Biz de sorumluluklarımızı unutmayacak ve onları yalnız bırakmayacağız" diye konuştu. 


</TEXT>
</DOC>
