<DOC>
<DOCNO> 368394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo14.html </URL>
<DATE> 2005/08/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Atalay İzmir 20 yılını kurtarmış pırıl pırıl bir kent oldu... 
</HEADLINE>
<TEXT>

     Gençlik ve Spor Genel Müdürü Mehmet Atalay, İzmir'in, UNIVERSIADE 2005 organizasyonu öncesinde 20 yılını kurtarmış pırıl pırıl bir kent görünümüne kavuştuğunu söyledi. 
     İzmir'de 11 Ağustos Perşembe günü başlayacak 23. Dünya Üniversiteler Yaz Spor Oyunları UNIVERSIADE 2005 öncesinde, TSYD Ankara Şubesi'nde bir basın toplantısı yapan Mehmet Atalay, oyunlarla ilgili genel bilgiler verdi. Atalay, İzmir'deki tüm hazırlıkların tamamlandığını ve kentin bundan sonra bu tür büyük organizasyonlara evsahipliği yapmak için yeterli donanıma sahip olduğunu bildirdi. 
     Daha önce gelecekle ilgili endişeler taşıdıklarını ifade eden Atalay, ''Çünkü hazırlıklar istediğimiz aşamada değildi. Ama şimdi müdürlüğümüz, İzmir'deki yetkililer ve üniversiteler, 3 vardiya çalışarak tüm hazırlıkları bitirdik. Bu çalışmalarda emeği geçen herkese teşekkür ederim. Artık söz sporcuların. Organizasyon komitesi yoğun bir şekilde çalışıyor. Bazı küçük aksaklıklar olacaktır ama bunları normal karşılıyoruz. Üniversite Oyunları ülkemiz için büyük bir tanıtım vesilesi olacak'' diye konuştu. 
     Oyunlar tarihinde şimdiye dek Türk sporcuların toplam 3 madalya aldığına dikkati çeken Atalay, şunları söyledi 
     ''Bu oyunların olimpiyatlardan farkı yok. Madalya aslanın ağzında ve biz bu yıl inşallah en az 10 madalya bekliyoruz. Hem takım sporlarında hem de bireysel sporlarda en iyi şekilde ülkemizi temsil edip hem organizasyondan hem de yarışlardan alnımızın akıyla çıkacağız. 
     Olimpiyat meşalesini Hamza Yerlikaya, bayrağı ise Bahri Tanrıkulu taşıyacak. Sporcuların yeminini, voleybolda başarılı sporcumuz Neslihan Demir, hakemlerin yeminin ise uluslararası hakemimiz İbrahim Cicioğlu yaptıracak. Gönül isterdi ki bu olaylarda daha çok sporcumuza görev verelim ama mümkün olmadı.'' Türkiye'nin son zamanlarda peşpeşe büyük organizasyonlara evsahipliği yaptığını hatırlatan Atalay, ''Oyunların bitmesine yakın Formula 1 başlayacak ve sonra da basketbolda bir şampiyonamız var. Bunlar, ülkemizde spor kültürünün gelişmesine büyük katkı sağlayacaktır'' dedi. 
     
     ''OYUNLARA SEYİRCİ DEĞİL TARAFTAR BEKLİYORUZ'' 
     Atalay, oyunlara seyirci değil taraftar beklediklerini ifade ederek, ''Türkiye'nin reklamını iyi yapacak, herkesi alkışlayabilen, sporun sadece kazanmak olmadığını bilen ve sporcusunu yürekten destekleyen taraftarlar bekliyoruz'' diye konuştu. 
     Oyunlarda güvenlik konusuna da değinen Atalay, 11 Eylül saldırılarından sonra bu tür büyük organizasyonlarda güvenliğin çok sıkı tutulduğunu belirterek, ''Atina Olimpiyat Oyunları'ndaki sistemleri örnek alarak, yeni cihazlar getirterek geniş güvenlik önlemleri aldık. Umarım bir kişinin bile burnu kanamadan kapatacağız oyunları'' dedi. 
     
</TEXT>
</DOC>
