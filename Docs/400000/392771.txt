<DOC>
<DOCNO> 392771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko24.html </URL>
<DATE> 2005/11/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüzmen Yağacak bir Arap sermayesi bulutu var, yağacak yer arıyor 
</HEADLINE>
<TEXT>

     Devlet Bakanı Kürşad Tüzmen, Prens El Nahyan'ın, Türk firmalarını 100 milyar dolarlık projelere katılıma davet ettiğini bildirerek, ''Türk firmalarına, Abu Dabi'de yapılacak ve büyük kompleksleri barındıracak 3 ada projesi için çağrıda bulunuldu'' dedi. 
     Bakan Tüzmen, Birleşik Arap Emirlikleri BAE Abu Dabi ekonomi ile ilgili idareden sorumlu Başkanı Prens Şeyh Hamid Bin Zayed El Nahyan ile biraraya geldi. 
     Tüzmen, El Nahyan'ın iki ülke arasındaki karşılıklı ziyaretlerin devamı ve Türkiye'deki imkanları araştırmak için Türkiye'ye geldiğini kaydetti. 
     Yağacak bir Arap sermayesi bulutunun olduğunu ve yağacak yer aradığını kaydeden Tüzmen, ''Bunun doğru şekilde Türkiye'nin üzerine yağdırılması sonucu önemli neticeler alacağız'' dedi. 
     Türkiye ve BAE arasındaki ticaret hacminin 2000 yılında 354 milyon dolar olduğunu ve bunun 315 milyon dolarının ihracat, 39 milyon dolarının ithalat olduğunu kaydeden Tüzmen, 2004 yılında ticaret hacminin 1.3 milyar dolara ulaştığını ve bunun 1.1 milyar dolarını Türkiye'nin ihracatının oluşturduğunu söyledi. Tüzmen, ''2005 yılında ise 1.8 milyar dolar ihracat olmasını bekliyoruz'' dedi. 
     Bakan Tüzmen, işbirliği projeleri ile hem Türkiye'nin hem de BAE'nin yatırımlarının artacağını kaydetti. 
     
     İŞ YEMEĞİ 

     Tüzmen, dün akşam da Prens El Nahyan ile yardımcısının ve Türk müteahhitlik firmalarının temsilcilerinin katıldığı bir iş yemeği düzenlendiğini ifade ederek, bilgi verdi. 
     Kürşad Tüzmen'in verdiği bilgiye göre, yemekte Abu Dabi tarafının yapacakları yatırımlar hakkında konuşuldu. 
     BAE'de enerji sektöründe 10 milyar dolarlık bir yatırım öngörülürken, bu proje petrol rafinerileri sahalarını, petrol çıkarılmasını ve naklini kapsıyor. 
     Abu Dabi'de 3 tane büyük kompleksi barındıran ada projesi bulunuyor ve bu 3 ada için, 5 yılda 30 milyar dolar yatırım öngörülüyor. 
     40 tane küçüklü, büyüklü olmak üzere alt ve üst yapı projeleri öngörülürken, sanayi sektöründe çimento ve inşaat malzemelerinde yatırım öngörülüyor. 
     Bakan Tüzmen, Prens El Nahyan'ın, Türk firmalarını 100 milyar dolarlık projelere katılıma davet ettiğini bildirdi ve özellikle Türk firmalarına, Abu Dabi'de yapılacak ve büyük kompleksleri barındıracak 3 ada projesi için çağrıda bulunulduğunu kaydetti. 
     Projeler için fonların hazır olduğunu ve finansman sorunun yaşanmayacağının kendilerine iletildiğini de söyledi. 
     İş yemeğine, İntes, Uluslararası Müteahhitler Birliği, MNG, Erdemir, TAV, Gama, Mesa, Akfen, Yüksel İnşaat, Yapı Merkezi, Mateks, Nurol, Çalık Holding yönetim kurulu başkanları ve TOBB Başkan Yardımcısı ile Demir Çelik Üreticileri Derneği Koordinatörü katıldı. 
     
     PRENS EL NAHYAN 

     Prens El Nahyan da görüşmede, Türkiye'nin Avrupa Birliği AB üyelik sürecinde başarılı olduğunu ve bu sürecin Türkiye'nin ekonomisini daha da artıracağını, Türkiye'nin yatırımlar açısından bir çekim merkezi haline gelmesine katkı sağlayacağını söyledi. 
     Kendi ekonomilerinin de hızla büyüdüğünü ve bu trendin devam edeceğini anlatan El Nahyan, Türk ekonomisinin zaten büyük bir ekonomi olduğunu ve büyümeye devam ettiğini kaydederek, her iki ülkenin ekonomisinin büyümesinin ortak yatırımlar için bir güç oluşturacağını söyledi. 
     El Nahyan, Türkiye'de sanayi alanında özellikle otomotiv sanayi ve demir-çelik sektörü ile ilgilendiklerini kaydetti. 

     
</TEXT>
</DOC>
