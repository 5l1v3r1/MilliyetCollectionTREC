<DOC>
<DOCNO> 390026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/spo06.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
PFDK'ya üç yeni yolcu 
</HEADLINE>
<TEXT>


Gençlerbirliği Başkanı İlhan Cavcav, Galatasaray Sportif Direktörü Bülent Tulun ve sarı - kırmızılı golcü Hakan Şükür, Disiplin Kurulu'na veriliyor 


Futbolda Tahkim Kurulu kriziyle yükselen tansiyon, Gençlerbirliği Başkanı İlhan Cavcav, Galatasaray Sportif Direktörü Bülent Tulun ve golcü Hakan Şükür'ün, Profesyonel Futbol Disiplin Kurulu'na PFDK sevk edilmeleriyle adeta tavan yapacak. Deniz Barış dosyasıyla ilgili tartışmalarda Futbol Federasyonu Başkanvekili Şekip Mosturoğlu'nu ağır bir dille suçlayan Başkan Cavcav'ın, Disiplin Kurulu'na sevk edileceği bildirildi. 
Galatasaray - Denizlispor maçından sonra hakem Selçuk Dereli'yi topa tutan Sportif Direktör Bülent Tulun ile FIFA kokartlı hakemi sert bir dille eleştiren Hakan Şükür'ün, "centilmenliğe aykırı hareket" yüzünden PFDK'ya gönderileceği öğrenildi. 

Karar bugün verilecek 
Futbol Federasyonu Yönetim Kurulu'nun bugün İstanbul'da yapacağı kritik toplantıda Cavcav, Tulun ve Hakan Şükür'ün durumları masaya yatırılacak. Federasyonda özellikle Başkanvekili Mosturoğlu'na yönelik sözleri nedeniyle İlhan Cavcav'a tepki gösterilmesi görüşünün ağırlıkta olduğu vurgulandı. Bülent Tulun'un, hakem Selçuk Dereli için, "İnce ince Galatasaray'ın altını oydu" diyerek hakemleri ve federasyonu küçük düşürdüğü düşüncesini paylaşan yönetimin, özür dilemesine rağmen Hakan Şükür'ün de tedbirsiz olarak PFDK'ya sevk edilmesini tartışacağı kaydedildi. 



</TEXT>
</DOC>
