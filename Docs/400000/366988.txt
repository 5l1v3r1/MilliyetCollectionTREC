<DOC>
<DOCNO> 366988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun49.html </URL>
<DATE> 2005/08/04/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Moritanya'da askeri cunta parlementoyu feshetti... 
</HEADLINE>
<TEXT>

     Moritanya’da dün kansız bir darbeyle iktidara el koyan askeri cunta, bu akşam parlamentonun feshedildiğini açıkladı. 
     Cunta tarafından radyoda yayımlanan bildiride, "Askeri yönetim parlamentoyu feshetmiştir" denildi. Bildiride, 20 Temmuz 1991 Anayasası’na göre düzenlenen Anayasa Konseyi’nin, Yüksek İslam Konseyi’nin, Sayıştay’ın, siyasi partilerin ve belediye meclislerinin ise normal çalışmalarına devam edecekleri belirtildi. 
     Bildiride, Anayasa’nın, askeri yönetim tarafından daha sonra "tamamlanacağı", Anayasa Konseyi’nin yetkilerinin ise yeniden gözden geçirileceği ifade edildi. 
     Ülkede yasal olarak kurulmuş sendikaların ve derneklerin etkinliklerine serbestçe devam edebileceklerinin ifade edildiği bildiride, askeri yönetimin, "demokratik kurumların kurulması için" daha önce belirlenen iki yıllık bir geçiş dönemi boyunca devlet ve kamu yönetiminde iktidarı elinde bulunduracağının da altı çizildi. 
     Moritanya’da dün askerler yönetime el koymuş, bugün ise durumun sakin olduğu ve kent halkının yavaş yavaş normal yaşamına dönmeye başladığı bildirilmişti. 
     Ülkede dün çoğu kapalı olan dükkanların açılmaya başladığı, trafik akışının normale döndüğü ve havaalanının açıldığı belirtilmişti. 
     
</TEXT>
</DOC>
