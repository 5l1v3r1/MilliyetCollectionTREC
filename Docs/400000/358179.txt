<DOC>
<DOCNO> 358179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/dunya/dun01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisi de 'Ben kazandım' diyor 
</HEADLINE>
<TEXT>


DIŞ HABERLER SERVİSİ 


Arnavutluk'ta hem Başbakan Fatos Nano'nun lideri olduğu Sosyalist Parti, hem de eski Devlet Başkanı Sali Berişa'nın muhalefetteki Demokratik Parti'si, önceki gün yapılan seçimlerde zafer kazandıklarını öne sürdü. Sayılan oyların yüzde 5'i gibi küçük bir oranından yola çıkılarak dün yapılan açıklamada, Demokratik Parti'nin oyların yüzde 45'ini, Sosyalist Parti'nin ise yüzde 30'unu aldığı bildirildi. Ülkenin AB üyesi olma ihtirasında önemli bir test niteliği taşıyan seçimlerde parlamentonun 140 üyesini seçen Arnavutların seçime katılım oranı yüzde 57 olarak açıklandı. 
Berişa, önceki gece sağ kanatta yer alan Demokratik Parti'nin merkezinde yaptığı konuşmada, zaferi elde ettiklerini belirterek, "Çoğunluk bizimdir" dedi. Sosyalist Parti Genel Sekreteri Gramoz Ruçi de, yandaşlarına yaptığı konuşmada, "Kazandık, Sosyalist Parti oyların yüzde 60 - 70'ini aldı" ifadesini kullandı. 
Seçim öncesi yapılan anketler Demokratik Parti'nin oy oranını yüzde 35, Sosyalist Parti'nin oy oranını ise yüzde 34 olarak gösteriyordu. 


</TEXT>
</DOC>
