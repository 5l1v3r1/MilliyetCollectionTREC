<DOC>
<DOCNO> 396406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/ekonomi/aeko.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevahir'le Büyükşehir paylaşımda anlaşamıyor 
</HEADLINE>
<TEXT>


Cevahir Alışveriş Merkezi'nin yüzde 59 ortağı İstanbul Büyükşehir Belediyesi ile yüzde 41 paya sahip Cevahir Holding arasında, 'yer tesliminin gecikmesiyle' başlayan dava sürecinde miktarı 42 ile 106 milyon dolar arasında değişen ihtilaf doğdu 

Tebernüş Kireçci 

Bir ay önce açılışı Başbakan Recep Tayyip Erdoğan tarafından yapılan Türkiye'nin en büyük alışveriş merkezi Cevahir Alışveriş Merkezi'nde İstanbul Büyükşehir Belediyesi ile Cevahir Holding arasındaki hisse anlaşmazlığı yaşanıyor. 
3 Eylül 1987'deki ihale sonucu 4 Şubat 1988'de İstanbul Büyükşehir Belediyesi ile Cevahir Holding yüzde 59'u belediye yüzde 41'i Cevahir Holding'e ait olmak üzere anlaşma imzaladı. 62 bin 474 metrekare arsa üzerinde 102 bin metrekare kiralanabilir alana sahip alışveriş merkezi yapımı için yer teslimi gecikince Cevahir zarara uğradığı gerekçesiyle 1990'da İstanbul Büyükşehir Belediyesi aleyhine dava açtı. 

Alanda anlaşamadılar 
1991'de sonuçlanan davada mahkeme İstanbul Büyükşehir Belediyesi'nin 9.5 milyar lira zarar ödemesine karar verdi. Dönemin İstanbul Büyükşehir Belediyesi yönetimi parayı nakit olarak ödeyemeyeceğini belirtti. Bunun üzerine Cevahir Holding'in payının yükseltilmesi kararlaştırıldı. İhtilaf bu noktada doğdu. 
Cevahir Holding uğradığı o zamanki zararın bugün 102 bin metrekarelik kiralanabilir alanın 15 bin metrekaresine denk geldiğini iddia ediyor. İstanbul Büyükşehir Belediyesi ise o zamanki 9.5 milyar liranın bugün 5 - 6 bin metrekare civarında olduğunu, holdinge verilecek alanın en fazla 6 bin metrekare olabileceğini iddia ediyor. Konuyla ilgili davalar Şişli Ticaret Mahkemesi'nde görülmeye devam ediyor. 
Alışveriş Merkezi için Cevahir Holding Yönetim Kurulu Başkanı İbrahim Cevahir, Fransızlar'ın 725 milyon dolar önerdiğini söylemişti. Bu rakama göre 7 bin 108 dolar metrekare fiyatı üzerinden 6 bin metrekarelik alanın değeri 42 milyon 648 bin dolara denk geliyor. 15 bin metrekarelik alanın değeri ise 106 milyon 620 bin dolar. Yapılan anlaşma çerçevesinde belediye, alışveriş merkezinin net k rından hissesi kadar pay alacak. Belediyenin beklentisi yıllık 20 ile 30 milyon dolar arasında. 

İhaleyle satılabilir 
Cevahir Alışveriş Merkezi'nde belediyeyi temsilen üye olarak Mesut Pektaş, Tankut Gündoğar ve Ömer Türk bunuyor. Belediyeden adının açıklanmasını istemeyen üst düzey bir yönetici, "Satmamıza bir engele yok. Ancak böyle bir karar da alınmadı. İyi bir müşteri çıkarsa görüşme yapılır. Satılırsa da ihale ile satılır" diye konuştu. 

Türkiye'nin en büyüğü Cevahir Alışveriş merkezi 1935 yılında hazırlanan İstanbul İmar Planı'nda otobüs garajı olarak ayrılan alana inşa edildi. Toplam 356 bin metrekarelik inşaat alanına 102 bin metrekare net kiralanabilir alana ve 2 bin 500 araçlık otoparka sahip olan merkezde 280 mağaza, 34 fast food alanı ve 14 adet exclusive restoran bulunuyor. Alışveriş merkezinin 9 bin metrekarelik ve 2 bin 500 kişilik sinema kompleksi biri IMEX ve bir de tiyatro salonu olmak üzere 12 salondan oluşuyor. Toplam yürüyen merdiven sayısı ise 86. Ayrıca 11 bin metrekare büyüklüğünde bir eğlence merkezi bulunuyor. 


</TEXT>
</DOC>
