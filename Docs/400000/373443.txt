<DOC>
<DOCNO> 373443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur32.html </URL>
<DATE> 2005/08/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Barışarock Festivali başladı... 
</HEADLINE>
<TEXT>

     Küresel Barış ve Adalet Koalisyonu'nca düzenlenen ''Barışarock 2005 Karşı Festival'', Sarıyer Mehmet Akif Ersoy Piknik Alanı'nda başladı. 
     Bugün öğle saatlerinde başlayan festivale çantaları aranarak alınan katılımcılar, çadır alanına çadırlarını kurdu. 
     Festival alanında çeşitli standlar da açıldı. Coca Cola'nın dağıtımını yapan taşeron firma tarafından işten çıkarılan işçilere destek için açılan DİSK standında, işçilerden bir grup da hazır bulundu. Standda, sendikaya yönelik yayınlar da katılımcılara dağıtıldı. 
     Festival alanında ayrıca, Türkiye Sosyal Forumu, Türkiye Sakatlar Derneği gibi çeşitli sivil toplum kuruluşlarının da standları yer alırken, savaş karşıtı pankartlar ve üzerlerinde ''Silahlar dakikada bir kişi öldürüyor'' yazılı mezar taşlarından oluşan sembolik mezarlık da dikkati çekti. 
     Alanda, askerlik görevini ''vicdani retçi'' olduğu gerekçesiyle yapmayan Mehmet Tarhan'ın adının yazılı olduğu ve savaş ile askerlik karşıtı rozetlerin satıldığı stand da yer aldı. 
     Katılımcıların ücretsiz izleyebileceği festivalde sahne alacak 34 grup ve sanatçı arasında Moğollar, Bülent Ortaçgil, Bulutsuzluk Özlemi, Kesmeşeker ve Barış Akarsu da yer alıyor. 
     Festivalde konserlerin yanı sıra tiyatro, film, kısa film, belgesel gösterimleri ve çeşitli konularda söyleşiler yapılacak. 
     
</TEXT>
</DOC>
