<DOC>
<DOCNO> 394365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonsiy05.html </URL>
<DATE> 2005/11/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Erdoğan Cumhurbaşkanı ile atışmaya girmek istemem 
</HEADLINE>
<TEXT>

     Başbakan Recep Tayyip Erdoğan, Hakkari’nin Şemdinli ilçesindeki olaylarla ilgili, "Bilerek ya da bilmeyerek devletimizle milletimizi karşı karşıya getirme gayreti içerisinde olanlar, bunun bedelini mutlaka ödeyecektir, ödemelidir" dedi. 
     Erdoğan, Katar’a hareketinden önce, Esenboğa Havalimanı’nda basın toplantısı düzenledi. 
     Katar ve Bahreyn’in ardından Danimarka’ya gideceğini bildiren Erdoğan, Türkiye’nin dünyaya açılım anlayışı noktasında bu yoğun trafiği gerçekleştirdiklerini, bu çerçevede başta komşu ülkeler olmak üzere, bölge ülkelere gidiş gelişleri artırma gayretinde olduklarını belirtti. 
     Erdoğan, geziye bazı bakanların, milletvekillerinin ve işadamlarının katıldığını hatırlatarak, ticari ilişkilerin geliştirilmesi konusunda adımlar atılabileceğini söyledi. 
     
     "SAYIN CUMHURBAŞKANI İLE BİR ATIŞMA İÇERİSİNE GİRMEK İSTEMEM" Daha sonra basın mensuplarının sorularını yanıtlayan Başbakan 
     Erdoğan, bir gazetecinin, "Sayın Cumhurbaşkanı, AİHM’in türban kararı ile ilgili olarak ’AB’nin gereğini yapanlar bunu da uygulamalıdır. 
     Konu hukuken kapanmıştır’ dedi. Bu konu hukuken kapadı mı Bundan sonra hangi düzlemde tartışılacak " sorusuna şu yanıtı verdi 
     "Ben düşüncelerimi daha önce söyledim. Sayın Cumhurbaşkanı ile bir atışma içerisine girmek istemem. Benim düşüncem bellidir. Bu genellenmemelidir. Burada verilen karar bir genel karar değildir, bir dosya ile ilgili karardır. Dolayısıyla bundan sonraki süreci de bu anlayış içerisinde değerlendirmenin gereğine inanıyorum. AB sürecine kim saygı duyuyorsa, AB üyesi ülkelerdeki icraatlara da saygı duysunlar. Çünkü yüzde 99’u Müslüman olan Türkiye’deki bu uygulama, AB üyesi ülkelerden acaba hangisinde var. Bu soruya da cevap bulmalarını özellikle isterim. Eğer bu soruya da cevap bulabilirlerse o zaman bu düşüncelere çok daha farklı bir şeklide ben de saygı duyarım." 
     
     ŞEMDİNLİ’DEKİ OLAYLAR 
     Erdoğan, Şemdinli’deki son gelişmelerin sorulması üzerine ise şöyle konuştu 
     "Şu anda bildiğimiz gibi 2 tutuklama var. Süreç bir şeklide izleniyor. Mülkiye müfettişleri ve İnsan Hakları Komisyon üyelerimiz orada. Genel başkan yardımcımız ve milletvekillerimiz de oradalar. 
     Bütün bu çalışmalar yaptıktan sonra tekrar bir değerlendirme yapılacak. Atılması gereken adımları atıyoruz. Kimse bizden bu konuda herhangi bir kayırmacılık beklemesin. Bu işi sonuna kadar kovalayacağız. Sonuna kadar bu işin takipçisiyiz. Bilerek ya da bilmeyerek devletimizle milletimizi karşı karşıya getirme gayreti içerisinde olanlar, bunun bedelini mutlaka ödeyecektir, ödemelidir. 
     Geçmişte biliyorsunuz bunun bazı örneklerini ülkemiz yaşamıştır. 
     Biz bunu tekrar ülkemize yaşatmak, bunun bedelini ülke geneline yaymak, yaydırmak, buna fırsat vermek asla istemiyoruz. Bu konuda gerek şahsım, arkadaşlarımız, tüm kurumlarımız kararlıdır, buna inanıyorum. Hükümetimiz olarak, Genelkurmayımız olarak birbirimizle irtibatlı bunun takipçisiyiz." Erdoğan, bir gazetecinin, "Şemdinli’deki olaylar size göre lokal mi ya da Ankara veya başka merkezli yönlendirme var mı " şeklindeki sorusu üzerine de şunları söyledi 
     "Bunun değerlendirmesini bilgiler bize net ulaştıktan sonra yaparsak çok daha isabetli olur. Masa başı duyumlarla bir karar vermek bize yakışmaz. Onu doğru bulmuyorum. Arkadaşlarım yerinde çalışmalar yapacaklar. Müfettişlerimizin raporları inşallah bize sağlıklı bir şekilde gelecek. Buna inanıyorum. Gerek İçişleri, gerek Adalet Bakanımız olayı yakınen takip ediyorlar. 
     Genelkurmay Başkanımız’la da konuyu görüştük, değerlendirdik. 
     Yakınen takip ediyorlar. Biz de döner dönmez konuyu tekrar masaya yatırırız ve değerlendirmelerimizi yapıp, adımlarımızı atarız. Kaldı ki olay bir taraftan yargı sürecinde, süreç işlemeye başladı. 
     İnanıyorum ki burada da hak yerini muhakkak bulacaktır." Başbakan Erdoğan, bu akşam oynanacak Türkiye-İsviçre milli maçıyla ilgili değerlendirmesinin sorulması üzerine ise "Beklentimiz, tahminimiz inşallah ülkemiz oradan bir galibiyetle döner. Milli takımımıza başarılar diliyoruz" diye konuştu. 
     
</TEXT>
</DOC>
