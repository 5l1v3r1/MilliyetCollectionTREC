<DOC>
<DOCNO> 376239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/ekonomi/eko01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrina, Türkiye'nin hedeflerini etkileyecek 
</HEADLINE>
<TEXT>


Katrina Kasırgası AB ve ABD'de tüketici harcamalarını düşürerek Türkiye'nin en önemli pazarlarına ihracatı olumsuz bir hale getirecek. Ayrıca büyüme ve enflasyon hedeflerini de zorlayacak 

EKONOMİ SERVİSİ 

ABD'de, 100 milyar dolarlık hasara yol açan Katrina Kasırgası, Türkiye ekonomisini de özellikle petrol faturası dolayısıyla döviz gideri , enflasyon, büyüme ve ihracat yönünden etkileyeceği belirtiliyor. 
Uzmanların analizine göre, kasırga sonrası varil fiyatı 71 dolar seviyelerine tırmanan petrol fiyatları, şu sıralar görece gevşeyerek 67 dolar düzeyine inmesine karşın, bundan sonra da yüksek seyrini koruyacak. Yüksek fiyatlar, Türkiye de dahil, ekonomisi enerji yönünden dışa bağımlı ülkelerin tamamında büyümeyi baskı altına alacak. 

40 dolar hesabı 
Türkiye, yıl başında hesaplarını yaparken petrol fiyatını yıl ortalaması olarak 40 dolar tahmin etti. Oysaki fiyatlar, bu rakamı çok çok aşarak 70 dolara çıktı. 
Fiyatlar bir miktar düşse bile 40 dolar ortalama fiyatın tutturulması oldukça zor görünüyor. Buna göre Türkiye'nin petrol faturası tahminlerini aşacak. Uzmanların tahmini 2.5 - 3 milyar dolar düzeyinde olacağı yönünde. 

İhracata etkisi Avrupa ve ABD Türkiye'nin en önemli pazarları. Kasırganın ABD ekonomisindeki büyümeyi beklenenden 1 puan aşağı çekmesi 3.5 puandan 2.5 puana düşürmesi bekleniyor. Tüketici harcamalarında ABD son dört yılın en kötü dönemini yaşıyor. Avrupa'da petrol fiyatlarındaki artışın alım gücünü erittiği tüketicilerin harcamalarını kısmak zorunda kalacağı tahmin ediliyor. Bu pazarlarda tüketicinin alım gücündeki her orandaki gerileme Türkiye gibi ihracatçı ülkelere yansıyacak. 

Enflasyona etkisi Yüksek petrol fiyatları enflasyon hedeflerini de zorluyor. Merkez Bankası, ham petrol fiyatlarının etkisi ile faiz indiriminden kaçınıyor. Yüksek petrol fiyatları maliyetleri artırarak fiyatlara yansıyacak. Bunun ne oranda olacağı şimdiden kestirilemiyor. 
Türk - Amerikan İş Konseyi Başkanı Yılmaz Ergüden, Katrina Kasırgası'nın tüm dünya ekonomilerini olduğu gibi Türk ekonomisini de etkileyeceğini, ancak Türk inşaat sektörünün felaket bölgesi New Orleans'taki yeniden yapılanmadan pay alabileceğini belirtti. 

Büyümeye etkisi Petrolde varil başına 5 dolarlık artış yıllık bazda ekonomik büyüme hızını 0.3 puan düşürüyor. Uzmanlar, bu yıl petrol fiyatların büyümeyi 1.3 puan kadar baskı altına alabileceğini tahmin ediyor. ABD, Avrupa ve Asya'da büyüme oranları da düşecek. Bu 'global yavaşlama' Türkiye'yi de etkisi altına alacak. 


</TEXT>
</DOC>
