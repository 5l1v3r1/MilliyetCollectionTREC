<DOC>
<DOCNO> 396147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur22.html </URL>
<DATE> 2005/11/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ÖSS takvimi belli oldu 
</HEADLINE>
<TEXT>

     Sınav sistemini değiştiren Öğrenci Seçme ve Yerleştirme Merkezi ÖSYM , 2006-Öğrenci Seçme Sınavı'nı ÖSS 18 Haziran, Yabancı Dil Sınavı'nı da YDS 25 Haziran tarihlerinde gerçekleştirecek. 
     YÖK Genel Kurulu, YÖK Başkanı Prof. Dr. Erdoğan Teziç başkanlığında YÖK'te toplandı. Toplantıda, 2006-ÖSS kılavuzu onaylandı. 
     ÖSYM Başkanı Prof. Dr. Ünal Yarımağan, A.A muhabirine yaptığı açıklamada, sınav başvuru tarihlerinin henüz kesinleşmediğini söyledi. 
     Yarımağan, 2006-ÖSS'nin başvuru sisteminde değişiklik yaptıklarını ve başvuruların okullarda öğretmenler tarafından bilgisayarla alınacağını anımsatarak, henüz okullara bilgisayar kurma çalışmalarının devam ettiğini bildirdi. 
     ÖSS'ye başvuru tarihinin, başvurular okullarda alınacağı için Milli Eğitim Bakanlığı ile birlikte belirlenmesi gerektiğini ifade eden Yarımağan, başvuru tarihlerinin Kurban Bayramı ve yarıyıl tatilinin araya girmesi nedeniyle şubat ayına kalabileceğini belirtti. 
     Yarımağan, ÖSS'nin 18 Haziran, YDS'nin de 25 Haziran 2006 Pazar günü gerçekleştirileceğini bildirdi. 
     Adaylardan kayıt, sınav ve kılavuz ücreti olarak toplam 45 YTL, tercih kılavuzu için de 20 YTL alınacağını belirten Yarımağan, sınav ücretinin geçen yıla göre sadece 1 YTL artırıldığını söyledi. 
     
</TEXT>
</DOC>
