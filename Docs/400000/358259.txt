<DOC>
<DOCNO> 358259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/yazar/sazak.html </URL>
<DATE> 2005/07/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çernobil'i araştırmak 
</HEADLINE>
<TEXT>


Karadenizli sanatçı Kazım Koyuncu'nun 33 yaşında akciğer kanserinden ölümü, Çernobil nükleer santralında 1986 yılında meydana gelen patlamanın etkilerinin yeniden tartışılmasına yol açtı. 
Türkiye'de son yıllarda kansere yakalanma ve ölüm oranının, 'kalpten ölümlerin' önüne geçtiği şeklinde yaygın bir kanı var. Ancak bu konuda somut veriler yok. 
Başbakan ile YÖK arasında süren, 'Dünyada ilk 500'e giren Türk üniversitesi niye yok ' tartışmasından önce, bilim çevrelerini ve üniversite hastanelerini Karadeniz başta, ülkede giderek 'kanser tehdidi' konusunda çalışmalara yönlendirmek gerekmiyor mu 
Çernobil tartışması ne zaman güncelleşse Sağlık Bakanlığı, '1986'daki kazanın kanser vakalarını artırdığına ilişkin bilimsel veri yok' diye sorunu geçiştiriyor. Bu yaklaşım tarzı Milliyet'te dün Kazım Koyuncu'nun ölümü üzerine konuştuğumuz Volkan Konak'ın sözlerindeki bir başka tehlikeyi doğuruyor. 
Karadeniz'de kanserden ölümlerdeki artışa karşın insanlar, 'Çernobil'in etkisi' diye bunu önlenemez bir durum, kader gibi görüp, zamanında hekime gitmekten kaçınıyorlar. Böylece 'erken tanı'ya bağlı tedavilerin başarı şansı azalıyor. 
Volkan Konak, yakın arkadaşı Koyuncu'nun son günlerinde hastanede yaptıkları dertleşmeleri bizimle paylaştı "Kazım'da radyasyon kuşkusu hep vardı. 1986'da lisede okuyordum, o yağmurları hep yedik dedi." 
Söyleşimiz sırasında Volkan Konak, dönemin Cumhurbaşkanı Kenan Evren ile Başbakan Özal arasında geçtiği öne sürülen bir konuşmadan söz etti. Çernobil'deki patlamanın ortaya çıkması üzerine Özal, 'Yapacak bir şey yok, 3-5 bin kişi ölür, bu iş kapanır, üzerine gidersek ekonomi mahvolur' diye konuşmuş. Bu bir söylenti de olabilir ancak Karadeniz'deki radyasyon tehlikesinin etkilerini sıfıra indirmek için televizyon karşısında çay içen bakanların varlığı, bu tür kuşkuları akla getiriyor. 
Evren bu konuda açıklama yapmalı. 
Dün arayan bir okurumuz, Fiskobirlik üzerinden Çekmece'ye gönderilen fındıklarda radyasyon tespit edilmesine rağmen, düşük dozda diye bunların iç piyasaya verildiğini bildirdi. 
Çernobil'in sonuçlarını araştırmak için 1986 sonrası Atom Enerjisi Kurumu'nca verilen raporları ortaya çıkarmak gerekiyor. 
Karadeniz gerçeğiyle ilgili bir Meclis araştırması istenebilir. 
AKP'li Turhan Çömez'in önerdiği gibi Karadeniz'e bir Kanser Araştırma Merkezi kurulması da kaçınılmaz gözüküyor. 
Çernobil dosyası açılmalıdır. 



</TEXT>
</DOC>
