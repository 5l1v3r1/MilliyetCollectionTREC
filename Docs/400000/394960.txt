<DOC>
<DOCNO> 394960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun06.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurlu iki caz akşamı 
</HEADLINE>
<TEXT>


Caz müziğine en yakışan doğa olayı yağmur olmalı. İşte, İstanbul'da yağmurlu iki caz akşamının, Osby'li Timuçin Şahin Quartet ile DeJohnette'nin konserlerinin öyküsü... 

Murat Beşer 

Önce 11 Kasım Cuma akşamı CRR'de kaliteli müziğin trajedisine tanık olduk. O akşam ünlü altocu Greg Osby'li Timuçin Şahin Quartet, topu topu 45-50 kişiye çaldı. 
Biri perdesiz olmak üzere çift saplı elektrik gitar kullanan, kısa cümleli doğaçlamalarıyla dikkat çeken Şahin, açılışı aynı gün piyasaya çıkan albümüne adını veren parçayla yaptı "Windows For My Breathe" Ardından davulcu Gene Jackson, genç yetenek dediği basçı Matt Brewer'ı takdim etti. Gerçekten genç yetenekti Brewer ve "It's Time" adlı parçada ne kadar sağlam bir duvar ördüğünü M - Base tutuşuyla kanıtladı. 

Farklı bir kimya 
Önceki albümüne adını veren "Slick Road"da elektronik filtrelerden geçirilmiş seslerden oluşan bir gitar resitali dinledik. Şahin ile Osby arasında sertlik-yumuşaklık ve uzunluk-kısalık şeklinde tezahür eden müzikal tezat, olumlu sonuç vermiş. Yüklü bir pedal donanımı ve software kullanan 33 yaşındaki müzisyen, bu projede özgün fikirleri ve tınılarıyla farklı bir kimya yaratmış. 
İki gün sonraya gidiyoruz. Yer İş Sanat, sahnede açılış konuşmasının içine proje üyelerinin "datkom" reklamlı takdimini sıkıştıran davulcu Jack DeJohnette var. 
Basta yer alan John Patitucci'nin bestesi "Circular"ın ardından, davulcunun bestesi "Spanish Seven", trampet üzerinde sakin bir gezinti ile başladı. Takiben trampet üzeri baget sürtünme, kasnak dövme ve bagetler arası düello gerçekleşti. Basla piyano hınzırca içeri süzülürken, üstte elektrik banço şakıdı. "Spanish Salsa"nın açılışını elindeki arşesi ile yapan Patitucci, Avrupa müziği etkili bir solo gerçekleştirdi. 
İçinde minik "one man show"ların bulunduğu Herbie Hancock bestesi "One Finger Snap"de, DeJohnette yüreğinin şairane desteğinde çaldı, ritmik varyeteler sergiledi. Senkoplu melodik tümceler oluşturdu. Hassas terzi ayarında hesaplı hareketlerle trampet merkezli çalarken, zillere kondurduğu çorba tabağı biçimli şapkalara nadiren dokundu. 

Sahnede muzip lügat 
Piyanodaki Danilo Perez'in zeki oyunları, süslemeci bir zenginlik anlayışı yaratırken, sanatsallığa gark edilmiş duygular izleyicilerden tam puan aldı. Fusion'a göz kırpan gitarcı Jerome Harris'in sözcüksüz vokaliyle, basın, iklimi değiştiren ses örgüsü, katıksız yoğunlukta performans çıkardı. 
Bu kolektif oturum, gözlerden kulaklara taşınan bir tiyatro eserinden, anlık zaman dilimleri içinde karşılıklı atışan müzisyenler ise, Jack Lemmon - Walter Matthau ikilisinden farksızdı. John Lewis imzalı "Django"nun balad yorumunun ardından, Harris bestesi "Cannotin"de, gitarcı 12 bar blues soyutlaması numaralar sergiledi. 
En komik yerleri biste çaldıkları alkışlardan elde edilmiş sampler üzerinde kurulan "Cobeeya"da yaşandı. Yüksek tansiyonlarda şakalaşmalar havada uçtu. Sahnede müzisyenler arası muzip bir lügat kullanıyor vücut dilleriyle çok şey anlatıyorlardı. 
40 yılın bukalemunu DeJohnette. Gördük ki, adapte olduğu her durumda bize parmak ısırtıyor. Davulcunun doğaçlamanın zirvesindeki ekibiyle şimdiye değin giriştikleri arasında, geleceği en parlak görünen proje bu. 
Meteoroloji'ye göre önümüzde yağmurlu akşamlar varmış. 



</TEXT>
</DOC>
