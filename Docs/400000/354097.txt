<DOC>
<DOCNO> 354097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur02.html </URL>
<DATE> 2005/06/21/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Antalya'da otobüs durağında ateş açıldı 2 ölü 
</HEADLINE>
<TEXT>

     Antalya'da, kimliği belirsiz kişilerin bir otobüs durağında açtığı ateş sonucu iki kişi öldü. 
     AA muhabirinin aldığı bilgiye göre, Güllük Caddesi'ndeki otobüs durağında iki kişi tarafından açılan ateş sonucu, durakta bekleyen iki kişi ağır yaralandı. 
     Kimlikleri henüz belirlenemeyen yaralılardan biri olay yerinde, diğeri kaldırıldığı Akdeniz Üniversitesi Hastanesi'nde öldü. 
     Antalya polisi, bir ticari taksiyle kaçan cinayet zanlılarını bulmak için operasyon başlattı. 
     
     KİMLİKLER BELİRLENDİ, 1 KİŞİ GÖZALTINDA 

     Tabancayla öldürülen iki kişinin kimlikleri belirlendi. 
     Dün gece Güllük Caddesi'ndeki otobüs durağında tabancayla açılan ateş sonucu öldürülenlerin Yılmaz Öner 27 ve Kürşat Servan Ölekli 27 olduğu belirlendi. 
     Yılmaz Öner'in, karşılıklı darp suçundan yattığı hapishaneden 2004 yılı Aralık ayında çıktığı, Kürşat Servan Ölekli'nin ise hırsızlık, darp ve uyuşturucu satıcılığı suçlarından hüküm giydiği öğrenildi. 
     Polis, olayla ilgili bir kişiyi gözaltına aldı. 
     
</TEXT>
</DOC>
