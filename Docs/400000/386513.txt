<DOC>
<DOCNO> 386513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/ekonomi/eko02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'FED faiz artırır' korkusu bütün piyasaları vurdu 
</HEADLINE>
<TEXT>


FED'in faiz artırımlarını devam ettireceğine ilişkin endişeler, S P'un petrol uyarısı gelişmekte olan piyasaları dalgalandırdı. İç piyasada da dolar kuru hızla yükselirken, gösterge eurobondun fiyatı düştü 

Finans atölyesi - SONGÜL HATISARU 

ABD Merkez Bankası'nın FED hafta başında açıkladığı eylül ayı toplantı tutanaklarına bağlı olarak bankanın faiz artırımlarına agresif olmasa da devam edebileceği görüşü güçleniyor. Tutanakların yayınlanmasının ardından faiz artırımlarının durabileceğine inanmış olan yatırımcıların Amerikan tahvillerinde başlayan satış dalgasına paralel olarak gelişmekte olan piyasalarda da satış yapması bu ülke piyasalarından çıkışı hızlandırdı. 
Amerika'da faizin artacağı beklentisiyle ABD 10 yıllık gösterge tahvilinde faiz yüzde 4.39 seviyesinden yüzde 4.49 seviyesine yükselirken aralarında Türkiye'nin de bulunduğu gelişmekte olan ülke bonolarına da satış geldi. Türkiye'nin yurtdışı piyasalarda gösterge olan 2030 vadeli eurobondunun fiyatı iki dolar azalışla 142.750 seviyesine geriledi. 

S P tetikledi 
Gelişmekte olan piyasalardaki hareketin özellikle döviz piyasasını dalgalandırdığı dikkat çekti. Bonoda ve özellikle borsada satıcı olan yabancıların döviz alıp portföylerinin bir bölümünü kapatmasının etkisiyle kur 1.3750 YTL seviyesine yükseldi. Bu seviye en son 25 Ağustos tarihinde görülmüştü. Önceki gün 1.3550 seviyesinde günü kapatan dolar kuru bankalararası piyasada 1.3600 YTL seviyesinden açılmıştı. 
Piyasadaki hareketin bir trend değişimi olup olmadığına karar vermek için henüz yeterli veriye sahip değiliz. Bunun için belki de cuma günü Amerika'da açıklanacak olan TÜFE enflasyonu verilerini görmek gerekecek. 
Ancak Standart Poor's'un S P petrol fiyatlarının spot ve vadeli olarak mevcut seviyelerde kalması halinde özellikle Türkiye ve Pakistan'ın kredi notunu etkileyebilecek ekonomik dengesizlikler yaratabileceği saptaması satışların Türkiye'ye olumsuz yansımasının fazla olmasında etkili oluyor. S P'un mevcut seviyelere göre petrol fiyatlarının yüzde 20 artışında pek çok gelişmekte olan ülkede mali ve dış dengeleri zorlayabileceği açıklaması Brezilya, Rusya gibi piyasaları da olumsuz etkiledi. 

Yabancı vergiden de korkuyor 
Bono piyasası da yabancı çıkışlarından olumsuz etkilenmekle birlikte faizdeki hareket daha sınırlı oldu. Gösterge olan 9 Mayıs 2007 vadesinde ortalama faizyüzde 14.9 seviyesine yükseldi. 
Dün konuştuğumuz piyasa profesyonelleri önümüzdeki yıldan itibaren bütün yatırım araçlarından yüzde 15 oranında vergi alınacak olmasının bonodaki satışta etkili olduğunu söylüyordu. 

Borsalar hızlı geriledi Gelişmekte olan piyasalardaki hareket ülke borsalarına da yansıdı. Türkiye ile karşılaştırılabilir ülkelerden olan Macaristan'da borsa yüzde 5.24, Çek Cumhuriyeti'nde yüzde 3.46, Rusya'da yüzde 3.48'lik düşüşler yaşanırken Avrupa Borsaları'da yüzde 1'den fazla düşüş kaydetti. 

İMKB daha az düştü 
Gelişmekte olan ülke borsalarından daha az gerilediği dikkat çeken İMKB'de ise günlük kayıp 1.064 puanı buldu. İMKB 100 Endeksi yüzde 3.21'lik kayıpla günü 32.054 puandan kapattı. İstanbul Borsası'nda satış tarafında yabancı emirlerinin ağırlığı dikkat çekerken Türk Telekom özelleştirmesine karşı açılan davalardan olası bir iptal kararı çıkabileceği endişesinin de borsada tedirginliği artırdığı görüldü. 

Kuş gribi moral bozdu Birkaç gündür borsada özellikle çimento hisselerindeki gerileme dikkati çekerken Uzan fabrikalarının satışı için yapılan ihalelerde yüksek bedeller ödenmesinin düşüşte etkili olduğu yorumları yapılıyor. Dış piyasalarda havanın olumsuza döndüğü bir günde, gündeme gelen kuş gribi virüsü de piyasada moralleri bozdu. 

Gıda hisseleri 
AB Komisyonu, Türkiye'de kümes hayvanlarında tespit edilen kuş gribinin, insanlar için tehlikeli olan H5N1 tipi olduğunu açıkladı. Açıklamanın piyasada etkisi görülmemekle birlikte yatırımcı psikolojisinin bu gelişmeden olumsuz etkilendiğini gözlemledik. Nitekim dün borsada turizm sektörü hisselerinde yüzde 3.83'lük düşüş yaşanırken, gıda sektörü hisseleri de yüzde 4.59 oranında geriledi. 


</TEXT>
</DOC>
