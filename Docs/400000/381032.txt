<DOC>
<DOCNO> 381032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/eko07.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş parası için 30 bankayla görüşülüyor 
</HEADLINE>
<TEXT>



Tüpraş'ın kamuya ait yüzde 51'lik hissesinin blok olarak özelleştirmesi ihalesini 4.14 milyar dolar teklif vererek kazanan Koç - Shell ortaklığı, finansman paketi oluşturmak amacıyla 30 yerli ve yabancı bankayla görüştüğünü açıkladı. 
Koç Holding Yatırımcı İlişkileri'nden yapılan açıklamada "Otuz civarında yerli ve yabancı banka ile görüşmeler devam ediyor. Finansmandaki borç ve özkaynak oranları, ancak görüşmeler tamamlandıktan sonra netleşecektir. Konsorsiyumun finansman paketini hazırlamak için bu yıl sonuna kadar süresi vardır" denildi. 
Özelleştirme İdaresi Başkanlığı'nın ÖİB peşin ödeme ya da yüzde 50'si peşin ve kalanının yüzde 7 faizle iki yılda ödenmesi şeklinde iki seçenek sunduğu belirtilen açıklamada, Rekabet Kurulu onayına sunulmuş olan Tüpraş ihale sonucuyla ilgili Kurul kararının gelecek hafta beklendiği belirtilerek şöyle denildi "Onaylanması durumunda Özelleştirme Yüksek Kurulu satışla ilgili nihai kararı verecektir. Bunun da bir haftadan fazla sürmemesi beklenmektedir". 


</TEXT>
</DOC>
