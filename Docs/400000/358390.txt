<DOC>
<DOCNO> 358390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo02.html </URL>
<DATE> 2005/07/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gerrard Chelsea yolunda, Emre Liverpool'a doğru, Fener üzgün... 
</HEADLINE>
<TEXT>

     Şampiyonlar Ligi’ne direkt katılma yolunda Fenerbahçe’ye taş koymaya çalışan Liverpool, bu kez de Emre’nin transferinde ortaya çıktı. 
     
     Gerrard’ın yerine 
     Fenerbahçe, bir kez daha Liverpool’la karşı karşıya. Şampiyonlar Ligi’nde şampiyonluğa ulaşınca, önümüzdeki sezon bu lige direkt katılabilmek ve Kanarya’ya ön eleme oynatabilmek için uğraş veren ancak bunda başarılı olamayan İngiliz ekibi, şimdi de Emre Belözoğlu’nun transferinde devreye girdi. Steven Gerrard’ın ayrılmak istediğini açıklaması üzerine İngiliz yöneticiler, milli oyuncumuza yöneldi. 
     
     Rekora imza atacak 
     Önceki günkü idmanda hocasıyla tartışan Gerrard, yeni sözleşme teklifini geri çevirip, Chelsea ile anlaşmaya vardı. Bu transferin gerçekleşmesi halinde yıldız oyuncu, 30 milyon Pound ile İngiltere Premier Ligi rekorunu kıracak. Bu gelişme üzerine Liverpool yöneticileri, Emre’yi almak için harekete geçti. Emre, daha önce Newcastle ile anlaştığını duyurmuş ancak şu ana dek bir gelişme yaşanmamıştı. Bunun üzerine Fenerbahçe, kapattığı dosyayı gizliden gizliye yeniden açmıştı. 
     
     İsimsiz bir Sambacı 
     Liverpool’dan teklif aldığını doğrulayan Emre, Newcastle’a gidemezsem, tüm kulüplere eşit uzaklıkta olacağım. Ancak futbol yaşantımı İngiltere’de sürdürmek istiyorum'' dedi. Bu gelişme üzerine Fenerbahçeli yöneticiler beklemeye geçti. Kaleci Rüştü konusunda Barcelona ile görüşmeler sürerken, Hakan Bilal Kutlualp’in Brezilya’da, bugüne dek ismi basında yer almayan bir Sambacı ile anlaştığı, yeni transferin pazartesi günü İstanbul’a getirilebileceği iddia edildi. 
     
</TEXT>
</DOC>
