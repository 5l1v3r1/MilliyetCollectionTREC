<DOC>
<DOCNO> 396192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko03.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Sizde telefon vergisi yüksek, arabalarınız eski 
</HEADLINE>
<TEXT>


AB, telefon faturalarındaki yüksek vergileri eleştiriyor. Kara taşımacılığında AB'ye uyumda büyük sorun var. AB, çevreyi 'mutfaktaki doğalgaz kadar' kirleten TIR'lara geçiyor. Türkiye'de ise egzozlar zehir saçıyor 

Milliyet İlerleme Raporu'nun şifrelerini çözüyor - 1 ULAŞTIRMA 
Serkan Arman - Gülçin Üstün 

Avrupa Birliği AB ile ulaştırma müzakerelerinde Türkiye'yi ciddi sorunlar bekliyor. Avrupa'nın en büyük kara taşıma filolarından birine sahip Türkiye'de 40 bin çekici, 700 bin kamyon var. Ancak kamyonların yüzde 60'dan fazlası eski. Bunlar AB standartlarına uygun değil. Herhangi bir AB ülkesinde yola çıkmaları olanaksız. AB, 2008'de 'Euro 5' normuna geçmeye hazırlanıyor. Yani bir TIR, mutfaktaki doğalgaz kadar çevreyi kirletecek. Türkiye'de ise yurtiçi taşıma yapan yaklaşık 400 bin kamyon, AB'nin çoktan terkettiği 'Euro 1' standardının bile gerisinde. Yani egzozlarından çıkan zehirli gaz oranı çok yüksek. 

Bu kamyonlar AB'ye giremez 
AB, Ekim 2005'ten beri ağır yük araçlarında 'Euro 4' emisyon standardını uyguluyor. Bu standartlarla araçların egzozlarından çıkan gazların azaltılması amaçlanıyor. Türk filosunun da buna göre yenilenmesi gerekecek. Yoksa binlerce aracın AB ülkelerine girişinde büyük sıkıntı çekileceği belirtiliyor. 
Trafikteki araçların çıkardığı gürültü ve yarattıkları gaz kirliliği, AB'de bağımsız kuruluşlarca ölçülüyor. Türkiye'nin bütün bu uygulamalara geçmesi gerekiyor. AB'de, 12 yaşını geçen araçlara her yıl 'yol değerlilik testi' yapılıyor. 

Asfalt standardı var 
AB'de bir asfalt yol 15 - 20 yılda eskiyor. Türkiye'de ise ömrü 2.5. Çünkü Türkiye'de araçlar kapasitelerinin üzerinde yük taşıyor. Bu konuda büyük denetim boşluğu var. 
AB üyeleri arasında tek bir belge ile uluslararası taşıma yapılabilirken Türkiye'de toplam 39 adet yetki belgesi gerekiyor. AB, bunun sadeleştirilmesini istiyor. 

280 saat eğitimle ehliyet 
AB'de kara taşımacılığına girişte 3 kriter dikkate alınıyor. Bunlardan ilki mesleki yeterlilik. Yetkililer, bu konuda yönetmelikte tarifler yapılmış olmasına rağmen Türkiye'de henüz bir adım atılmadığını söylüyor. AB ise, 2003'te yayımlanan yeni bir direktifle, profesyonel sürücülerin mesleğe girişte alması gereken eğitimi 280 saate çıkardı. Ayrıca her 5 yılda bir 35 saatlik eğitimden geçmeleri şartı getirildi. Mesleğe girişte 110 saat eğitim verilen Türkiye'de ise akredite kuruluş ve standartlar konusunda belirsizlik yaşanıyor. 

Sermaye sorunu yok 
Türkiye, mali yeterlilik kriteri konusunda AB ile uyumlu. Uluslararası taşımacılık yapacak Türk nakliyecisi, en az 10 araca, 300 ton taşıma kapasitesi ile birlikte 100 milyar lira sermaye sahip olmak durumunda. AB mevzuatında ise mali yeterlilik için tek bir araç için 9 bin euro, ilave araçlar için ise 5 bin euro teminat yeterli oluyor. AB'nin mesleki saygınlık kriteri, Türkiye'de de mevzuat olarak var. 

Takograf kayıtları saklanmıyor 
Türkiye'de takograf seyir kayıt cihazı kayıtlarının saklanması mecburi değil. AB'de en az 5 yıl saklama zorunluluğu olduğu için çalışma ve dinlenme süreleri kontrol edilebiliyor. AB'de seneye başlayacak dijital takograf uygulaması da henüz mevzuatta yok. 

Kaza oranı AB'nin altı katı 
İlerleme Raporu'nda, öncelikle Türkiye'deki kaza oranlarının AB'nin altı katı olduğuna dikkat çekiliyor. Öncelikle yol güvenliğine ilişkin tedbirler isteniyor. 
Bu bağlamda, AB'deki karayolu kazalarına dair ayrıntılı veritabanı CARE uygulamasına uyum gerekiyor. Örneğin, kazada hayatını kaybeden kişinin istatistiki tanımında uyumsuzluk var. AB'de kazayı takip eden 30 gün içerisinde yaşamını kaybeden kişiler trafik kazası kurbanı sayılıyor. 

Yük taşıyan özel sertifika alacak 
Türkiye, 'Uluslararası Tehlikeli Eşya Taşımaları Konvansiyonu'na ADR taraf değil. Düzenleme Meclis'te onay bekliyor. Bu düzenlemede araç ve sürücülere özel sertifika isteniyor. Yılda 50 tondan fazla tehlikeli madde taşıyan firmalar 'güvenlik danışmanı' bulundurmak zorunda. 
Uluslararası Nakliyeciler Derneği UND Başkanı Çetin Nuhoğlu, "Avrupa'nın kabul ettiği 55 konvansiyondan Türkiye şimdiye kadar 17'sini kabul etti. Gaziantep'te tanker patlamasında 16 vatandaşımızı kaybettik. O tanker bu konvansiyona uygun imal edilmiş olsaydı, böyle bir sonuç ortaya çıkmayacaktı" diyor. 
Nuhoğlu, akredite bir tartı kuruluşu olmadığı için Türk TIR'larının her kapıda ayrıca tartıldığını da belirtiyor. 

DENİZYOLU 
Türk limanlarında AB gemisi yük taşıyacak İlerleme Raporu'nda, Türkiye'nin limanları arasında yük ve yolcu taşımacılığının sadece Türk vatandaşları ve Türk bayraklı gemiler tarafından kabotaj yapılabilmesi gündeme getiriliyor ve bu uygulamanın kaldırılması isteniyor. Bu gerçekleştiğinde örneğin İtalyanlar yük, Fransızlar yolcu taşımacılığı yapabilecek. 
Yunanistan bu konuda bir geçiş dönemi almış. Türkiye de muhtemelen alacak. Yunanistan bu geçiş döneminde büyük teşviklerle sektörü geliştirmiş. Deniz Ticaret Odası Meclis Başkanı Erol Yücel, Türkiye'nin de böyle yapması gerektiğini belirtiyor. Yücel'e göre bu çok önemli çünkü iç limanlarda taşımacılık yapan gemilerin yaş ortalaması 25 - 30. Rekabet etmeleri mümkün değil. Yücel, "Koster filomuz bitmiş durumda. Yenilenmeli" diyor. 

Kara liste eleştirisi 
İlerleme Raporu'nda, uluslararası taşıma yapan Türk gemilerinin çevre ve güvenlik standartlarına uyma konusunda sorunları olduğu belirtiliyor. 
Türkiye denizcilikte 2003 yılından beri AB'nin 'kara listesi'nde bulunuyor. AB, ülkeleri bayraklarına göre beyaz, gri ve kara olmak üzere üç listede gruplandırıyor. Raporda Türkiye'nin 'çok riskli' gruptan çıktığı belirtiliyor ama halen kara listede bulunduğuna da dikkat çekiliyor. Yücel, "AB, yıllardır bize 'limanlarınıza gelen gemilerin hiç olmazsa yüzde 30'unu denetleyin' diyordu. Denetimlerin sonucunda kara listede iyileşme oldu" diyor. 
İlerleme Raporu'nda, "Halen Türk bandıralı gemilerin alıkonulma oranı 2003'te yüzde 17.5'ken, bu rakam 2004'te yüzde 8.63'e düştü. Ancak 2005'in ilk dokuz ayında başka bir ilerleme olmadı" deniyor. 

DEMİRYOLU 
Kendi trenini alan taşıma yapabilecek AB'nin, demiryolları ile ilgili saptadığı eksikliklerin başında, TCDD tekeli var. Demiryollarının özel işletmeciliğe açılması isteniyor. Türkiye, Nisan 2005'te yasa çıkararak özel işletmeciliğin yolunu açtı. 15 firma başvuru yaptı. Ancak bunlar yük taşımak isteyen firmalar. Şimdiden bazı şirketler 'kiralama' yoluyla taşımacılık yapıyor. Yolcu taşımacılığı için bugüne kadar başvuru olmadı. 
TCDD'nin tekelinin tam olarak ortadan kalkması yolcu taşımacılığının da açılması ile gerçekleşecek. Bu konuda tam uyum, AB'nin öngördüğü güvenlik standartları ile modern, hızlı trenlerle yolcu taşınması ile gerçekleşecek. Kişi, devletin demiryolları ile de, özel sektör trenleri ile de yolculuk yapabilecek. Özel firmalar isterlerse TCDD'den vagon kiralayarak, isterlerse kendi trenlerini alarak yolcu taşıyabilecekler. Bu gerçekleştiğinde doğal olarak rekabet başlayacak. Konfor ve fiyat seçenekleri çoğalacak. 

Alman modeli geliyor 
Son çıkan yasa ile TCDD'nin görevi 'alt yapı' olarak tanımlandı. Kurumun yapılandırılması için Almanya ile ortak çalışma yürütülüyor. Alt yapı ve işletme ayrılıyor. İşletmecilik özel sektöre kayarken, altyapıdan devlet sorumlu olacak. AB'nin isteği doğrultusunda Liman hizmetleri de ayrılıyor. 
TCDD, telekomünikasyon sektöründeki Aycell örneğinde olduğu gibi isterse kendi şirketi ile taşımacılık yapabilecek. 
AB'nin ikinci talebi, ağın modernize edilmesi. Hükümetin modernizasyon projeleri var. Bunların en önemlisi Ankara - İstanbul Hızlı Treni. Bu konuda erken çözüm kaynağa bağlı. TCDD'nin üst düzey yetkilileri, "50 yıllık bir ihmalin telafisi bir iki yılda yapılamaz. AB'ye uyum için en az 10 yıla ihtiyaç var" diyor. 

HAVAYOLU 
Lufthansa da iç hatlarda uçabilecek Türkiye, AB uygulamalarına uygun olarak, havacılığı özel sektöre açmış durumda. 4 şirket yolcu, 10 civarında şirket yük taşımacılığı yapıyor. Ancak AB, havacılıkta yeterli ilerleme kaydedilmediği görüşünde. Özel sektöre 'daha fazla açılma' talep ediyor. 
Öncelikle 'bağımsız slot koordinatörlüğü' ve yine 'bağımsız kaza teftiş ünitesi' istiyor. Her iki isteğin mantığı da devletin, kamu şirketini kollayan uygulamalarının önlenmesine dayanıyor. Bağımsız kaza teftiş ünitesi, kaza halinde şirketlerin sorumluluklarını gerçekçi biçimde tespit etmek amacıyla isteniyor. 
Öte yandan, AB ülkeleri birbirlerinin iç hatlarında uçabiliyor. Bu, karşılıklılık prensibine göre işliyor. AB, tek hava sahası olarak kabul ediliyor. Türkiye, tam üye olunca, Türk şirketleri de AB ülkeleri içinde uçabilecekler. Bir Türk şirketi Bonn - Münih arası taşıma yapabileceği gibi, örneğin Alman havayolu şirketi Lufthansa da İstanbul - Ankara arasında uçabilecek. 

Rötarlı uçuşlar sona erecek 
Bağımsız slot kontrolü olduğunda, özel sektör şirketlerinin verimsiz hatlara itilmesi önlenecek. Slot Koordinasyon Merkezi, rötarlı hareket eden şirketlere ceza verme yetkisine de sahip olacak. Havaalanlarında bekleme çilesi azalacak. 
Uçak ve helikopter pilotlarına ruhsat mevzuatı AB ile uyumlu. Ancak gürültü düzeyi ile ilgili sorunlar var. AB, Türkiye havaalanlarındaki gürültü düzeyini yüksek buluyor. Bu konuda tedbirler istiyor. 

Bağımsız slot kontrolü isteniyor 
Bağımsız slot kontrolü ise THY'nin yolcu yoğun, k rlı hatlardaki uçuşlarındaki ayrıcalıklarının kaldırılması, yani tam rekabet ortamı için gerekli. Bu çerçevede 1999'dan beri THY'nin idare ettiği Slot Merkezi'ni kendi bünyesine alan Ulaştırma Bakanlığı, şirketlerin uçuş zamanları, pist, apron ve terminal kullanımlarını şirket ve dernek temsilcileri ile Sivil Havacılık Genel Müdürlüğü yetkililerinden oluşan bir komisyon aracılığıyla belirleyecek. 

TELEKOM 
Telefon vergisi bizde yüzde 60, AB'de 20 İlerleme Raporu'nda telekomünikasyon alanında dile getirilen en önemli talep, liberalizasyon... Kamu tekelinin kaldırılması... Bu konudaki ilerlemeler raporda teyid ediliyor. Türk Telekom'un TT sabit hatlardaki tekeli 2004'te kalktı. 44 firma uzak mesafe telefon işletmeciliği lisansı aldı. TT özelleştirildi. 
Ancak özel şirketlerin payı halen yüzde 1 civarında. Çok düşük düzeyde. Özel şirketler çoğalıp büyüdükçe, evler ve ofislerde alınan sabit telefon hizmetini veren onlarca şirket ortaya çıkacak. Vatandaş evinde kullanacağı sabit telefonunun operatörünü kendisi seçecek. Bu da daha ucuz konuşma imk nı yaratacak. 

Almanya'da yüzde 16 
İlerleme Raporu'nda, Türkiye'de telefon görüşmeleri faturalarına yansıyan yüksek vergilerin düşürülmesi isteniyor. Türkiye'de yüzde 60'a varan vergiler, AB üyesi ülkelerin çok çok üstünde. Ancak bu konu henüz Maliye'nin gündeminde yok. AB, düşürülmesini istemekle birlikte, kendi içinde tek oranlı bir vergi uygulamadığından, Türkiye'ye de belli bir oran dikte etmiyor. 

Herkes numarasını taşıyacak 
AB ülkelerinde uygulanan numara taşınabilirliği, Türkiye'de de başlıyor. Yasal düzenlemeleri Temmuz 2006'da tamamlanacak. Telsim, Turkcell ve Avea'dan hizmet alanlar bir başka operatöre geçerken eski numaralarını koruyacaklar. Uygulama, GSM operatörlerinin abonelerini ve tahsisli numaralarını kaybetmemek için alternatif hizmetler sunmasını ve tarifelerde indirimi de beraberinde getirecek. 




POSTA HİZMETLERİ 
Kargo şirketleri ile PTT'nin gram kavgası PTT'nin dışındaki bazı kargo şirketleri tarafından da dağıtım yapılmasıyla fiili olarak serbestleşen ancak yasal zemini oluşturulamadığı için şirketlerle kamu arasında davalara neden olan postacılık sektörünün de AB ile uyumda atması gereken adımlar bulunuyor. 
Halen her türlü mektup, zarf ve evrakın posta yoluyla gönderilmesi PTT'nin tekelinde bulunuyor. Ulaştırma Bakanlığı ilgili tarafların görüşüne sunulan Posta Hizmetlerinin Düzenlenmesi ve Posta Düzenleme Kurulunun Kurulması Hakkında Kanun Tasarısı ile kargo şirketi - PTT kavgasına kademeli olarak son vermeyi planlıyor. 
Tasarıya göre ağırlığı 100 gramın altındaki tüm yurtiçi ve yurtdışı haberleşme gönderilerin kabulü, toplanması, işlenmesi, sevk ve dağıtımının PTT'nin tekelinde olması planlanıyor. Bu oranın 2007'de 50 grama düşürülmesi öngörülürken kargo şirketi temsilcileri AB ülkelerinde bu oranın 50 gram olduğunu, 2009'da ise tamamen kalkacağını anlatıyor. 
Tasarı, posta faaliyeti yapmak isteyen kargo şirketlerinin lisans almasını, lisanslı dağıtıcıları denetleyecek bir düzenleme kurulu oluşturulmasını öngörüyor. 


</TEXT>
</DOC>
