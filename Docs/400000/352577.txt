<DOC>
<DOCNO> 352577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko40.html </URL>
<DATE> 2005/06/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Demirel Türkiye'de herşey kötü değil, iyi de değil 
</HEADLINE>
<TEXT>

     9. Cumhurbaşkanı Süleyman Demirel, son günlerde cumhurbaşkanlığı seçimine dönük yaşanan tartışmaları değerlendirirken, ''zaman gelir saç kesilir, önüne düşer, herkes rengini görür'' dedi. 
     9. Cumhurbaşkanı Demirel, Ankara Ticaret Odası'nda ATO düzenlenen, ''Türk Tarımında Tarım Satış Kooperatifleri ve Birliklerinin Yeri'' konulu toplantıya katıldı. 
     Demirel, tarım satış kooperatif ve birliklerinin yeniden yapılandırılmak istendiğini ve bu yeniden yapılanmayı iyi algılamak gerektiğini belirtirken, ''neden böyle bir şey isteniyor, demek ki ihtiyaç duyulmuş'' dedi. 
     Bu yapılanmalarda etkinlik ve verimlilik ilkelerine dikkati çeken Demirel, dün yapılanların da doğru olduğunu, ancak devirlerin, dönemlerin değiştiği durumlarda, yeni bir anlayış içinde hareket edilmesi gerektiğini belirtti. 
     Sosyal hadiselerin, kendi kendini düzeltme gayreti içinde olduğunu dile getiren Demirel, Türkiye'nin de, Türk köylüsünün de, ne 1930'ların ne 1940'ların ne de 1950'li yılların ülkesi olduğunu hatırlattı. 
     Bu değişim içinde yoksul Türk köylüsünün bir kısmının çiftçi durumuna geldiğini anlatan Demirel, köylünün çiftçi durumuna gelmesiyle birlikte masraflarının da arttığını ifade etti. Dünkü köylünün mazot, gübre, traktör gibi derdi olmadığını kaydeden Demirel, ''Dün 50 milyon dönüm ekiliyordu, bugün 250 milyon dönüm ekiliyor. Çağa nasıl ayak uydurulacak 100 milyon dönüm buğday ekeceksin 20 ton rekolteyle mi ''diye sordu. 
     AB'de dönüm başına 500 kilo buğday verimi alınırken, Türkiye'de bu rakamın 230 kilo olduğunu hatırlatan Demirel, orada refah olduğunu ifade etti, ''işte bunun için etkinlik ve verimliliğin altını çiziyorum''diye konuştu. 
     
     YENİ DEVİR 
     Şimdi yeni bir devir başladığını, bunun adının globalizasyon olduğunu vurgulayan 9. Cumhurbaşkanı Demirel, ''AB'de, bu yeni devrin bir parçasıdır'' dedi. 
     AB'ye girişin, ancak verim ve etkinliğin artırılmasıyla mümkün olacağını vurgulayan Demirel, ''siz bunları yapın da girmeyin. Zaten bunları yaparsanız da sizi alırlar. Ne mecburiyetleri var sizin cebinize bir şey koymaya Biraz gözü açık olalım...'' dedi. 
     AB'nin dünya et üretiminin yüzde 60'nı karşıladığını hatırlatan Demirel, Türkiye'nin de ''buna ahdedip sağlamanın yoluna bakması'' gerektiğini söyledi. Demirel, devamla şöyle konuştu 
     ''Çağdaş tarımı yapmamız lazım. AB bizim tarıma nasıl bakıyor Bir kere işletmelerimiz küçük. Türkiye'de 3 milyon işletme var, bu eder 6 hektar ortalama. Onlarda 19 hektardır ortalama...AB'de nüfusun yüzde 8'i tarımda, ABD'de yüzde 3, bende yüzde 35. Türk çiftçisi GSMH'den yüzde 13.5 pay alıyor. Tarıma destek de lazımdır. ABD'de çiftçi başına 19 bin dolar destek veriliyor, adam başına gelir 38 bin dolar, 9 trilyon dolar GSMH var. Kendimizi onlarla mukayese edelim. Aramızda 150 sene fark var. İşte adam ne yapmış ona iyi bakmak lazım, yeniden hamle yapmamız lazım. 
     AB şayet ayakta kalırsa, Türkiye'de şayet girebilirse, bizim en fazla zorluğumuz tarım olacak. En çetin müzakereler tarım sektöründe yaşanacak. AB ayakta kalırsa dedim 47 senedir ayakta...Bugün AB'nin meselesi üretim değil, üretim fazlası. Adam ekme diye para veriyor. Halbuki benim 20 milyon ton buğdayım var. Bunu 50 milyon ton yapmalıyım...'' 
     
     İKİ ARADA BİR DEREDE 
     Türkiye'de birliklerin 1935 yılından itibaren kurulmaya başlandığını ve köylüden aldığı ürün karşılığında kredi tedarik ettiğini, gübre tedarik ettiğini ve köylünün ürünün satışını gerçekleştirdiğini belirten Demirel, birliklerin, köylünün ürünü için piyasa yaptığını, piyasaya fiyat dikte ettiğini ve köylünün ürününün yok pahasına satılmasını önlediğine işaret etti. 
     Demirel, artık Türkiye'de ürüne, AB'de ise üreticiye destek verildiğini hatırlatırken, ''O zamanda sızlanma oluyor, iki arada bir derede kalıyoruz''dedi ve birliklerin değişen devre göre, yeniden kendini hazırlaması gerektiğini kaydetti. Türkiye'de her şeyin kötü olmadığını ama her şeyin de iyi olmadığına dikkati çeken Demirel, 10 sene evvel 10 milyar dolar ihracatın, bugün 60 milyar dolara ulaştığını hatırlattı. 
     Demirel, bugüne kadar hava meydanları, yollar, barajlar v.s inşaat edildiğini söylerken, ''Türkiye artık, kendi kendini taşıyacak güce sahiptir'' dedi. 
     
     SORU 
     9. Cumhurbaşkanı Demirel, konuşması sonrası toplantıdan ayrılırken, bir gazetecinin, son günlerde cumhurbaşkanlığı seçimine dönük yaşanan polemiğe ilişkin sorusu üzerine, ''zaman gelir saç kesilir, önüne düşer, herkes rengini görür'' dedi. 
     Kısa cevap karşısında şaşıran gazeteciye Demirel, ''Ne anladıysan anla artık'' diyerek gülümsedi. 
     
     AYGÜN NE DEDİ 
     Ankara Ticaret Odası Başkanı Sinan Aygün de yaptığı kısa konuşmada, Türk köylü ve çiftçisinin çok ihmal edildiğini, köylü ve çiftçinin ihmal edilmesinin Türkiye'nin ihmal edilmesi anlamını taşıdığını bildirdi. 
     Son 2 yılda mazotun yüzde 45, gübrenin yüzde 42-46, tohumun yüzde 60-70 zamlandığını söyleyen Aygün, tarım sektöründe enflasyonun ortalamasının yüzde 60 olduğunu kaydetti. 
     
</TEXT>
</DOC>
