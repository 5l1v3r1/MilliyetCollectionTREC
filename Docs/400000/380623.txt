<DOC>
<DOCNO> 380623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo04.html </URL>
<DATE> 2005/09/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mucize adam İliç 
</HEADLINE>
<TEXT>

     Hakan Şükür’ün sakatlık haberiyle sarsılan Cim Bom, Sasa Iliç’le sevindi. 5. haftada Ali Sami Yen’de oynanan Sivasspor maçında sakatlanan orta saha oyuncusunun kasığındaki yırtık, mucizevi bir şekilde 10 günlük sürede iyileşti. Sırp futbolcu, dün sabah yapılan idmanda takımdan ayrı çalışırken, öğleden sonra doktorlar izin verince takımla birlikte çalıştı. Sasa’nın pazar günü deplasmanda oynanacak Samsunspor karşılaşmasında takımdaki yerini alabileceği ifade edildi. Bu konudaki kararı teknik direktör Eric Gerets’in vereceği kaydedildi. 
     
     Ergün de iyileşiyor 
     Bir iyi haber de Ergün Penbe’den geldi. A Milli Takım kadrosunda bulunduğu sırada kasığından sakatlanan ve yaklaşık bir ay sahalardan uzak kalacağı açıklanan deneyimli yıldızın sakatlığının da hızla iyileştiği açıklandı. Halen takımdan ayrı çalışan Penbe’nin, 8. haftada Ali Sami Yen’de Trabzonspor’la oynanacak zorlu sınava yetişebileceği kaydedildi. Sakatlıkları süren diğer oyunculardan Hakan Şükür, Altan ve Cihan’ın tedavilerine devam edildiği kaydedildi. Altan’ın, Samsun maçının kadrosuna alınması bekleniyor. 
     
</TEXT>
</DOC>
