<DOC>
<DOCNO> 392497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/spo02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Sivas'ı salladı 
</HEADLINE>
<TEXT>



Özel bir uçakla Kayseri'ye, daha sonra da karayoluyla Sivas'a gelen Fenerbahçe kafilesini kalacakları otel önünde çok sayıda taraftar karşıladı. Atatürk Caddesi üzerindeki otel önünde toplanan kalabalık nedeniyle cadde bir süre trafiğe kapatılırken, güvenlik güçleri zaman zaman gruba müdahale etmek zorunda kaldı. Ellerinde kırmızı - beyazlı bayraklarıyla rakip takımı bekleyen Sivassporlu taraftarlar, otele gelen Sivasspor Kulübü Başkanı Mecnun Otyakmaz'a da yoğun sevgi gösterisinde bulundu. Otyakmaz ile takımın idari menajeri Bülent Uygun ve basın sözcüsü Fikret Ünsal taraftarları taşkınlık yapmamaları konusunda sık sık uyardı. Kırmızı - beyazlılar, özellikle geçen sezon Sivasspor'da forma giyen Can ile sarı-lacivertli ekibin Sivaslı futbolcusu Ümit Özat'a sevgi gösterisinde bulundular. 

Piyango kime vuracak 

YUSUF KOBAL 

Ligin 12. haftasında Sivasspor ile karşılaşacak olan Fenerbahçe son çalışmasını dün sabah Samandıra Tesisleri'nde yaptı. 
Teknik Direktör Daum, 1 saat 20 dakika süren antrenmanda önce çabukluğa dayalı çalışma programı uyguladı, ardından da çift kale maçla idmanı tamamladı. 
Alman hocanın, Schalke yenilgisi sonrası takım içinde bazı değişikliklere gidebileceği, performasından memnun kalmadığı isimleri yedeğe çekeceği belirtildi. Özellikle çok eleştiri alan Tuncay Şanlı ile son haftalarda iyi bir çıkış yakalamasına rağmen Mehmet Yozgatlı'nın kulübede oturabileceği öğrenildi. 
Bu arada Fenerbahçe'de kart sınırında bulunan Luciano ile Aurelio, Sivasspor önünde de sarı kart görürse, 13. haftada oynanacak Vestel Manisa maçında takımdaki yerlerini alamayacak. 
Öte yandan dünkü antrenman sonrası 6 Kasım'da doğan Marcio Nobre'nin doğum günü bir gün önceden kutlandı. Brezilyalı oyuncu un ve yumurta yağmuruna tutuldu. 

Yönetim gitmedi 

Bu sezon deplasman maçlarına fazla ilgi göstermeyen Fenerbahçe yönetimi, Sivasspor maçı öncesi de takımı yalnız bıraktı. Malatya'da sarı - lacivertlileri sadece genel sekreter Vedat Olcay temsil etmesine rağmen, Sivas'a hiçbir yöneticinin gelmemesi yadırgandı. Başkan Aziz Yıldırım uğurlu geldiği için bu sezon deplasmana gitmezken, diğer yöneticilerin bu tutumu farklı yorumlara neden oldu. 


</TEXT>
</DOC>
