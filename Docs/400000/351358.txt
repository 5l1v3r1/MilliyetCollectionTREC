<DOC>
<DOCNO> 351358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/guncel/axgun01.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezmeye değil, eyleme 
</HEADLINE>
<TEXT>


Çevreciler boğazlardaki tehlikeli tanker geçişini protesto etti. Eyleme katılan yüzlerce tekneyle İstanbul Boğazı'nı gemi trafiğine kapattı 

GÜLAY FIRAT İstanbul 

İstanbul Boğazı, dün renkli bir etkinliğe sahne oldu. 244 sivil toplum örgütünün oluşturduğu Türkiye Çevre Kozası İnisiyatifi, tehlikeli tanker geçişini protesto etmek için yüzlerce tekneyle Boğaz'daydı. Paşabahçe koyunda toplanan balıkçı tekneleri, Deniz Arama Kurtarma DAK-SAR botları ve yolcu tekneleri, "Türk Boğazları Petrol Boru Hattı Değil", "El Ele Verelim Koruyalım" pankartları açtı. 

3 uçak eşlik etti 
Tekneler siren çalarken, çevreciler de, "Boğaz'da tanker geçişi istemiyoruz" şeklinde slogan attı. Top Air Uçuş Okulu'na ait 3 uçak etkinliğe havadan destek verirken, İstanbul Ulaşım AŞ'ye ait bir helikopter de onlara eşlik etti. İnisiyatif adına yapılan açıklamada, 1993'ten beri gerçekleştirilen eylemler sonucunda Bakü - Tiflis - Ceyhan boru hattının hayata geçirilmesi çalışmalarının hızlandırıldığı, yeni boru hatlarının kurulması çalışmalarına da başlandığı kaydedildi. Etkinlikte, 2006'da kullanılmak üzere "8 milyon imza kampanyası" da başlatıldı. 




</TEXT>
</DOC>
