<DOC>
<DOCNO> 374011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yasam/yas03.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Begüm'ü serseri kurşun öldürdü 
</HEADLINE>
<TEXT>


Bir gün önce doğum gününü kutlayan Galatasaray Üniversitesi son sınıf öğrencisi Begüm Kartal, kına gecesi 'kutlamasında' seken kurşunla can verdi 

MİKAİL PELİT DHA 

Malatya'da kına gecesinde açılan ateş sonucu seken bir kurşun, Galatasaray Üniversitesi İktisadi ve İdari Bilimler Fakültesi son sınıf öğrencisi Begüm Kartal'ın 23 ölümüne yol açtı. Olaydan bir gün önce doğum gününü kutlayan bölüm ikincisi Kartal'ın ölümü, ailesini ve yakınlarını yasa boğdu. 
Malatya'da kireç ocağı işleten eski Malatyasporlu futbolcu Hasan Kartal'ın kızı Begüm, aile dostları Ferzan ve Zeki Özyavuz'un kına gecesine katılmak için önceki akşam Battalgazi ilçesine bağlı Adakören köyüne gitti. 

Fransa'ya gidecekti 
Evin bahçesinde yapılan kına gecesinde saat 22.00 sıralarında 'kutlama' için havaya açılan ateş sonucu seken kurşunlardan biri genç kızın şakağına saplandı. Talihsiz Begüm Kartal, olay yerinde can verdi. 
Bu arada kına gecesine katılan davetlilerin havaya ateş etmedikleri, kurşunun dışardan geldiği öne sürüldü. Jandarmanın yaptığı incelemede de, kına gecesinin düzenlendiği yerde boş kovana rastlanamadı. 
Araştırmada evin duvarına da bir kurşunun isabet ettiği saptanırken, jandarma kına gecesi görüntülerine el koydu. 
Begüm Kartal'ın bir gün önce 23. yaş gününü ailesiyle Özka restoranda kutladığı ve 2 gün sonra da eğitimine devam etmek üzere Fransa'ya gideceği belirtildi. Ailenin tek çocuğu olan Kartal, dün öğleyin kılınan cenaze namazının ardından Malatya Şehir Mezarlığı'nda gözyaşlarıyla toprağa verildi. 




</TEXT>
</DOC>
