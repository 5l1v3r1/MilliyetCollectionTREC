<DOC>
<DOCNO> 395135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy07.html </URL>
<DATE> 2005/11/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Siyasette ikinci 'Erbakan' dönemine doğru 
</HEADLINE>
<TEXT>

     Saadet Partisi'nin Anayasa Mahkemesi'nin ihtarı doğrultusunda Nisan ayına kadar yapması gereken kongresi öncesinde, Necmettin Erbakan'ın oğlu Fatih Erbakan'ın partinin başına geçmesi formülü yeniden gündeme geldi. 
     Anayasa Mahkemesi'nin bir süre önce verdiği "6 ay içinde kongrenizi yapın" ihtarı, SP'de "İkinci Erbakan" dönemini hazırlayacak gelişmelere neden oldu. Necmettin Erbakan'ın AKP yönetimiyle sürdürdüğü siyaset yasağının kaldırılmasına ilişkin pazarlıklarının sonuç vermemesi üzerine, SP'nin Nisan ayına kadar yapılması gereken kongresi öncesi adaylık için sürpriz bir isim ortaya atıldı. Parti içinde Recai Kutan'ın artık görevden affını istemesi üzerine 30 kadar ismin adaylığı tartışılırken, AKP'ye karşı bu isimlerin etkisiz kalacağı görüşüyle Necmettin Erbakan'ın oğlu Fatih Erbakan'ın adaylığı açık olarak konuşulmaya başlandı. 
     Necmettin Erbakan'ın, eşi Nermin Erbakan'ın ölümüyle yaşadığı büyük sarsıntı ve bir türlü yasağını kaldıracak bir düzenlemeyi sağlayamaması nedeniyle, artık partinin başına döneceği konusundaki umutlarının azaldığı belirtiliyor. 
     
     HOCA YOKSA İSMİ OLSUN 
     Böyle bir dönemde Nisan ayına kadar yapılması zorunlu olan kongre, "Hoca yoksa ismi olsun" yaklaşımıyla oğul Erbakan'ın adaylığına güç kazandırdı. 2006'nın seçim yılı olduğu görüşüyle de parti içinde ağırlıklı bir kesim Fatih Erbakan formülüne açıkça destek vermeye başladı. 
     Nisan ayına kadar gerçekleşecek kongre öncesi Recai Kutan'ın isteksizliğini sürdürmesi halinde Necmettin Erbakan'ın, oğlu Fatih Erbakan'ın adaylığına vize vererek, siyasette ikinci Erbakan dönemi başlatabileceği belirtiliyor. 
     
</TEXT>
</DOC>
