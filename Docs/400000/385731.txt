<DOC>
<DOCNO> 385731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun20.html </URL>
<DATE> 2005/10/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Liberya'da devlet başkanlğı seçimleri için oy verme işlemi başladı 
</HEADLINE>
<TEXT>

     Eski futbol yıldızı George Weah'nın da aday olduğu Batı Afrika ülkesi Liberya'da genel ve devlet başkanlığı seçimleri için oy verme işlemi başladı. 
     Eski Amerikan kölelerince 1847'de kurulan Liberya'da 14 yıl süren iç savaşın ardından yapılan ilk genel ve devlet başkanlığı seçimlerinde 1.35 milyon seçmen, 22 devlet başkanı adayı arasından seçimini yapacak. 
     Eski Dünya Bankası yöneticisi Ellen Johnson Sirleaf'in yanı sıra çok sayıda işadamı ve iç savaşta çarpışan liderin de katıldığı seçimde adaylar, 3 milyon nüfusu bulunan Liberya'ya barış ve istikrarı sağlama, elektrik getirme, iş ve ücretsiz eğitim vaadinde bulundular. 
     Seçimin en büyük favorisi, Liberya'nın dünyaca tanınmış futbolcusu George Weah'nın seçimi kaybetmesi halinde genç taraftarlarının sorun çıkarabileceği endişesi taşınırken, Cupid Saygbe adlı işadamı, ''O, o kadar seviliyor ki sokağa çıktığında her zaman trafik kilitleniyor. Seçimi kazanamazsa sonuçlar doğru olmayacak'' diye konuştu. 
     George Weah'nın rakipleri, bir sporcu olması ve yüksek eğitim almaması nedeniyle Weah'nın ülkeyi yönetme kabiliyetinden yoksun olduğunu savunuyor. 
     Weah taraftarları ise ünlü futbolcunun yeteri kadar eğitim almamasını umursamadıklarını göstermek için, ''Eğitimi olsa da, olmasa da oyumu ona vereceğim'' sloganı atıyor. 
     1966 yılında 12 çocuklu bir ailede dünyaya gelen Weah, Monaco, Paris St Germain ve AC Milan'da top koşturdu. 
     Liberya'da iç savaş, 2003 yılında imzalanan anlaşmayla sona ermişti. 
     
</TEXT>
</DOC>
