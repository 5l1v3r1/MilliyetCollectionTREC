<DOC>
<DOCNO> 373633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/dunya/axdun01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cindy'ye karşı taarruz 
</HEADLINE>
<TEXT>


ABD'nin dört bir yanından gelip Bush'un çifliğinin yakınında kamp kuran savaş yanlıları, gösteri yapıp Cindy Sheehan'ı terörizme cesaret vermekle suçladı 

DIŞ HABERLER SERVİSİ 


ABD Başkanı George W. Bush'un yaz tatilini geçirdiği Texas Crawford'daki çiftliğinin yakınlarında 3 hafta önce kamp kurduktan sonra ABD'deki savaş karşıtı hareketin sembol ismi haline gelen Cindy Sheehan'a karşı, Bush'un Irak politikasını destekleyenler eyleme geçti. Ülkenin dört bir yanından önceki gün Crawford'a giden 1500 savaş yanlısı burada kamp kurarak Sheehan aleyhine gösteri yaptı. 
"Benim adıma konuşmuyorsun Cindy" sloganıyla geçen hafta California'da başlayan hareketi Sheehan'ın kampının yakınlarına taşıyan Bush taraftarları, "Cindy evine git" sloganları attı. Gösteriye katılan Cumhuriyetçi Partili California Milletvekili Howard Kaloogian, yaptığı konuşmada, "Cindy, eyleminle teröristlere umut ve cesaret veriyorsun. Senin yüzünden Irak'ta daha fazla askerimiz ölüyor" diyerek Sheehan'ı eleştirdi. 

Camp Casey hareketi 
Bir grup Bush taraftarı, Sheehan'ın kampına giderek üzerinde Irak Savaşı'nda ölen askerlerin isimlerinin yazılı olduğu haçları sökmeye çalıştı, ancak güvenlik güçlerinin müdahale etmesiyle yalnızca bazı etiketleri çıkarabildi. 
Sayıları giderek artan Sheehan taraftarları ise 2 bin kişilik bir gösteri düzenledi. Sheehan, savaşta ölen oğlu Casey'nin adını taşıyan "Camp Casey"de savaş karşıtlarına hitaben yaptığı konuşmada, "Camp Casey hareketinin, Irak Savaşı'nı sona erdireceğini biliyorum" dedi. Sheehan liderliğindeki grup, "Bir asker daha ölmesin " sloganları attı. 
700 nüfuslu Crawford'a binlerce göstericinin akın etmesi, beldede trafik sıkışıklığına yol açtı. Crawford'un, geçen yıl Bush karşıtı yönetmen Michael Moore'un "Fahrenheit 9 11" isimli filminin buradaki bir futbol sahasında yapılan gösteriminden bu yana ilk kez bu kadar büyük bir kalabalığı ağırladığı belirtildi. "Fahrenheit 9 11"i izlemek için futbol sahasında yaklaşık 3 bin kişi toplanmıştı. 




</TEXT>
</DOC>
