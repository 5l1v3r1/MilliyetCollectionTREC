<DOC>
<DOCNO> 374491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur05.html </URL>
<DATE> 2005/08/31/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Evsahibi-kiracı tartışması sonucu cinayet 2 ölü 
</HEADLINE>
<TEXT>

     Erkin PEÇENEK GEMLİK BURSA, DHA 

      BURSA'nın Gemlik İlçesi'ne bağlı Küçük Kumla Beldesi'nde, ev tartışması yüzünden çıkan kavga cinayete dönüştü. Olayda 2 kişi hayatını kaybederken, 2 kişi de yaralandı. 
     Küçük Kumla Beldesi'nde, ev sahibi Alaattin Çam, evinde kiracı olarak oturan ve 1 hafta önce evi boşaltan kumpir dükkanı işletmecisi Mustafa Bilge ile mutfak dolaplarıyla ilgili olarak ve evin bazı bölümlerine de zarar verildiği gerekçesiyle tartışarak bu zararın giderilmesini istedi. Bu tartışma, çevredekiler tarafından yatıştırılırken Alaattin Çam olay yerinden ayrıldı. Yaklaşık 20 dakika sonra tekrar kumpir dükkanına 3 arkadaşıyla birlikte gelen Alaattin Çam ve arkadaşları rastgele silahla ateş etmeye başladılar. Ev sahibi Çam ve arkadaşı tarafından 2 silahın kullanıldığı olayda, 48 yaşındaki Mustafa Bilge, yanında çalışan elemanı 20 yaşındaki Erdal Arı ile dükkandaki iş ortağı 30 yaşındaki Rahim Ergin ve ayrıca yoldan geçen Hafize Dalgıç açılan ateşle yaralandı. Erdal Arı Gemlik Devlet Hastanesi'ne götürüldüğü sırada, Mustafa Bilge ise ilk müdahalenin ardından Bursa Devlet Hastanesi'ne sevk edildiği sırada yolda hayatını kaybetti. 
     Bursa Devlet Hastanesi'ne gelen Mustafa Bilge'nin yakınları, hastane bahçesinde sinir krizi geçirdi. 
     
</TEXT>
</DOC>
