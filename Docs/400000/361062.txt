<DOC>
<DOCNO> 361062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy08.html </URL>
<DATE> 2005/07/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Karamanlis, Rize'ye yayla şenliğine gelecek 
</HEADLINE>
<TEXT>

     Muhammet KAÇAR RİZE, DHA 

      YUNANİSTAN Başbakanı Kostas Karamanlis, 28 Ağustos tarihinde Başbakan Recep Tayyip Erdoğan’ın davetlisi olarak Rize’nin Güneysu ilçesine gelecek. 
     Başbakan Recep Tayyip Erdoğan’ın memleketi Rize'nin Güneysu ilçesi, Yunanistan Başbakanı Kostas Karamanlis’i ağırlayacak. 28 Ağustos tarihinde Güneysu’ya gelecek olan Karamanlis, burada Başbakan Recep Tayyip Erdoğan’ın Merkez Mahallesi’ndeki evinde iki gün kalacak. 
     Güneysu Belediye Başkanı Ahmet Minder, Başbakan Recep Tayyip Erdoğan’ın dün kendisini aradığını belirterek, Sayın Başbakanımız, Handüzü Yayla Şenliği’nin ne zaman yapılacağını sordu. 28 Ağustos pazar günü yapılacağını hatırlattım. O tarihte Yunanistan Başbakanı Sayın Kostas Karamanlis ile birlikte Güneysu’ya geleceğini söyledi'' dedi. 
     
     YOLLAR BETONLANIYOR 
     Yayla şenliğine Yunanistan Başbakanı Kostas Karamanlis’in katılacak olması nedeniyle hazırlıklar başlatıldı. İlçeye 18 kilometre uzaklıktaki yayla yolunun 5 kilometrelik bölümünün beton olduğunu belirten Güneysu Belediye Başkanı Ahmet Minder, kalan bölümün betonlanması için çalışma başlatıldığını söyledi. 
     Başkan Minder, Yunanistan Başbakanı Karamanlis’i ilçelerinde en iyi şekilde ağırlayacaklarını kaydederek, İki gün kalacağı ilçemizden çok iyi izlenimlerle ayrılması için elimizden geleni yapacağız. Misafirimizi en iyi şekilde ağırlayacağız. Özel yöre yemekleri ikram edeceğiz. Karadeniz mutfağının seçkin yemeklerini beğeneceğini umuyoruz'' diye konuştu. 
     
</TEXT>
</DOC>
