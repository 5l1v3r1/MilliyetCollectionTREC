<DOC>
<DOCNO> 367512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/asiy.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Ekim yolunda beklenmedik istifa 
</HEADLINE>
<TEXT>


AB ile müzakerelerin başlaması için kritik çalışmalara imza atan AB Genel Sekreteri Murat Sungar, istifa etti. Kulislere göre Sungar, 'AB konusundaki belirsizlik ortamından' rahatsızdı 

Utku Çakırözer - Ankara 


Türkiye'nin Avrupa Birliği AB ile tam üyelik müzakerelerine başlamasına ilişkin zorlu sürecin arkasındaki isimlerin başında yer alan AB Genel Sekreteri Büyükelçi Murat Sungar, görevinden istifa etti. Sungar, Dışişleri Bakanlığı'na verdiği istifa dilekçesinde, AB ile müzakerelerin başlayacağı 3 Ekim'den 3 gün öncesine denk gelen 30 Eylül itibariyle görevini bırakacağını resmen bildirdi. 

Emekliliğini de istedi 
1942 doğumlu Sungar, yaş haddinden emekliliğine 2 yıl bulunmasına rağmen emekliliğini de istedi. 
Dışişleri Bakanlığı kaynaklarından alınan bilgilere göre Sungar, 1 Ağustos'ta istifa mektubunu bakanlığa iletti. Avrupa Birliği Genel Sekreterliği'ndeki ABGS görevinden istifa ettiğini, Dışişleri Bakanlığı'ndan da emekliliğini istediğini belirten Sungar, istifa mektubunda ayrılış gerekçesini, "3 Ekim'de yeni bir dönemin başlaması nedeniyle siyasi otoriteye istediği ekiple birlikte çalışabilme imk nı vermek" olarak gösterdi. 
İstifasını Milliyet'e doğrulayan Sungar, kararına ilişkin açıklama yapmak istemediğini belirtti. Sungar'ın istifa dilekçesini vermeden önce Dışişleri Bakanı Abdullah Gül ve AB ile pazarlık masasına "Başmüzakereci" olarak oturacak Devlet Bakanı Ali Babacan'la da görüştüğü öğrenildi. 

Tavsiyesi dikkate alındı 
Ankara kulislerinde, Sungar'ın, hükümetin AB'nin gerektirdiği bazı düzenlemelerde eleştirilere konu olan yavaşlığından ve belirsizlik havasını dağıtmamasından da rahatsız olduğu konuşuldu. 
Sungar, AB'nin 17 Aralık'ta Türkiye ile müzakerelere başlama kararının ardından başlayan "başmüzakereci" arayışında hükümete yaptığı "Bu göreve bir bürokrat yerine siyasi iktidar üzerinde etkisi olabilecek siyasi bir isim getirilmesinde fayda var" tavsiyesiyle de dikkati çekmişti. Uzun arayış sonrasında AKP hükümeti, bu tavsiyeyi de dikkate alarak başmüzakerecilik görevine Babacan'ı getirdi. 
Sungar, AB ile müzakerelerin ayrı bir teşkilat ile ya da ABGS'nin kadro ve yetkiler açısından güçlendirilmesi yoluyla yürütülmesini içeren tasarıyı uzun süre önce hükümete iletti. 

AB yolunda kritik isim 
6 Şubat 2003'te AB Genel Sekreterliği görevine atanan Sungar, AB ile müzakerelerin açılmasında kritik öneme sahip bir bürokrat olarak tanınıyor. "Kopenhag siyasi kriterleri"nin karşılanması için son 2 yılda hayata geçirilen 5 yasa değişikliği ve bir Anayasa değişikliği paketinin hazırlıklarında Sungar'a bağlı ABGS önemli rol oynadı. Sungar, AB'nin Katılım Ortaklığı Belgesi'ne karşılık Türkiye'nin atacağı adımları içeren 900 sayfalık, Ulusal Program'ın mimarıydı. 

Belirsizlik endişesi 
Gül başkanlığında, İçişleri ve Adalet bakanlarının katılımıyla kurulan "Reform İzleme Grubu"na da aktif olarak katılan Sungar, AB ülkelerinin Ankara'daki büyükelçileriyle 1 yıldır düzenli olarak bir araya gelip Türkiye'deki reform süreci hakkında bilgi veriyordu. 
Brüksel'deki AB Komisyonu ve Ankara'daki Avrupalı büyükelçiler nezdinde taşıdığı ağırlık ve kazandığı saygınlık nedeniyle Sungar'ın istifasının AB ile ilişkilerde ses getirmesi bekleniyor. 
Dışişleri kulislerinde, Avrupa içinde Türkiye ile 3 Ekim'de müzakerelere başlama kararının yeniden tartışmaya açıldığı bir döneme denk gelen Sungar'ın istifasının Ankara-Brüksel ilişkilerindeki belirsizliği artırmasından endişe ediliyor. 

Caz dünyası da onu iyi tanıyor 

14 Şubat 1942'de Ankara'da doğan Murat Sungar, Ankara Üniversitesi Siyasal Bilgiler Fakültesi'nden mezun olduktan sonra ABD'deki Cincinnati Üniversitesi Uluslararası İlişkiler bölümünde master yaptı. 1970'te Dışişleri Bakanlığı'na giren Sungar, diplomasi kariyerinde Brüksel NATO , İslamabad, Washington, New York'da çeşitli seviyelerde görev yaptıktan sonra Yeni Delhi Büyükelçiliği'ne atandı. Dışişleri Bakanlığı Sözcülüğü de yapan Sungar, 1995-1997 arasında Tansu Çiller, Necmettin Erbakan ve Mesut Yılmaz'ın Başbakanlık Dış Politika Başdanışmanlığı'nı yürüttü. Türkiye'nin Cenevre'deki BM Ofisi Daimi Temsilciliği'ni de yürüten Sungar, diplomasi kariyeri öncesinde "Sweaters" süeterler adlı rock'n roll grubunun piyanistliğini yaptı. Grupta, Durul Gence, Burak Gürsel ve Alpay da vardı. Caz dünyasıyla sıcak ilişkileri olan Sungar, profesyonel düzeyde piyano çalıyor. 


</TEXT>
</DOC>
