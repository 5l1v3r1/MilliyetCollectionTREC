<DOC>
<DOCNO> 361405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy15.html </URL>
<DATE> 2005/07/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çocukların kobay olarak kullanılma iddiası Fatsa İlaç firması etkisi yok 
</HEADLINE>
<TEXT>

     AK Parti Grup Başkanvekili Eyüp Fatsa, TCK’da "insan üzerinde deney" yapılmasını düzenleyen maddede yasal boşluk nedeniyle değişiklik yapıldığını, herhangi bir ilaç firmasının etkisi olmadığını bildirdi. 
     Fatsa, yaptığı yazılı açıklamada, son günlerde bazı basın yayın organlarında "ilaç firmalarının devreye girmesiyle sağlıklı çocukların kobay olarak kullanılmasına izin veren kanun değişikliği yapıldığı"nın iddia edildiğini belirterek, bunların tamamen hayal ürünü olduğunu, gerçeği yansıtmadığını kaydetti. 
     TCK’nın "insan üzerinde deney" başlıklı 90. maddesinin Uluslararası Çocuk Hakları Sözleşmesi çerçevesinde hazırlandığını belirten Fatsa, bugüne kadar insan üzerinde ilaç araştırmasının herhangi bir cezai müeyyidesi olmadığını, Türkiye’de 100-150 dolar karşılığında bazı vatandaşların ilaç araştırmaları için birtakım deneylere tabi tutulduğunu bu konudaki yasal boşluk nedeniyle düzenleme yapmak zarureti doğduğunu ifade etti. 
     Yasanın bu maddesinde değişikliğin, Adalet Komisyonu ve TBMM Genel Kurulu’ndaki görüşmelerinde herhangi bir ilaç şirketinin etkisi sonucu yapılmadığını savunan Fatsa, yapılan değişikliğin, "mecburiyetten kaynaklandığını" vurguladı. 
     Düzenleme yapılırken, bir yandan insan sağlığını korumak, insan sağlığına zarar verici hastalıkların tedavisi için yapılan çalışmaların önünü açmak, halk arasında devasız olarak bilinen hastalıların tedavi edilebilmesine olanak sağlarken insanın dokunulmazlığı, saygınlığı ve şerefi üzerinde durmanın önemli olduğunu kaydeden Fatsa, "Bu dengenin bir tarafı hastalıklara deva bulmak ve bu hastalıklar için üretilen ilaçları denemek, diğer tarafı da insanı korumaktır" dedi. 
     Fatsa, "çocukların bilimsel deneyler amacıyla kullanılabileceği yönünde kamuoyunda yanlış bir endişeye yol açan ve milletvekillerini töhmet altında bırakan yanlış haberleri kabul etmediklerini, bunların başka amaçlara hizmet ettiği endişelerini halkla paylaşmak istediklerini" bildirdi. 
     
</TEXT>
</DOC>
