<DOC>
<DOCNO> 386977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur16.html </URL>
<DATE> 2005/10/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çatalca'da ölü bulunan kuşlarda kuş gribi çıkmadı 
</HEADLINE>
<TEXT>

     Tarım ve Köyişleri Bakanlığı Pendik Veteriner Kontrol ve Araştırma Enstitüsü Müdürü Muhammet Aksin, "Çatalca’dan kuş gribi şüphesiyle enstitümüze getirilen güvercin numuneleri negatif çıktı, kuş gribi tespit edilmedi" dedi. 
     Aksin, AA muhabirine yaptığı açıklamada, hafta başında Çatalca’da metruk bir evin bahçesinin yanındaki havuzun başında ölü bulunan ve "kuş gribi" şüphesiyle enstitüye getirilen 4 yabani güvercinin numuneleri üzerinde gerçekleştirdikleri incelemede sonucun negatif çıktığını söyledi. 
     "Bu numunelerde kuş gribi tespit edilmedi" diyen Aksin, ayrıca söz konusu güvercin numunelerinin yanı sıra Bayramoğlu’ndan ölü 1 çiftlik hindisi, Teşvikiye’den ölü 1 güvercinin şüphe üzerine enstitülerine getirildiğini, bu hayvanların da yapılan incelemesinde sonuçların negatif çıktığını bildirdi. 
     Aksin, Gebze, Küçükçekmece ve Kurtköy’den 1’er ölü güvercin, Tekirdağ, Edirne ve Yalova’dan 1’er ölü hindinin şüphe üzerine enstitülerine getirildiğini anlatarak, bunların laboratuvar incelemelerinin ise sürdüğünü kaydetti. 
     
</TEXT>
</DOC>
