<DOC>
<DOCNO> 350895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun07.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'nun kadınları İstanbul'da 
</HEADLINE>
<TEXT>


"Doğu'nun Kadınları İştarlar Kapımızda" isimli festival, Ortadoğu'nun önemli 25 kadın sanatçısını bir araya getiriyor 

Sema Aslan 

İstanbul, bugün başlayıp 17 Haziran'a kadar sürecek önemli bir festivale ev sahipliği ediyor. İran, Suriye, Irak, Lübnan, Birleşik Arap Emirlikleri, Bahreyn, Suudi Arabistan ve Mısır gibi ülkelerden kadın sanatçıları Türkiye'de ilk kez bir araya getiren, "Doğu'nun Kadınları İştarlar Kapımızda" isimli festival, şair Bejan Matur ve gazeteci Doğan Ertuğrul'un projesi. Festivalin organizasyonunu ise, İstanbul Belediyesi yapıyor. 
Festival kapsamında 25 kadın sanatçının katılımıyla film gösterimleri, konserler ve paneller gerçekleştirilecek, okuma ve söyleşiler yapılacak. Etkinliklerin tamamı ücretsiz olacak. 
Bu akşam saat 20.30'da Cemal Reşit Rey Konser Salonu'nda Lübnanlı sanatçı Jahide Wehbe'nin konseriyle açılacak ve 17 Haziran akşamı saat 21.00'de İranlı dünyaca ünlü etnik caz sanatçısı Sussan Deyhim konseriyle kapanacak olan festivalin konukları birbirinden renkli. 
Sanatçıların üretimlerinde, kendi coğrafyalarını yansıtmasına dikkat edilmiş. Ancak, sadece folklorik bir karakterle yetinmemelerine de özen gösterilmiş. Sözgelimi, Fransızca üreten bir Arap sanatçı, bu listede yer almıyor. 
Alt başlığı, "İştarlar Kapımızda" olan festivalin isminden referansla klişe haline gelmiş 'Doğulu kadın' tanımını ve imgesini sarsmayı amaçladıklarını söyleyen Bejan Matur, sözlerini şöyle sürdürüyor 
"İştar, Babil mitolojisinde gücü, bilgeliği ve gizemi temsil eder. Her ne kadar Ortadoğu'da var olan kadın kültürünün öncelikli belirleyicisi İslam kültürü olsa da bunun, içeriğinde antik kültürle ilgili ciddi bir öz taşıdığını düşünüyorum. Var olan düşünceden farklı olarak Ortadoğu'da güçlü ve canlı bir kadın kültürü var." 

Ülkelerinin yüz akları 

Geleneksel İran ve Horasan mistik müziğinin en önemli yorumcusu sayılan İranlı sanatçı Sima Bina etnik caz sanatçısı Reem Kelani Suudi Arabistan'ın ilk ve tek kadın yönetmeni Haifa Al Mansour çocukken ayrıldığı ülkesine 35 yıl sonra Amerikan işgalinin ardından dönen bir sanatçının gözlemleri ve yaşadıklarını anlatan "Harikalar Ülkesine Dönüş" filmiyle Iraklı sanatçı Maysoon Pachachi Kahire'de yaşayan üç genç kızın hik yesini ironik bir dille anlatan "En Güzel Zamanlar" filmiyle Hala Khalil Arap dünyasının starı Raghda Nana ile İranlı kadın yazarlar kuşağının önemli isimlerinden şair, kısa öykücü ve romancı Shiva Arastui katılımcılar arasında yer alıyor. 

Açılış Wehbe'yle 

Klasik Arap müziğinin en önemli seslerinden biri olan Lübnanlı sanatçı Jahide Wehbe, Arap dünyasının yeni divalarından biri olarak kabul ediliyor. Klasik repertuvarını Ümmü Gülsüm ve Fairouz Feyruz gibi divaların şarkılarından oluşturan Wehbe'nin, İbn-i Arabi ve Ömer Hayyam şiirlerinden yaptığı beste ve düzenlemeler büyük ilgi gördü. 


</TEXT>
</DOC>
