<DOC>
<DOCNO> 350360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy03.html </URL>
<DATE> 2005/06/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Öğretmen de bunu yaparsa... 
</HEADLINE>
<TEXT>

     Milli Eğitim Bakanlığı Dış İlişkiler Genel Müdürlüğü’nün, Avrupa Birliği’ni yanıltarak istenilen standartlara uymayan öğretmenleri "eğitim uzmanı" diye ilettiği ortaya çıktı. 
     MEB Dış İlişkiler Genel Müdürlüğü, yanlış belge düzenleyerek Avrupa Birliği’nin eğitim programlarını Türkiye’den yürüten Ulusal Ajans’ı yanılttı. AB’nin eğitim programlarından Socrates kapsamındaki Arion programı çerçevesinde Türkiye’ye ayrılan 110 kişilik kontenjana MEB Dış İlişkiler Genel Müdürlüğü’nün bildirdiği 9 kişiden 6’sının aranan kriterleri taşımadığı ortaya çıktı. "AB’ye üye ve aday ülkeler arasında eğitimde bilgi ve deneyim değişimi" öngören ve AB’deki eğitim programlarına birer haftalık sürelerle katılacak olan MEB temsilcilerinden 6’sının "eğitimde yönetici, karar verici, uzman, formatör ya da rehber öğretmen" kriterlerinin hiçbirine uymadığı görüldü. 
     
     YANLIŞLIĞA BAKANLIK DA ORTAK OLDU 

     Arion programına MEB’den başvuran personelden 5’i öğretmen olmasına karşın kendilerini "eğitim uzmanı" olarak gösterdi. Özlem Kalkan, Rukiye Doğan, Yücel Erturan, Hilal Akyüz ve Baki Sarı adlı öğretmenler formlara kadrolarını doğru yazmazken, formu doğru dolduran, ancak kriterlere diğerleri gibi uymayan Ahmet Sofuoğlu da Bakanlık’tan vize aldı. Dış İlişkiler Genel Müdür Yardımcısı Meral Hacıpaşaoğlu 6’sı öğretmen, ikisi uzman biri de yönetici olan toplam 9 kişinin formlarını onaylayarak Ulusal Ajans’a gönderdi. 
     
     ULUSAL AJANS KUŞKULANDI 

     Bakanlığın "yanlış bilgilendirmesi"ne karşın Ulusal Ajans konuya ilişkin Bakanlık’la yeniden bağlantıya geçti. 
     Ulusal Ajans, 10 Mayıs 2005 tarihli 8236 sayılı yazıyla Bakanlık’tan bildirilen kişilerin unvanları hakkında bilgi istedi. 
     Öte yandan Milli Eğitim Bakanlığı’nın geçen yılda aynı şekilde öğretmen olan birini "eğitim uzmanı" olarak AB’ye bildirdiği kaydedildi. Gül Mert isimli öğretmenin AB’ye "eğitim uzmanı" şeklinde takdim edildiği ve Mert’in geçen yıl "eğitim uzmanı" ünvanıyla AB ülkelerindeki eğitim programlarına katıldığı ortaya çıktı. 
     
</TEXT>
</DOC>
