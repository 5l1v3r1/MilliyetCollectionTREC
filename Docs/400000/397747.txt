<DOC>
<DOCNO> 397747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur42.html </URL>
<DATE> 2005/11/24/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Çubukçu Kadına yönelik şiddetle mücadele 'Onur' mücadelesidir 
</HEADLINE>
<TEXT>

     Devlet Bakanı Nimet Çubukçu, kadına yönelik şiddetle mücadelenin, ''onur mücadelesi'' olduğunu bildirdi. 
     Bakan Çubukçu, 25 Kasım ''Kadına Yönelik Şiddetin Ortadan Kaldırılması İçin Uluslararası Mücadele Günü'' dolayısıyla yaptığı yazılı açıklamada, BM Kadınlara Karşı Her Türlü Ayrımcılığın Önlenmesi Sözleşmesi'nin ışığı altında kadın-erkek eşitliğini sağlamak, her türlü cinsiyet ayrımcılığına ve şiddete karşı durmak yolunda alınan mesafeye toplumun tüm kesimleri ile ivme kazandırılması gerektiğini belirtti. 
     Kadına yönelik politikalarda yaşanan değişimin sadece yasal metinlerde kalmaması için toplum olarak her türlü şiddete karşı sıfır tolerans gösterilmesi gerektiğini ifade eden Bakan Çubukçu, Türkiye'nin, kadının ilerlemesi ve güçlendirilmesi amacıyla uluslararası alanda bir çok sözleşmeye imza koyduğuna, taahhütte bulunduğuna ve ulusal mevzuatında da bir çok önemli düzenlemeyi hayata geçirdiğine işaret etti. 
     
     ''TOPLUMSAL DUYARLILIK'' 
     Bakan Çubukçu, kadına yönelik şiddetin durdurulması için toplumsal duyarlılığın artması gerektiğini de vurguladığı açıklamasında şunları kaydetti 
     ''Kadına yönelik şiddetin ortadan kaldırılması, ilgili kurumlarımız ve sivil toplum örgütleri başta olmak üzere tüm tarafların katılımları ile ve bütüncül bir yaklaşımla ele alınmalıdır. Özellikle sivil toplum kuruluşları, meslek kuruluşları, üniversiteler ve medyanın önemli katkı ve destekleri söz konusudur. Tüm bu gelişmeler sonucunda, kamuoyunun giderek artan duyarlılığı, kadına yönelik şiddetin önlenmesine yönelik çabalarımızda bize güç vermektedir. 
     Kadına yönelik şiddetle mücadele bir onur mücadelesidir. Çok önemsediğim kadına yönelik şiddetle mücadele konusunda başlatılan girişimlerimizi, tüm tarafların işbirliği ile daha da ileri götüreceğimize inanıyorum. 
     Kadına yönelik şiddet konusunda toplumsal duyarlılık ve şiddetin doğal, gerektiğinde başvurulacak bir olgu olmaktan çıkarılmasına yönelik bilinç yükseltme çalışmaları ilerleyeceğimiz yolun temel taşları olacaktır. Yasal düzenlemelerin hayata geçirilmesi yolundaki çalışmalar, ancak kadına yönelik şiddettin temel insan hakları ihlali olduğunun farkına varılmış ve bu tutumu içselleştirmiş bir toplumda başarılı olacaktır.'' Bakan Çubukçu, açıklamasında, cinsiyet eşitsizliğinin olmadığı, şiddete karşı duyarlı ve bilinçli bir Türkiye ve kadınların hayatın her kesimine etkin ve eşit katılımının gerçekleşeceği bir yarın temenni ettiğini bildirdi. 
     
</TEXT>
</DOC>
