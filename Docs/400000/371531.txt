<DOC>
<DOCNO> 371531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur29.html </URL>
<DATE> 2005/08/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan "kene" uyarısı... 
</HEADLINE>
<TEXT>

     Sağlık Bakanlığı, özellikle yaz aylarında artış gösteren ve Kırım Kongo Kanamalı Ateşi gibi pek çok enfeksiyona neden olan kene ısırmalarıyla ilgili olarak vatandaşlara uyarılarda bulundu. 
     Sağlık Bakanlığı Refik Saydam Hıfzıssıhha Merkezi’nden yapılan yazılı açıklamada, yaz aylarında kenelerin yoğun olarak otlak, çalılık alanlar, ırmak ve vadilerde bulunduğuna dikkat çekilerek, bu alanlarda bulunanların daha sonra vücut yüzeyini dikkatlice kontrol etmeleri gerektiği belirtildi. Kenelerin kollara ve bacaklara tutunmasını önlemek için uzun kollu tişört giyilmesi, pantolonların paçalarının bot ya da çorapların içine sokulması önerildi. 
     Kenelerin yoğun olarak yaşadığı bölgelere gidilirken açık renk elbiseler giyilmesi gerektiği, böylece elbiselere tutunan kenelerin daha rahat görülebileceği belirtildi. 
     Açıklamaya göre, kanla beslenen ve hastalıkların insanlara bulaşmasına yol açan kenelerin taşıdığı hastalıklar arasında Q Humması, Kırım-Kongo Kanamalı Ateşi, Lyme hastalığı, Tularemi ve TBE yer alıyor. 
     Vücuda el ve yüz dışında "diethyltoluamide" içeren losyon ve elbiselere de "permethrin" sürülmesinin kenelerin yaklaşmalarını önleyebileceğine dikkat çekilen açıklamada, vücuda tutunan kenelerin hemen uzaklaştırılmalarının hastalıkların taşınma riskini azalttığı vurgulanarak, vatandaşlara şu uyarılarda bulunuldu 
     "Kenenin vücuttan uzaklaştırılma işlemi dikkatli yapılmalıdır. Bu iş için ince uçlu pens veya cımbız kullanılmalıdır. Eğer elle tutulacaksa eldiven giyilmeli veya parmaklar mendil veya kağıt havlu ile sarılmalıdır. Kene deri yüzeyine en yakın yerden tutulmalı ve düz olarak döndürmeden yavaşça çekilmelidir. Kenenin vücudu sıkılmamalı veya patlatılmamalıdır, çünkü vücut sıvıları enfeksiyon etkenlerini içerebilir. 
     Kene uzaklaştırıldıktan sonra ısırma bölgesinin dezenfekte edilmesi ve ellerin sabunla iyice yıkanması gerekiyor. Kenelerin uzaklaştırılmasında gazyağı, benzin gibi kimyasallar sürmek veya kibrit gibi ısı uygulanması, doğal salgılarını artırabilir ve hastalık etkenleri aktarma riskini artırabilir. Bu tarz uygulamalardan kaçınılmalıdır." 
     
</TEXT>
</DOC>
