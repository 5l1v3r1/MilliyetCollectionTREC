<DOC>
<DOCNO> 370359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur17.html </URL>
<DATE> 2005/08/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tarlada toprak çöktü, 15 metrelik çukur oluştu 
</HEADLINE>
<TEXT>

     Konya’nın Çumra İlçesi’nde, bir tarlada toprağın çökmesiyle 3 metre genişliğinde, 15 metre derinliğinde çukur oluştu. 
     AA muhabirinin edindiği bilgiye göre, ilçeye bağlı İçeriçumra Beldesi’nde, beldenin sulama kooperatifine ait sulama projesi sahasındaki tarlada sulama yapıldığı sırada, çöküntü oluştu. 
     Sulamayı yapan çiftçinin durumu fark etmesi ve yetkililere bildirmesinin ardından bölgeye sulama birliği, DSİ ve Konya Jeoloji Mühendisleri Odası’nın görevlileri, tarlada oluşan 3 metre genişliğinde ve 15 metre derinliğindeki çukurda inceleme yaptı. 
     
     ÇUKUR NEDEN OLUŞTU 
     Jeoloji Mühendisleri Odası JMO Konya Şubesi İkinci Başkanı Güler Göçmez, çukurun yeraltı suyunun çekilmesi nedeniyle oluştuğunu söyledi. 
     Jeolojik hareketliliğin devam edebileceğini, bu yüzden alanın koruma altına alınması gerektiğini ifade eden Göçmez, salma sulama yönteminin artık tamamen kaldırılmasını önerdi. 
     Konya Sulama Kooperatifleri Birliği Başkanı Şaban Güven ise vahşi sulama yönteminin, yeraltı sularını olumsuz etkilediğini belirterek, "En kısa zamanda damla sulama sistemine geçilmesi gerekiyor. Birçok çiftçi tarlasının çökmesinden korkar hale geldi" dedi. 
     Çukurun etrafı güvenlik şeridiyle çevrilirken, bölgede araştırmaların sürdüğü bildirildi. 
     
</TEXT>
</DOC>
