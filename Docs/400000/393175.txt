<DOC>
<DOCNO> 393175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur26.html </URL>
<DATE> 2005/11/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bayram arifesinde gelen mutluluk kısa sürdü 
</HEADLINE>
<TEXT>

     Konya’da 4 yıldır çocukları olmayan Çelik Çifti, uygulanan ilaç tedavisi sonrası sahip oldukları dört bebeği de kaybetmenin acısını yaşıyor. 
     Anne Emel Çelik 26 , AA muhabirine, dört yıldır devam eden tedavi sonrası hamile kaldığı ve arife günü heyecanla kucağına almaya hazırlandığı bebeklerini, art arda kaybettiğini söyledi. 
     Çelik, 4 yıl bekledikten sonra dünyaya dördüz bebekler getireceğini öğrendiğinde çok mutlu olduğunu belirterek, şöyle dedi 
     "Ancak mutluluğuma ilk gölge, hamileliğimin dördüncü ayında düştü. Doktorlar diğer bebeklerin yaşaması için birinin kalbinin durdurulması gerektiğini söyledi. Çok zor bir karar vererek diğer bebeklerimin yaşaması için bebeklerden birinin kalbinin durdurulmasına izin verdim." Hamileliğinin yedinci ayında sancılarının artması üzerine Doktor Faruk Sükan Kadın Doğum ve Çocuk Hastalıkları Hastanesi’ne kaldırıldığını ifade eden Çelik, bayram arifesinde hastanede yaptığı doğumda bebeklerden birisini daha kaybettiğini söyledi. Buna rağmen iki bebeği dünyaya getirdiği için çok mutlu olduğunu belirten Emel Çelik, çocuklarını kucağına alabilmenin sevinciyle tüm acılarını unuttuğunu kaydetti. 
     
     MUTLULUK, KISA SÜRDÜ 

     Arife günü dünyaya gelen bebeklerin kendisi ve eşi Erdinç Çelik için bir mutluluk kaynağı olduğunu belirten Emel Çelik şunları söyledi 
     "O gün dünyanın en mutlu insanı ve annesiydim. Uzun zamandır beklediğim annelik duygusunu tatmıştım. Erken doğdukları için kuvöze konulan bebeklerimi kucağıma alamasam da orada nefes aldıklarını bilmek bana yetiyordu. Arife günü gelen mutlulukla çifte bayram yaşayacağımı düşünürken, bayramın birinci günü beş saat arayla bebeklerimin öldüğünü öğrendim. " Eşinin şoför olarak çalıştığını maddi durumlarının iyi olmadığını bildiren Çelik, sözlerini şöyle sürdürdü 
     "Parasal sorunlar nedeniyle tedavi sürecinde de oldukça sıkıntılı günler yaşamıştık. Yaşadığım bu acıdan kurtulmak ve toparlanabilmek için zamana ihtiyacım var. Anne olmak istiyorum. Tedavi masrafı için yardımseverlerden destek bekliyorum." 
     
</TEXT>
</DOC>
