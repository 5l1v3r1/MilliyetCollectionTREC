<DOC>
<DOCNO> 355557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo03.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gonzales sesleri 
</HEADLINE>
<TEXT>


Galatasaray yabancıda rotayı Çizme'ye çevirdi. Sarı-Kırmızılılar'ın İnter'de fazla forma şansı bulamayan Arjantinli yıldızı istediği öğrenildi. Aslan, olumlu yanıt alması durumunda İtalyanlar'ın kapısını çalacak 


Yabancı transfer arayışlarını yoğun bir şekilde sürdüren Galatasaray, listesindeki yıldız adaylarının sayısını artırdı. 
Sarı - Kırmızılılar'ın son olarak Inter'in Arjantinli yıldızı Kily Gonzales için kolları sıvadığı öğrenildi. Eric Gerets'in de onaylamasının ardından Gonzales transferindeki girişimlerin başladığı bildirildi. Galatasaray cephesi ilk olarak futbolcunun menajeriyle bağlantıya geçerek, ortalama düşündükleri fiyat hakkında bilgi aldı. 

Sıcak bakıyor 
Kily Gonzales'in, Inter'de yeterince forma şansı bulamaması nedeniyle Sarı - Kırmızılı kulübe gelmeye sıcak baktığı iddia edildi. 
Arjantinli futbolcunun Galatasaray'ın önerisine "Evet" yanıtı vermesi durumunda gözler Inter'e çevrilecek ve bu futbolcunun bonservisi için Galatasaray, İtalyan Kulübü'nün kapısını çalacak. 
Inter'in geçtiğimiz sezon oynadığı 14 lig, 5 kupa ve 2 Avrupa Kupası maçında şans bulan Gonzales, hiç gol atma şansı bulamazken, ligdeki 942 dakika içinde sarı ve kırmızı kart da görmedi. 

Bülent'e forma yok 

Türk futbolu ve Galatasaray'ın emektar ismi Bülent Korkmaz'ın Sarı - Kırmızılı takımdaki futbolculuk kariyerinin sona erdiği bildirildi. Yönetimin tüm çağrılarına karşın görüşmeye gitmeyen tecrübeli futbolcunun bugünkü açılışta yer almayacağı bildirildi. Bülent'e antrenmana katılmak için tesislere gitmesi durumunda "Hayır" yanıtının verileceği iddia edildi. 
Emektar oyuncuyu teknik direktör kursları için Avrupa'ya göndermeye hazırlanan Sarı - Kırmılılılar, jübile dışındaki hiçbir talebe olumlu yanıt vermeyeceği de vurgulandı. 
Bu arada Bülent Korkmaz'ın, Raşit Çetiner'den boşalan Ümit Milli Takım teknik patronluğuna geçme şansı da azaldı. Milli Takım Teknik Direktörlüğü'ne getirilen Fatih Terim'in, tüm birimleri kendi ekibinden oluşturacak. 
Bülent Korkmaz'ın bu gelişmelerin ardından nasıl bir karar vereceği merak konusu oldu. 

Aslan kolları sıvıyor 

Galatasaray yeni sezon hazırlıklarına bugünden itibaren başlayacak. Sarı - Kırmızılılar, Teknik Direktör Eric Gerets yönetiminde Florya'da toplanacak. Belçikalı teknik adam futbolcularıyla tanışma toplantısı düzenleyecek ve yeni sezondaki beklentilerini açıklayacak. İzinli futbolcuların katılmayacağı ilk gün randevusu tek antrenmanla sona erecek. 
Sarı - Kırmızılı takım 1 Temmuz'da Hollanda'da yapılacak olan yeni sezon kampı öncesinde Florya Tesisleri'nde günde iki antrenmanla hazırlıklarını sürdürecek. 
Bu arada Galatasaray yönetimi, teknik heyet ve futbolcular bu akşam Volkan Aslan'ın düğününe katılacak. Yıldız futbolcu, uzun bir süredir birlikte olduğu Merve Ata ile hayatını birleştirecek. 

Song'a balayı izni 

Yeni sezonda Sarı - Kırmızılı formayı giyeceğini müjdeleyerek Galatasaraylı yöneticilerin yüreğine su serpen Song ülkesinde dünya evine girdi. Kamerunlu yıldız, uzun bir süredir birlikte yaşadığı ve bir çocuk sahibi olduğu nişanlısıyla Kamerun'da düzenlenen törenle evlendi. Teknik Direktör Eric Gerets'in, Song'a özel izin verdiği öğrenildi. Yıldız futbolcu önümüzdeki hafta içinde İstanbul'a gelip, takımla birlikte çalışmalara başlayacak. 

Teklif yağmuru 

Yönetim kararıyla Galatasaray'dan ayrılan Hakan Ünsal, Gaziantepspor ve Çaykur Rizespor ile görüşmelerinin sürdüğünü açıkladı. Galatasaray'dan sorunsuz ayrıldığını belirten yıldız futbolcu, "Çok sevdiğim takımımda futbol hayatıma devam etmek istiyordum ama olmadı. Şu anda Çaykur Rizespor ve Gaziantepspor ile temas halindeyim. Bir hafta içinde 2 takımdan birini tercih edeceğim" ifadelerini kullandı. 

Insua pazarlıkları 

MEHMET ÇİFTÇİ 

Sarı - Kırmızılı yönetimin uzun bir süredir peşinden koştuğu Insua için kulübü İndependiente ile resmi görüşmelere başladığı iddia edildi. Arjantin'de yayınlanan Ole Gazetesi, Sarı - Kırmızılılar'ın uluslararası menajerlik şirketi Logosport'u devreye sokarak, bonservis pazarlıklarına başladığını yazdı. Haberde, İnsua'nın bonservisinin yaklaşık 4 milyon doları bulduğu ve iki kulübün uzlaşma noktası aradığı bildirildi. 
Bu arada Galatasaray Yönetimi, Figo cephesinden olumlu bir yanıt gelmemesi üzerine Milanlı Rui Costa'ya ağırlık verme kararı aldı. 

Hollanda programı 

Sarı - Kırmızılı takımın 1 Temmuz'dan itibaren 15 gün kamp yapacağı Hollanda'daki hazırlık programı netleşti. Çalışmalarını Amsterdam'a 90 kilometre uzaklıktaki Hoenderloo'da sürdürecek Sarı - Kırmızılılar, 6 Temmuz Çarşamba Panningen, 9 Temmuz Cumartesi B.Dortmund, 12 Temmuz Salı Roda ve 15 Temmuz Cuma Heusden takımlarıyla hazırlık maçı yapacak. 

Tomas imza vermedi 

Hırvat yıldız, yönetimle iki gün süren pazarlık sonucunda sözleşmesini uzatma zemini bulamadı 

ERHAN TELLİ 

Stepjhan Tomas ile Galatasaray yönetimi arasında yapılan iki günlük görüşmelerin ardından anlaşma sağlanamadı. Bir yıl sonra mukavelesi sona erecek olan tecrübeli savunma oyuncusuna sadece 200 bin Euro zam yapılmakla yetinildi. Yönetim Tomas'ın "Şu anda bir yıl daha sözleşmem var. Bu sözleşmeyi uzatalım" teklifine sıcak bakmadı. 
Tomas geçtiğimiz sene Galatasaray'a yıllık 500 bin Euro'luk ücretle imza atarken, "Gelecek yıl performansına göre bunu artırırız" sözünü almıştı. Bu sözü hatırlatan Tomas ücretinin yükseltilmesini talep etti. Yönetim ise bu isteği haklı buldu ve 200 bin Euro'luk garanti ücret önerdi. 
Tomas ise yönetim ile yaptığı görüşme sonunda "O zaman sözleşmemin sonuna kadar oynarım. Ancak Ocak ayında sizden yeni bir teklif gelmezse başka takımlarla görüşebilirim. Ancak sözleşmem sona erinceye kadar herşeyimi Galatasaray için vereceğim" diye konuştu. 


</TEXT>
</DOC>
