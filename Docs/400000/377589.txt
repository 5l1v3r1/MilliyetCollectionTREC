<DOC>
<DOCNO> 377589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur21.html </URL>
<DATE> 2005/09/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kızılay, Telafer'e yardım gönderdi... 
</HEADLINE>
<TEXT>

     Kızılay'ın 5 TIR ve tam donanımlı haberleşme aracından oluşan insani yardım malzemesi taşıyan konvoyu, 16 personelle birlikte, Irak'ın Telafer kentine gitmek üzere yola çıktı. 
     Kızılay Etimesgut Merkez Depo ve Atölyeler Müdürlüğü'nde, konvoyu uğurlamak üzere tören düzenlendi. 
     Törende konuşan Kızılay Genel Müdürü Ömer Taşlı, Irak'ın Telafer kentinde meydana gelen askeri operasyonlar nedeniyle, Dışişleri Bakanlığı, Türk İşbirliği ve Kalkınma İdaresi Başkanlığı TİKA ve Türk Kızılayı'nın işbirliğiyle bölgeye yardım gönderilmesine karar verildiğini söyledi. 
     Yardım kapsamında, içinde gıda paketleri, çadır, somya, gaz lambası, gaz ocağı ve klor tabletlerinin bulunduğu 5 TIR, 2 tam donanımlı haberleşme aracının, 16 personelle birlikte yola çıkarılacağını kaydeden Taşlı, yardımın maliyetinin 358 bin dolar olduğunu bildirdi. 
     Ömer Taşlı, Birleşmiş Milletler, Uluslararası Kızılhaç-Kızılay Dernekleri Federasyonu gibi tüm uluslararası yardım kuruluşlarını, Irak'ta yaşayan sivil halk üzerindeki büyük trajediyi azaltmak ve sivil halkın acılarını dindirmek için harekete geçmeye çağırdı. 
     
     SİLAHLI GRUPLARA ÇAĞRI 
     Telafer'de, elinde silah bulunanlardan, gönderilen Kızılay konvoyuna ve çadırlarına saygı göstermesini ve yardımları engellememelerini de isteyen Taşlı, şu anda orada elinde silah bulunanların bazılarının, geçmişte Kızılay'ın kamplarında barındıklarını unutmamaları gerektiğini kaydetti. 
     Taşlı'nın konuşmasının ardından, Telafer'e gitmek üzere başvuran gönüllüler arasından seçilen 16 kişilik Kızılay ekibi, aileleri ve Kızılay yetkilileriyle vedalaşarak yola çıktı. 
     Babalarını Telafer'e gönderen çocuklardan kimi gözyaşlarını tutamazken, bazı çocuklar da alkışlarla konvoyu uğurladılar. 
     Kızılay'ın yardım konvoyunun içinde, 3 bin 500 koli gıda, 200 çadır, 200 somya, 200 koli beşlik şilte, 34 koli gaz lambası, 125 koli gaz ocağı, 83 koli klor tableti bulunuyor. 
     
     KIZILAY, ABD'YE DE YARDIM GÖNDERECEK 
     Bu arada, Türk Kızılayı, ABD'nin güneyini vuran Katrina Kasırgası'ndan en çok etkilenen New Orleans kentine de yardım gönderecek. 
     ABD Kızılhaçı'nın isteği üzerine bölgeye gidecek Kızılay personeli, kentte kurulan kamplarda sorumluluk alacak. 
     ABD'ye yapılacak yardımın, gelecek hafta yola çıkarılması planlanıyor. 
     
</TEXT>
</DOC>
