<DOC>
<DOCNO> 370992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur26.html </URL>
<DATE> 2005/08/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Cerrah Eğlence mekanları kurallara uymazsa uyacak duruma getiririm 
</HEADLINE>
<TEXT>

     İstanbul Emniyet Müdürü Celalettin Cerrah, yüksek sesle müzik yayını yapan eğlence mekanlarının kurallara uyması gerektiğini belirterek, "Kurallara riayet etmezlerse, edecek duruma getireceğim" dedi. 
     İstanbul Emniyet Müdürlüğü’nün Vatan Caddesi’ndeki yerleşkesinde bulunan makamında basın mensuplarının güncel konulara ilişkin sorularını yanıtlayan Cerrah, bugün bir gazetede sağlığıyla ilgili çıkan yazının, yanlış anlaşılmadan kaynaklanmış olabileceğini söyledi. 
     Cerrah, "Çok şükür demir gibiyim. Herhangi bir rahatsızlığım yok. 
     İstanbul’a hizmet etmeyi sürdüreceğim. Beni seven dostlarım, herhalde çok çalıştığımdan, istirahat edemediğimden endişeye kapılmış olacaklar ki, böyle söylentiler çıktı. Bu haberden sonra birçok dostum arayarak beni düşündüğünü gösterdi" dedi. 
     Formula 1 Türkiye Grand Prix’si için gelen misafirlerin kalacağı şehir merkezi ve oteller ile İstanbul Park’a gidiş ve geliş güzergahlarındaki güvenlik önlemlerinin kendileri tarafından alındığını hatırlatan Cerrah, önlemlerin, NATO Zirvesi sırasında alınan önlemlerin bir benzeri olduğunu tekrarlayarak, "Bütün dünya, güvenlik yönünden Türkiye’nin iyi bir ülke, İstanbul’un iyi bir şehir olduğunu görecek" diye konuştu. 
     Cerrah, yarışı kimin kazanacağına ilişkin soru üzerine, "Schumacher kazanır gibi... Gönlümden o geçiyor" dedi. 
     
     GÜRÜLTÜ KİRLİLİĞİ 
     Bir basın mensubunun sorusu üzerine, İstanbul’da gürültü kirliliği olduğunu söyleyen Cerrah, eğlence merkezlerinin müzik yayını sesini diğer vatandaşları rahatsız etmeyecek ölçüde değerlendirmesi gerektiğini belirtti. 
     Eğlence merkezlerinin çevresinde cuma, cumartesi ve pazar günleri gezmenin ve uyumanın imkansız olduğunu söyleyen Cerrah, şöyle konuştu 
     "Eğlence merkezlerindeki müzik yayını sesi, sabah saat 04.00’lere kadar sürüyor. Üniversite sınavının olduğu günün önceki gecesi öğrenci velileri, 155 Polis İmdat hattını kilitledi. Geçen hafta da Üsküdar’dan, Çengelköy’den 155’e çok sayıda ihbar geldi. Bizim görevimiz olmamasına rağmen müdahale ederek ikazda bulunduk. İkazımıza rağmen gürültü devam etti. Biz de burada durmak suretiyle, ekip bulundurmak suretiyle müzik yayını sesini gürültü yaratmayacak şekilde tutmaya çalıştık. Polisin, gece saat 24.00’den sonra gürültüyü men etme yetkisi vardır. 2004 yılında eğlence merkezlerine ruhsat verme yetkisi belediyelere geçti. Bu nedenle kapatma yetkisi belediyelerde. 
     Polis, konuyla ilgili tutanak tutar, belediyeye bildirir. Nitekim, o eğlence merkezi için de bunu yaptık. Bin kişi eğlenecek tamam, başımızın üzerinde yeri var ama, eğlence merkezleri para kazanacak diye eğlenirken vatandaşları rahatsız etme hakları yok. Kurallara riayet etmelidir. Etmezlerse, edecek duruma getireceğim." 
     
     STADLARDAKİ GÜVENLİK 
     Stadlarda alınacak güvenlik önlemleri nedeniyle daha önce yaptığı bir konuşmadaki çıkışı hatırlatılan Cerrah, stadlarda alınacak güvenlik önlemlerine ilişkin bir öneri sunduğunu söyledi. 
     Cerrah, İngiltere’de stadlardaki güvenliğin, sadece 150 polis tarafından sağlandığını, görevlendirilen diğer kişilerin istirahatli polis memurlarından oluştuğunu, bunlara da ücret ödendiğini bildirdi. 
     Türkiye’de de bu uygulamanın yapılarak, stadlardaki güvenlik önlemleri için istirahatli polislerin kullanılmasını istediğini, ücretlerinin de havuzdan ödenmesini teklif ettiğini belirten Cerrah, şunları kaydetti 
     "Orada dedim ki resmi polislerden bir tim vereyim. İstirahatli görevliler stadlardaki güvenliği sağlasın. Yakalanan ya da yasal işlem yapılacak kişi varsa bu resmi polislere getirsinler işlem yapılsın. 12 milyon nüfusu bulunan bir şehirde, 40-50 bin kişi maç izlesin diye gerektiği zaman 3 bin, 3 bin 500 polis görevlendiriyoruz. Peki, 12 milyonun hiç mi hakkı yok Asayiş polisini maçta görevlendirmek istemiyorum. Ayrıca, bu uygulamanın bütün vilayetlerde yapılmasını önerdim. Çünkü, o illerin de amatör ya da profesyonel ligde oynayan takımları var, maç var. Sadece İstanbul polisini düşünmedim. Türkiye Futbol Federasyonu bu öneriye ılımlı bakıyor. Meslektaşlarımdan da bu açıklamamdan sonra çok sayıda olumlu mesaj aldım." 
     
     "YOLDA BENİM ARABAMI GEÇEN ÇOK SÜRÜCÜ VAR" 
     E-5 Karayolu’nda trafiği tehlikeye düşüren bir araç sürücüsünü yakalatması hatırlatılan Cerrah, önce olayı anlattı. 
     Sivil bir araçla seyir halindeyken yanından hızla geçen lüks bir otomobil sürücüsünün diğer araçların arasında zikzak çizerek hızla gittiğini belirten Cerrah, "Trafiğin güvenliğini tehlikeye düşürdüğü gerekçesiyle bildirdim. Arkadaşlar daha sonra yakalamış. Hakkında da bazı aramalar çıktı zaten. Vatandaş olsam da aynısını yapardım. Burada polislikten ziyade vatandaşlık görevimi yaptım. Yolda benim arabamı geçen çok sürücü var. Kurallara uyan sürücülerle bir sorunum yok" dedi. 
     
</TEXT>
</DOC>
