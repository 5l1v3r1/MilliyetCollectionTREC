<DOC>
<DOCNO> 353991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko10.html </URL>
<DATE> 2005/06/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Arçelik, Rusya'daki yatırımını artıracak... 
</HEADLINE>
<TEXT>

     Arçelik A.Ş, Rusya Federasyonu'nda yapılacak dayanıklı tüketim mamulleri yatırımını, buzdolabı üretimini de kapsayacak şekilde artırma kararı aldı. 
     Arçelik'ten İMKB'ye gönderilen açıklamada, 16 Temmuz 2004 tarihli yönetim kurulu toplantısında, Rusya Federasyonu'nda yapılacak dayanıklı tüketim mamulleri üretimi için yönetime verilen toplam yatırım yetki tutarının 50.8 milyon avro olarak belirlendiği ve 37.5 milyon avro tutarındaki birinci faz ana yatırımın tamamlanmasının ardından seri üretime geçilmesinin kararlaştırıldığı anımsatıldı. 
     Pazardaki gelişmelerin ve oluşan fırsatların değerlendirilmesi amacıyla çamaşır makinesinin yanı sıra buzdolabı üretimine de geçilmesine karar verildiği aktarılan açıklamada, ''Rusya Federasyonu'nda yapılacak toplam yatırım tutarı, yeni yatırım kararıyla birlikte artmıştır. Bu nedenle şirket yönetimine verilen yetkinin, yatırım toplam tutarının 58 milyon avroya yükseltilmesine, birinci faz ana yatırımın tutarının ise 52.8 milyon avroya yükseltilmesine karar verilmiştir.'' Açıklamada, ilave yatırımın asgari yüzde 50'lik kısmının dış finansmanla sağlanmasının planlandığı kaydedildi. 
     
</TEXT>
</DOC>
