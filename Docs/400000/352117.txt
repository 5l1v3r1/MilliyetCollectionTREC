<DOC>
<DOCNO> 352117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun07.html </URL>
<DATE> 2005/06/15/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Chavez Hayatıma kastedenlere kanmayın... 
</HEADLINE>
<TEXT>

     Venezuela Devlet Başkanı Hugo Chavez, düşmanlarının ordudaki bazı birimleri kışkırttığını ve kendisine yönelik suikast planları yapıldığını söyledi. 
     Caracas'taki askeri üste konuşma yapan Chavez, 24 Haziran'da planlanan askeri geçit töreni sırasında kendisine saldırı düzenleneceği bilgisine ulaştıklarını ve bu nedenle töreni iptal ettiklerini belirtti. 
     Chavez, ''Carabobo Alanı'ndaki suikast planı ortaya çıkarıldı. Kanıt güçlü, risk oldukça yüksek'' dedi. 
     Suikastin kim veya kimler tarafından planlandığı konusunda bilgi vermeyen Chavez, silahlı kuvvetlerin plana dahil olmadığını belirtti. 
     Chavez, askerleri, tetikte olmaya ve kendilerini bölmeye çalışan ülke içi ve dışı güçlere karşı gelmeye çağırarak, ''Hayatıma kastedenlere kanmayın'' dedi. 
     Küba lideri Fidel Castro ile yakınlığıyla bilinen Venezuela Devlet Başkanı Chavez, ABD'nin Venezuela'da rejimi değiştirme ve kendisini öldürme planları yaptığını daha önceki açıklamalarında iddia etmişti. 
     Chavez tarafından, ABD'nin suikast planlarına ortak olmakla suçlanan muhalefet, Venezuela Devlet Başkanı'nın, bu iddiayla, ülkenin diğer sorunlarını gündem dışı bırakmaya çalıştığını ileri sürüyor. 
     
</TEXT>
</DOC>
