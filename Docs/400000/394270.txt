<DOC>
<DOCNO> 394270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/siyaset/axsiy02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk beynimizde' 
</HEADLINE>
<TEXT>


Genelkurmay, KKK brövesinden Atatürk resminin kaldırılmasının eleştirilmesini yanıtladı "Atatürk'ün resmi, her rütbedeki personelin kalbinin üstünde taşıdığı rozette yer alır" 

ANKARA Milliyet 


Genelkurmay Başkanlığı Genel Sekreterliği, Kara Kuvvetleri Komutanlığı brövesinde yapılan ve bazı kesimlerce eleştirilen bröve değişikliğini, "Türk Silahlı Kuvvetleri personelinin esasen beyninde ve davranışlarında yer alan Atatürk'ün simgesel resminin, Türk bayrağıyla bütünleşik olarak her rütbedeki personelin kalbinin üstünde taşıdığı ayrı ve özel bir rozette yer aldığı, üniformanın ayrılmaz bir parçası olarak taşındığı gözlerden kaçmamalı" sözleriyle değerlendirdi. 
Yeni brövede eskisinde yer alan "Atatürk Kocatepe'de" figürünün bulunmaması nedeniyle basındaki haberler çerçevesinde üzücü yorumlar yapıldığı kaydedilen açıklamada şöyle denildi 
"Türk Silahlı Kuvvetleri'nde semboller 4.5 x 5.5 cm. ebadında, ait olduğu birliğin özelliklerini ifade eden yıldız, rakam ve diğer şekillerden oluşmaktadır. TSK'da birlik sembollerinin belli bir standarda kavuşturulması çalışmaları sürdürülmektedir. Genel olarak alay, tugay, tümen birlik sembolleri kaldırılmış, kolordu ve daha üst seviye birlik sembolleri genel hatlarında standart olacak şekilde belirlenmiştir. Bu çalışma içinde Kara Kuvvetleri Komutanlığı birlik sembolü de yeniden düzenlenerek, geçen ay sonunda kullanılmaya başlamıştır. 
Değiştirilen birlik sembolü, sadece Kara Kuvvetleri Kararg hı'nda görevli askeri personel tarafından takılan, üzerinde ok, namlu, yay, mızrak, tank, top ve benzeri gibi 15 ayrı simge arasında ayırt edilmesi güç olan küçük bir Atatürk Kocatepe'de simgesini ihtiva etmekteydi. Yeni sembolde Kara Kuvvetleri Komutanlığı'nı, Genelkurmay Başkanlığı sembolünde de aynen yer alan çapraz kılıç ve miğfer temsil etmektedir. Diğer kuvvet komutanlıkları sembollerinde de kuvvet özelliklerini yansıtan simgeler yer almaktadır. Bu gerçekleri bilmeden yapılan haksız eleştirileri, Ulu Ata'mıza milletçe duyduğumuz sevginin tezahürü olarak gördüğümüzü kamuoyuna saygıyla duyuruyoruz." 

Öymen Yadırgadık 
İzmir'de Karşıyaka ilçe örgütünün düzenlediği yemekte konuşan CHP Genel Başkan Yardımcısı Onur Öymen, Kara Kuvvetleri Komutanlığı'nın bröve değişikliğine tepki göstererek, "Atatürk'ün resminin indirilmesini içimize sindiremiyoruz. Yapılanı yadırgadık. Sebep ne olursa olsun karşıyız" dedi. Ankara'da da Mahir Akkar isimli vatandaş, yeni bröveden Atatürk figürünün çıkarılmasına ilişkin işlemin iptali istemiyle Yüksek Askeri Mahkemesi'nde dava açtı. CHP İzmir Milletvekili Ahmet Ersin, Milli Savunma Bakanı Vecdi Gönül'e, "Kara Kuvvetleri Komutanlığı brövesinden Atatürk resminin çıkarılması fikri sizin mi " diye sordu. 




</TEXT>
</DOC>
