<DOC>
<DOCNO> 359517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/axgun01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müze eğilimi güçleniyor 
</HEADLINE>
<TEXT>


Madımak Oteli'nin müze yapılması için imza kampanyası başlatıldı. CHP, konuyu kanun teklifi olarak Meclis'e sundu, Kültür Bakanı yeşil ışık yaktı yazarlar "Müze olsun" dedi 

ÖMER ERBİL İstanbul 

Sivas'ta 37 kişinin öldüğü Madımak Oteli'nin müze yapılması yönündeki teklife kamuoyundan olumlu tepki geldi. Kültür ve Turizm Bakanı Atilla Koç da, öneriye yeşil ışık yakarak, "Bana mesele intikal ettirilir, ben de yetkililere gerekli emri verir, çalışmalar yaptırırım. Bana intikal eden bir hadise yok. Hiçbir mevzuda şahsi görüş sunmuyorum. Altının kebapçı olmasıyla da ilgilenmiyorum" dedi. 
Hükümette ise bu konuda zikzak ve çokseslilik sürüyor. 2 Temmuz'da "Madımak Oteli kardeşlik ve barış müzesi olabilir" diyen Devlet Bakanı Abdüllatif Şener, 6 Temmuz'da kabul ettiği Alevi ve Bektaşi temsilcilerine, "Müze için ön çalışmaya ihtiyaç var" demişti. 

Soru önergesi verildi 
Madımak'ın müze yapılması için federasyon topladığı imzaları, Cumhurbaşkanı Ahmet Necdet Sezer ve siyasi partilerin temsilcilerine dilekçelerle gönderdi. CHP Erzincan Milletvekili Erol Tınastepe Koç'a soru önergesi verirken, CHP İstanbul Milletvekili Berhan Şimşek de Meclis'te basın toplantısı yaparak konuyu kanun teklifi olarak TBMM Başkanlığı'na sundu. Şimşek, Koç'a da şu çağrıda bulundu 

İmza toplandı 
"Otelin müze olması için başlatılan bir imza kampanyası var. Bunu dikkate alarak, bu insanlık ayıbını sona erdirmek için vermiş olduğumuz kanun teklifiyle, otelin özel mülkiyette bulunması nedeniyle, sahibinin rızası alınıp bedeli ödenerek kamulaştırılması ve müzeye dönüştürülmesi için Kültür ve Turizm Bakanlığı yetkili kılınmaktadır. Otelin müzeye dönüştürülmesi, Sivas'ın ve halkının bu vahşetle anılmasını önleyecek ve vicdanları rahatlatacaktır." 
Teklifin TBMM Başkanlığı'na sunulmasının ardından basında pek çok köşe yazarı da bu teklife destek verdi 

'Müze olsun' 
Melik Aşık Milliyet Alevi örgütleri otelin kültür merkezi ve müze yapılması için Başbakan ve Cumhurbaşkanı'na başvurdu. Devletin özür borcu var Sivas'a, unutulmamalı. 
Ahmet Hakan Hürriyet Madımak müze olmalı. Kapısına 'Hiçbir kutsal dava 37 kişinin öldürülmesine gerekçe olamaz' yazılmalı. 
Can Dündar Milliyet Müze herkesin susarak oturduğu bir katliamı gözler önüne serecek ve hepimizi o acıların dersine sokacaktır. Vahşetin tekrarını, yargıdan çok, bu vicdan dersi engelleyecektir. 
Hakan Akpınar Halka ve Olaylara Tercüman 500 yıl önce İspanya'dan kaçan Yahudilere kucak açarak, onlara havralar kuran, Fener Rum Patrikhanesi'nin kiliselerine sahip çıkan Türk halkı, özünde kendisiyle aynı değerleri taşıyan kendi öz evlatlarına karşı neden hoşgörüsüz olsun ki 
Derya Sazak Milliyet Madımak müze olsun ki, Solingen'deki gibi bu utanç ve insanlık trajedisi unutulmasın. 

'Biz de yapabiliriz' 
Alevi Bektaşi Federasyonu Genel Sekreteri Attila Erden ise, devletin yapmaması durumunda özel müze girişiminde bulunacaklarını söyledi. Erden, "Devlet kamulaştırmayı yapar ve bize devrederse müze çalışmalarını biz de yürütebiliriz. Ancak bunların hiçbirini yerine getirmezse federasyon olarak özel müze girişimlerimiz olacak" ifadesini kullandı. 

Özel müze nasıl kurulur 

Özel müzeler, 22 Ocak 1984'te Resmi Gazete'de yayımlanan yönetmeliğe göre açılıyor. Yönetmeliğin 4. maddesinde "Bakanlıklar, kamu kurum ve kuruluşları, gerçek ve tüzel kişilerle vakıflar, Kültür Bakanlığı'ndan izin almak şartıyla, kendi hizmet konularının veya amaçlarının gerçekleştirilmesi için kültür ve tabiat varlığından oluşan koleksiyonlar meydana getirebilir ve özel müzeler kurabilirler" deniliyor. Özel müze kurmak isteyenlerin, müzenin kuruluş amaçları ve faaliyet konularını belirten bir yazı ile Kültür Bakanlığı'na başvurması gerekiyor. Müze olarak kullanılacak binanın 1 100 ölçekli planı, binanın adresi ile tapu kaydı örneği, kiralık binada müze olmaz isteniyor. Ayrıca mevcut kültür ve tabiat varlıklarının sıra numarası, adı, cinsi ve ölçülerini belirtir bir listesi, tüzel kişilerin yetkili organlarından alınmış karar veya onay, müstakil bir yapı veya ayrı bir bölüm olması, mevcut kültür ve tabiat varlıklarının teşhirine, depolanmasına ve grup ziyaretlerine uygun olması şartı aranıyor. 


</TEXT>
</DOC>
