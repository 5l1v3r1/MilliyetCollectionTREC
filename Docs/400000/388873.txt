<DOC>
<DOCNO> 388873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur25.html </URL>
<DATE> 2005/10/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbul'da uyuşturucu operasyonu 1 ton 51 kilogram eroin ele geçirildi 
</HEADLINE>
<TEXT>

     İstanbul Emniyet Müdürü Celalettin Cerrah, Silivri, Bakırköy, Bahçelievler ve Avcılar'da yapılan eş zamanlı operasyonda 1 ton 51 kilogram eroin ele geçirildiğini ve 9 kişinin gözaltına alındığını bildirdi. 
     Narkotik Şube Müdürlüğü'nde basın açıklaması yapan Cerrah, bu şube ekiplerinin uyuşturucu kaçakçılarına yönelik 5 aydır sürdürdükleri çalışmaların neticesinde büyük bir operasyona imza attıklarını ifade etti. 
     Cerrah, "Florya Planlı Operasyonu" adı altında Silivri, Bakırköy, Bahçelievler ve Avcılar'da 21 Ekim 2005 tarihinde uyuşturucu kaçakçılarına yönelik gerçekleştirilen eş zamanlı operasyonlarda 1 ton 51 kilogram eroin ele geçirildiğini ve 9 şüphelinin gözaltına alındığını bildirdi. 
     Cerrah, gözaltına alınan kişilerin üzerlerinde ve adreslerinde yapılan aramalarda ise uyuşturucu paketlemesinde kullanılan pres makinesi, bol miktarda ambalaj malzemesi, 1'i ruhsatsız 5 tabanca ile uyuşturucudan elde edildiği düşünülen 152 bin Avro ve 29 bin ABD Doları ele geçirildiğini belirtti. 
     Celalettin Cerrah, "İstanbul'daki öğrencilerimizi ve gençlerimizi uyuşturucuya alıştıracak olan şebekeye büyük bir darbe vuruldu. Bu yüzden ben Narkotik Şube'deki arkadaşlarımı kutluyorum. Uyuşturucu tacirleri şunu bilmeli ki bunlara asla müsaade edilmeyeceği gibi yakalanarak adli makamlara teslim edileceklerdir" dedi. 
     Açıklamanın ardından gazetecilerin sorularını cevaplandıran Emniyet Müdürü Cerrah, "operasyona neden Florya adı verildiğine" ilişkin bir soru üzerine uyuşturucunun büyük bir kısmının Florya'da, kalanının ise Silivri'deki bir çiftlik evi ile bir TIR'da ele geçirildiğini, bu nedenle operasyona "Florya" adı verildiğini söyledi. 
     Cerrah, ele geçirilen uyuşturucunun bir Asya ülkesinden Türkiye'ye getirildiğini, bir kısmının Avrupa ülkelerine götürülmesi, bir kısmının da yurtiçinde dağıtılmasının planlandığının anlaşıldığını belirtti. 
     
</TEXT>
</DOC>
