<DOC>
<DOCNO> 398505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/guncel/gun01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenevlerinde içki yasağı patladı 
</HEADLINE>
<TEXT>


Öğretmenevlerinde alkollü içkinin yasaklandığı il sayısı 52'ye çıktı. Milli Eğitim Bakanlığı'ndan bir yetkili, bunun belediyelerden kaynaklandığını söyledi 

PINAR AKTAŞ, BURCUM DEVREZ İstanbul 

AKP'nin iktidara gelmesinin ardından bazı illerde belediye başkanlarının inisiyatifleriyle başlatılan içki yasakları, öğretmenevlerine de sıçradı. Eğitim-Sen'in 15 ildeki öğretmenevlerinde yaptığı araştırmanın ardından Milliyet de diğer illeri kapsayan bir araştırma yaptı. Buna göre, içki yasağı getirilen öğretmenevlerinin sayısı son dönemlerde arttı. 52 ilin bazılarında birden fazla öğretmenevinde yasak var. 

Belediyelere geçince 
Türkiye genelinde 81 ilde 648 öğretmenevi, 168 öğretmen lokali var. Ancak bazılarında restoran bulunmuyor. Öğretmeneviyle ilgili karaları, valilik onayıyla seçilen, 7 eğitimciden oluşan yönetim kurulu alıyor. Milli Eğitim Bakanlığı'ndan bir yetkili, öğretmenevlerindeki içki yasağının yönetim kuruluyla çok ilgili olmadığını belirterek şunları söyledi 
"İçişleri Bakanlığı'nın 'kamuya ait sosyal tesislerde içki ruhsatına dair' genelgesi var. Eskiden bunu valiler veriyordu. Şimdi belediyelere geçmiş. Bu genelgeyle var olan ruhsatlar da iptal edilebiliyor. Yetki belediyelere geçince sıkıntı doğdu. Bakanlığın 'İçki verilmez' diye genelgesi yok. Önceki hükümet zamanında bunları yaşamadık. Son günlerde gündeme geldi galiba." 
Öğretmene Hizmet ve Sosyal İşler Daire Başkan Vekili Ahmet Gülşen de şunları kaydetti "Bunun kararını öğretmenevlerinin yönetim kurulu verir. Öyle zannediyorum siyasilerin baskıları vardır. Yoksa yönetim kurullarımız o şekilde karar almaz. Bakanlık olarak bizim 'içki verin' veya 'İçki vermeyin' şeklinde bir karışma şansımız yok. Mescit konusunda da bilgimiz olmaz. Biz sadece mevzuat yönünden sorarlarsa mütalaa veriyoruz. Bütün hepsi Milli Eğitim müdürlüklerine bağlı." 

Yasaklı öğretmenevleri 
Adıyaman, Ağrı, Antalya Demre, Elmalı, Finike, Gazipaşa, Korkuteli , Ardahan, Aydın, Balıkesir Gönen , Batman, Bartın Merkez, Amasra , Bingöl, Bitlis, Bursa Merkez, Yenişehir , Çankırı, Çanakkale Ayvacık , Denizli, Elazığ, Erzincan, Gaziantep, Giresun, Gümüşhane, Hatay, Hakkari Çukurca, Yüksekova , Iğdır, Isparta, İstanbul Bahçelievler, Cankurtaran , İzmir Kınık, Buca , Kahramanmaraş, Karabük, Karaman, Kars, Kastamonu, Kayseri, Kilis, Kırıkkale, Kütahya, Konya, Malatya, Mersin İskenderun, Silifke, Mut , Muş, Nevşehir, Niğde, Sakarya, Samsun, Sinop, Siirt, Sivas, Şanlıurfa, Şırnak, Tokat, Trabzon, Van, Yozgat, Zonguldak Devrek, Göçebey . 



</TEXT>
</DOC>
