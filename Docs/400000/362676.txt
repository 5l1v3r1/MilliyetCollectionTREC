<DOC>
<DOCNO> 362676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun14.html </URL>
<DATE> 2005/07/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Londra Belediye Başkanı'ndan 'bomba' gibi açıklamalar... 
</HEADLINE>
<TEXT>

     İngiltere'de toplu taşıma araçlarına yönelik bombalı saldırılarda 56 kişinin yaşamını yitirmesinin ardından başlayan karşılıklı suçlamalar ve tartışmalar sürüyor. 
     Hükümetin Müslüman toplum liderleriyle ilişkilerini güçlendirmeye çalıştığı sırada, radikal tutumlarıyla tanınan iki imam, medyada yer alan açıklamalarında, hükümete yönelik suçlamalarını dozunu artırarak sürdürdü. 
     İngiltere'de polis soruşturmasına uğrayan ve sınır dışı edilmeye çalışılan imam Ömer Bekri Muhammed, başlarına gelenlerin en büyük sorumlusunun İngiliz hükümeti ve halkı olduğunu söyledi. 
     Muhammed, Afganistan ve Irak savaşları sırasında ABD ile birlikte hareket etmenin ve Başbakan Tony Blair'in yeniden seçilmesinin saldırıları hızlandıran unsurlar olduğunu savundu. Bu süreçte İngiliz hükümeti ve halkı kadar İngiltere'de yaşayan Müslümanların da suçu olduğunu kaydeden Muhammed, ''Zira kan akıtılmasını önlemek için, bu kısır döngüyü kırmak için, hiçbir şey yapmadılar'' dedi. 
     El Muhacirin örgütünün lideri Anjem Choudary ise Irak'ta Müslümanların öldürüldüğü bir dönemde Müslüman toplum liderlerinin Başbakan Tony Blair ile görüşmelerinin büyük hata olduğunu söyledi. 
     Radyo 4'te katıldığı programda Londra'daki bombalı saldırıları lanetlemeyen Choudary, saldırıların tekrarlanabileceğini de söyledi. ''İngiliz hükümetinin adaletin ve doğrunun yanında olduğunu kanıtlaması gerektiğini'' söyleyen Choudary, ''asıl teröristin İngiliz askeri ve polisi olduğu, İngilizlerin Müslümanları aşırılar ve çağdaşlar olarak bölmeye çalıştığı, oysa İslam dininde böyle bir ayrım olmadığı'' gibi görüşleri savundu. 
     Londra Belediye Başkanı Ken Livingstone da radikal din adamlarıyla aynı güne denk gelen hükümete yönelik eleştirilerinde, onyıllar boyunca Batılı ülkelerin Ortadoğu'da yaptığı müdahaleler ve Irak savaşının bombalı eylemlerde etkili olduğunu söyledi. 
     ''Asıl problem bizim sırf Rusları öldürsünler diye, uzun yıllar bu insanlara maddi yardımda bulunmamızdır'' diyen ''Kızıl Ken'' lakaplı Livingstone, ''Hiç, Rusları öldürmeyi bıraktıklarında bizi öldürmeye başlayabileceklerini düşünmedik'' dedi. 
     
</TEXT>
</DOC>
