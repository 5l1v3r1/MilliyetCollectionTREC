<DOC>
<DOCNO> 379181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/uras.html </URL>
<DATE> 2005/09/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
At semeri 125 YTL, merkep semeri 50 YTL 
</HEADLINE>
<TEXT>

KAHRAMANMARAŞ 

Türkiye'de bazı insanlar çok kolay para kazanırken, bazı insanlar çok, pek çoook zor şartlarda, hem de çoook çalışarak ekmek parasını çıkarıyor. Maraş'ın eski çarşısını dostum, Maraşlı Sermet Çuhadar ve Maraşlı Dilek Aytemiz ile gezdim. 
Mehmet Bayraktar'ın dükk nında 11 yaşındaki sevimli çırak Ahmet Tunahan bana el oyması ceviz çeyiz sandıklarını gösterdi. Sandık fiyatları 75 YTL ile 600 YTL arasında. Ben 75 YTL'ye satılan bir rahleyi beğendim. 
Yaşar Komeç'in dükk nında, 160 litre sıvı alabilen büyüklükteki dev kazanlar dikkatimi çekti. 32 kg ağırlığındaki kazan 250 YTL'ye satılıyor. "Bunu kim alır " diye sordum. "Maraşlılar alır. Bunda bulgur, tarhana, pekmez kaynatılır. Nevruz'da, 12 Şubat Kurtuluş Günü meydanlarda aşure pişirilir, herkese dağıtılır" dediler. 
Bakırcılar çarşısında bu dev kazanları çıplak ayakları ile döndüre döndüre çekiç ile döven, ter içindeki kazancıları gördüm. Günde 2 kazan yapabildiklerini anlattılar. 

Eski sanatlar yok olmak üzere 
Maraş'ın tek çarıkçısı şimdilerde sadece turistlere çarık yapıyor. Harry Potter filminde kullanılan çarıkları da yapınca ünlenmiş. Dede Alaattin 68 , baba Hüseyin 40 , torun Mehmet Koper 26 aynı dükk nda çarık yapıyor. Çarşıdaki tek semerci Ali Özer, iki yardımcısı ile nefes almadan semer yapıyor. Görmeyen, semer yapmanın ne zor iş olduğunu anlayamaz. Önce ahşap iskelet çakılıyor. Saman dolgu deri ve keçe ile kaplanıyor. 20 kg'lık bir at semeri 125-150 YTL'ye, merkep semeri 50-80 YTL'ye satılıyor. 
Maraş'ın tek külekçisi, Hacı Külekçi 85 yaşında. Ondan sonra külek yapan olmayacak. "Külek" kavak ağacı kabuğundan yapılan yuvarlak, kapaklı bir kutu. 
Yılmaz Akçöp, küçük fırınında tuzlu ve tatlı "kömbe" yapıyor. Maraş çöreği diye bilinen kömbe, eskiden evlerde bayram günleri yapılan mahalli bir çörek imiş. Pek lezzetli. 

Maraş dondurması niye farklı 
Gelelim Maraş dondurmasının faziletine... 
Maraş, "Ahir Dağı"nın Kimileri de "Ahır Dağı" diyor eteğine kurulu bir şehir. Bu dağda keçiler otluyor. Salep bitkisi yetişiyor. Dağın tepelerindeki karlar uzun süre erimiyor. 
Yıllar önce buzdolabı yok iken, Ahir Dağı'nda kuyularda yaz ayına kadar saklanan karlar ve de keçilerin sütü ile yapılan dondurmalar Adana'ya götürülür satılırmış. Bu dondurmaların Maraş'tan Adana'ya kadar erimemesi için sert olmasına özen gösterilirmiş. 
İşte bu eski usul Maraş dondurmasını günümüzde Maraş'ın içindeki üç pastane önce Türkiye'de, sonra dünyada ünlendirmiş. Dondurmalar Ahir Dağı'nda otlayan keçilerin sütü ve dağda yetişen salep ile yapılıyor. 
Dondurma sevenler dondurmaları markası ile tanıyor. Maraşlılar pastane adını söylüyor. Yaşar Pastanesi'nin dondurması "Mado", Ferah Pastanesi'ndeki "Edo", Kervan Pastanesi'ninki "Alpedo". Maraş'ta daha neler var neler... En iyisi siz yolunu bularak Maraş'a gidin. Gözünüzle görün. 



</TEXT>
</DOC>
