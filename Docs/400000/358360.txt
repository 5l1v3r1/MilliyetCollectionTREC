<DOC>
<DOCNO> 358360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko40.html </URL>
<DATE> 2005/07/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Uzanlar'ın çiftliğinden TMSF'ye 1 milyon YTL gelir... 
</HEADLINE>
<TEXT>

     Tasarruf Mevduatı Sigorta Fonu'nun TMSF bugün düzenlediği ihale sonucunda elde ettiği 175 bin 60 YTL ile birlikte, Pamukova satışlarından toplam 1 milyon YTL'lik gelire ulaştığı bildirildi. 
     TMSF'den yapılan açıklamada, fonun merkez binasında gerçekleştirilen ihalede Uzan Grubu Rumeli Telekom A.Ş. ve Pamukova Telekomunikasyon Sistemleri Sanayi ve Ticaret A.Ş.'ye ait Pamukova Çiftliği'nde bulunan, muhammen değeri 55 bin 670 YTL olan 19 kalem menkulden 16 kalemin satılarak, toplam 175 bin 60 YTL gelir sağlandığı kaydedildi. 
     Satışa çıkarılan menkullerden toplam 103 bin 310 YTL ile Pamukova Belediyesi'nin en fazla alışı gerçekleştirdiği belirtildi. 
     Verilen bilgiye göre, Pamukova Çiftliği'nde daha önce yapılan satışlarda çiftlik hayvanlarından 83 bin YTL, ev eşyalarından 333 bin YTL, ATV arazi taşıtlarından 150 bin YTL, salon tipi spor aletlerinden 93 bin YTL, Ferrari markalı otomobilin satışından 256 bin YTL gelir sağlandı. 
     
</TEXT>
</DOC>
