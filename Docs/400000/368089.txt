<DOC>
<DOCNO> 368089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo19.html </URL>
<DATE> 2005/08/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
B. Dortmund teknik direktöründen Nuri Şahin'e övgü... 
</HEADLINE>
<TEXT>

     Almanya Birinci Futbol Ligi Bundesliga takımlarından geçen sezon hayal kırıklığı yaşayan takımlardan Borussia Dortmund, Wolfsburg deplasmanından 2-2 beraberlikle döndü. Kadrosunda, 17 Yaş Altı Milli Takımı'nın yıldız oyuncularından Nuri Şahin'i barındıran Dortmund'un, Eric Gerets'in eski takımı Wolfsburg karşısında gollerini Smolarek ve Koller atarken ev sahibi ekibin sayılarında Klimowicz ve Hofland imzası vardı. Maçta Nuri sarı kart gördü. 
     Borussia Dortmund'un teknik direktörü Bert van Marwijk, takımla birlikte hafta sonunda ilk kez oynayan ve Bundesliga'daki en genç futbolcu unvanına sahip olan 16 yaşındaki Türk futbolcu Nuri Şahin'i övdü. 
     Bert van Marwijk, Nuri'nin oyunuyla ilgili olarak, ''Nuri Şahin, kendine güvenli ve iyi oynadı. Şımaran bir kişi değil. Bunu her zaman söyledim'', Nuri görevini çok iyi yaptı. Onda sanki 25 yaşındaki bir futbolcu zekası var. Ancak, zaman zaman çocukluğunu da yaşamalı. Zaman zaman bu amaçla kendisine izin vereceğim' dedi. 
     Kicker adlı spor dergisi, daha önce yaptığı açıklamalarda Bundesliga'da oynamanın en büyük düşü olduğunu belirten Nuri'nin, sezonun ilk maçından önce sahaya çıkarken adeta tüylerinin diken diken olduğunu söylediğini yazdı. 
     Nuri, maçtan önce çok heyecanlandığını, ancak bir önceki gece de çok rahat uyuduğunu kaydetti. 
     
     ALMAN MİLLİ TAKIMI'NI REDDETTİ 

     Alman Frankfurter Allgemeine gazetesi, Alman 1’inci futbol liginin en genç oyuncusu olan, 16 yaşındaki Türk futbolcu Nuri Şahin’in Alman Milli Takımı’da oynamıyor olmasının nedeninin, oyuncunun "Ben Türküm Türk Kalacağım" düşüncesinden kaynaklandığını ifade etti. 
     Alman Frankfurter Allgemeine gazetesinde yayınlanan haberde, Nuri Şahin’i Borussia Dortmund dün oynadığı ilk maçındaki performansıyla "sükuneti ve tekniği ile 25 yaşında en iyi yıllarını yaşayan bir oyuncuya" benzetti. 
     Gazete, maçta Arsenal ve Chelsea’nin Şahin’in peşinde koştuğunu bu nedenle de Borussia Dortmund kulübünün, 18 yaşında resmi sözleşmesi başlayacak olan Şahin’i 16 yaşında ilk 11’e aldığını belirtti. 

     
</TEXT>
</DOC>
