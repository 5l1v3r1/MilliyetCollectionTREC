<DOC>
<DOCNO> 388670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas14.html </URL>
<DATE> 2005/10/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Uzaya gitmek için 100 bin dolar ödedi 
</HEADLINE>
<TEXT>

     Uzay yolculuğuna çıkacak ilk Çinli olan Jiang Fang, bu macera için 100 bin dolar ödedi. 
     Jiang'ın 2007 yılında yapılacak yolculuğu, ABD'deki Space Adventures şirketi tarafından düzenleniyor. Space Adventures, 2001'de Dennis Tito'nun, 2002'de Mark Shuttleworth'ın ve bu yıl Greg Olsen'in uzay yolculuklarını düzenlemişti. Ancak bu kişiler, yolculukları için 20'şer milyon dolar ödemişti. 
     China Daily gazetesinin haberine göre, Jiang'ın yolculuğunun ucuz olması, 100 kilometre yüksekte ve dünya çevresinde tam bir devir yapmayacak olması ile sadece 90 dakika sürecek olmasından kaynaklanıyor. 
     Space Adventure'ın başkanı Eric Anderson, her uzay aracı fırlatıldığında bir kahraman yaratıldığını ifade ederek, kendisinin Çin'den daha çok sayıda özel uzay yolculuğu kahramanı yaratmak istediğini söyledi. 
     Hong Kong'da uzay seyahati şirketinin başkanı ve Anderson'un şirketinin Çin temsilcisi olan Jiang da her zaman sıfır yer çekimli ortam deneyimi yaşamak istediğini belirtti. 
     
</TEXT>
</DOC>
