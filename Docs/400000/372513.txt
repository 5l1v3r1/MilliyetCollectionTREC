<DOC>
<DOCNO> 372513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo02.html </URL>
<DATE> 2005/08/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Galatasaraylı taraftarlar kombine kartları tüketti... 
</HEADLINE>
<TEXT>

     Galatasaraylı taraftarlar, sezonluk kombine kartların tamamına yakınını tüketti, kulüp ekonomisine oldukça yüklü bir katkı sağladı. 
     
     Endişeyle başlamıştı 
     Galatasaraylı taraftarların bu yıl sezonluk kombine kartlara hangi oranda ilgi göstereceği merak ediliyordu. 14 Temmuz’da satışa çıkan biletler, ilk günlerde yeteri kadar ilgi görmemiş, yönetim satışları artırmak için çareler düşünmeye başlamıştı. Geçen seneki fiyatlarla sezonluk kartları satışa sunan idareciler, daha sonra, tüm bankaların kredi kartlarına taksit yapılması uygulamasını hayata geçirmişti. Taraftarın yolunu dört gözle beklediği yıldızdan ise ses seda yoktu. 
     
     Numaralıda 10 koltuk kaldı 
     Ancak Sarı-Kırmızılı taraftarlar bir kez daha örnek bir davranış gösterip, üzerine düşeni yaptı. Konya ve Malatya maçlarında bir yandan yönetimi protesto edip, diğer yandan teknik heyet ve futbolculara sahip çıkan tribünler, sezonluk kombine kartların da tamamına yakınını tüketti. Satışa çıkan kombine biletlerden toplam 5 bin 840 adet satıldığı bildirildi. 29 locanın hepsinin sahibini bulduğu, 3 bin 50 kişilik numaralı üst tribünden ise sadece 10 koltuğun boş kaldığı açıklandı. 
     
     Kapasite 23 bin oluyor 
     Kapalı tribün üst katında da 3 bin 50 kişilik kapasitenin 2 bin 800’ünün satıldığı ve tribünün her iki ucunda yer alan 250 kadar koltuğun boş kaldığı bildirildi. Boş kalan koltukların maçtan maça satılacağı ifade edildi. Bu arada yeni yapılan açık tribün inşaatının, her haliyle 5. haftadaki Sivasspor maçına hazır hale geleceği duyuruldu. 6 bin 500 kişilik olan yeni tribünle birlikte, Ali Sami Yen Stadı’nın net kapasitesinin 22 bin 850 olacağı ifade edildi. 
     
</TEXT>
</DOC>
