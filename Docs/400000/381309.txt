<DOC>
<DOCNO> 381309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/ysenay.html </URL>
<DATE> 2005/09/25/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kanaryalar senfonisi 
</HEADLINE>
<TEXT>



Fenerbahçe kendi sahasında, dişlerine uygun rakipler de bulunca "Kanaryalar senfonisi" gibi şakıyor sahada... 
Orta alanda herkes birbirinin oyun ve beden dilini artık iyice öğrendiği için, dar alanda yapılan pas alışverişleri çok da görkemli doğrusu... Appiah, Aurelio, Selçuk, Alex ve sahanın her yerinde çalışan Anelka mükemmel pas diyalogları kuruyorlar kendi aralarında... Serkan ve Appiah sağ kulvarı diledikleri gibi kullanma becerisindeydiler dün gece. Ancak Fener'de sol kanadın cılız kalmaya devam ettiğini de net galibiyete rağmen açıkca belirtmeliyim... Ümit Özat, o kulvarda hem defans, hem de ofans maharetleri yaratmada, doğal olarak soluksuz kalıyor. Tuncay, sakat olmasa ve başka alanlarda fazla dolaşmadan sol kanata yakın oynayabilse, işler düzelecek. Ama Tuncay oyun şablonunun peşinde değil ki... Tüm gücüyle topun peşinde koşuyor maşallah... 
İyi de sual açık ve net gol neden erken safhalarda doğamıyor bu takımda İşte Fenerbahçe'de can alıcı sual bu. Çünkü orta alanın arkasında cephelenmiş Kayseri'nin savunma kalabalığını, göbekten açabilecek özellikleri henüz istenildiği ölçeklerde gelişmedi Sarı - Lacivertli takımda da ondan... 
Anelka, Anelka, Anelka... Herkes ondan bekliyordu adeta gol mucizesini... İyi ama, rakip defans kalabalığının görevi de, Anelka'nın gölgesini dahi kovalamak ve onun pozisyonlarını bozarak gol yememek. Alex'in sihirli ayakları sadece ölü toplar uzmanlığına takılıp kalmamalı ve Alex, Anelka'yı nasıl akılcı paslarla besleyeceğinin ince hesaplarını getirmelidir oyun ekranlarına... Yani Anelka'yı bire bir rakiple karşı karşıya bırakacak mucize paslar arıyorsak, bu gerçek çokçası Alex'in ayaklarından doğar, yeşerir ve sonuç verir. 
Evet Volkan'ın mükemmelliğe doğru yönlenen pozisyon ustalığının yanı sıra özellikle Luciano ve Önder ikilisi, dünkü net galibiyetin önünde aslanlar gibi yarışmaktaydılar. İkinci yarı Nobre ve Mehmet Yozgatlı ile takviye gören Fenerbahçe hücumları, rakip defansı eritme konusunda aranan doğruyu buluyor ve Fenerbahçe 73. dakikadan sonra da olsa Alex ile başlayan üç puan kazanma şenliğini Nobre ve Anelka ile yüceltiyor, sonunda Kayseri'yi kendi sahasında teslim alma becerisini orta koyuyordu. 


</TEXT>
</DOC>
