<DOC>
<DOCNO> 398177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun25.html </URL>
<DATE> 2005/11/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Solana İşkence Avrupalılar için kabul edilemez... 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, CIA uçakları ile Avrupa'da ''küçük Guantanamo'lar'' bulunması olasılığının soruşturulması gereken konular olduğunu, Avrupalıların işkenceyi ''kabul edemeyeceğini'' belirtti. 
     Solana, ''Cadena Ser'' adlı İspanya radyosuna yaptığı açıklamada, ''Bunların soruşturulacağından en ufak bir şüphem yok, soruşturma açılması ve sorumlularının bunun hesabını vermesi gerekir'' dedi. 
     Avrupa Konseyi'nin insan haklarından sorumlu komiseri Alvaro Gil Robles, üç yıl önce Kosova'daki Amerikan üssünde ''küçük Guantanamo'' görmüş olduğunu söylemişti. 
     Bu arada Amerikan ordusu, Kosova'da gizli bir hapishanesi bulunduğu şeklindeki açıklamaları yalanladı. 
     Kosova'daki Amerikan birliklerinin sözcüsü Michael Wunn, Amerikan ordusunun Kosova'da hiçbir gizli hapishanesi bulunmadığını, sadece çokuluslu NATO gücü KFOR bünyesinde görev yapan bir tutuklama merkezinin bulunduğunu açıkladı. 
     Wunn, '' Kosova'nın doğusundaki Bondsteel kampında gizli hapishane yok. Burada KFOR bünyesinde faaliyet gösteren bir tutuklama merkezinin olduğu ise aşikardır'' dedi. 
     
</TEXT>
</DOC>
