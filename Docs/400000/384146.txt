<DOC>
<DOCNO> 384146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun34.html </URL>
<DATE> 2005/10/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Avusturya, Hırvatistan'a neden sahip çıktı 
</HEADLINE>
<TEXT>

     Avusturya Başbakanı Wolfgang Schüssel'in, ''Avusturyalı işadamlarının Hırvatistan'daki 2,6 milyar avroluk yatırımlarını garantiye almak ve pazar payını artırmak amacıyla Hırvatistan'ın AB üyeliğine destek verdiği'' bildirildi. 
     Avusturya basını, Schüssel liderliğindeki Halk Partisi'nin ÖVP işadamları ve sanayaciler tarafından desteklendiğine işaret ederek, ''Avusturyalı işadamlarının Hırvatistan'da bugüne kadar 2,6 milyar avroluk yatırım yaptığını, ancak iç hukuk sisteminden kaynaklanan bazı sorunlarla karşılaştığını'' yazdı. 
     Başbakan Schüssel'in ''Hırvatistan'ı AB çatısı altına alarak hem Avusturya'nın yatırımlarını güvence altına almayı, hem de Avusturya'nın pazar payını artırmayı planladığı'' kaydedildi. 
     Yugoslavya'nın dağılmasından sonra bağımsızlığını ilan eden Hırvatistan'da Avusturyalı işadamları, özellikle turizm, inşaat, petrol ürünleri ve bankacılık sektöründe toplam 2,6 milyar avroluk yatırım yaptı. 
     Resmi verilere göre Avusturya-Hırvatistan ticaret hacminde geçen yıl Avusturya lehine yüzde 18 oranında artış kaydedildi. Avusturya, 2004 yılında Hırvatistan'a 1,2 milyar avroluk ihracat yaparken, Hırvatistan'dan 584 milyon avroluk ithalat yaptı. 
     Avusturya Ticaret Odaları WKÖ ile Sanayiciler Birliği İV de AB'nin Hırvatistan ile müzakerelere başlama kararı almasından ''büyük memnuniyet duyduğunu'' açıklayarak, Hırvatistan ile müzakerelerin başlamasına destek veren Schüssel hükümetine teşekkür etti. 
     Hırvatistan ile müzakerelere başlanmasını ''milat'' olarak değerlendiren İV, ''Hırvatistan'ın kısa sürede AB'ye katılmasını umduğunu'' bildirdi. 
     WKÖ de Hırvatistan'ın Split kentinde Avusturyalı yatırımcılar için pazar araştırması yapmak üzere irtibat bürosu açacağını belirtti. 
     
</TEXT>
</DOC>
