<DOC>
<DOCNO> 372430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun25.html </URL>
<DATE> 2005/08/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bağdat'ta şiddetli çatışmalar 6 ölü, 21 yaralı... 
</HEADLINE>
<TEXT>

     Irak'ın başkenti Bağdat'ın batısında, ağır silahlarla kuşanmış direnişçilerin polis kontrol noktalarına saldırdığı ve ilk bilgilere göre 6 kişinin öldüğü bildirildi. 
     AP ajansı, direnişçilerin bomba yüklü 3 araç ve çeşitli silahlarla polis devriyelerine saldırı düzenlediğini duyurdu. 
     Irak polisinden Yüzbaşı Talib Tamer'in açıklamasına göre, Hadra mahallesi yakınlarında infilak eden bomba yüklü 2 araç nedeniyle 6 kişi öldü, 3'ü polis 21 kişi yaralandı. 
     Reuters ajansı da roket ve uzun namlulu silahlarla polis kontrol noktalarına düzenlenen saldırıdan kısa bir süre sonra kentin batısındaki Hay El Camma sokaklarında silahlarını sallayan, maskeli yaklaşık 40 kadar direnişçinin görüldüğünü duyurdu. 
     Olaylarda 6 polis aracının yandığı, silah ve patlama sesleri duyulduğu belirtilen haberde, Irak polisinin saldırganları püskürtmek için Amerikan askerlerinden takviye güç istediği kaydedildi. 
     Hay El Camma'nın, son iki yılda Sünni direnişinin kalesi olan Amiriya bölgesine yakın olduğu belirtiliyor. 
     
</TEXT>
</DOC>
