<DOC>
<DOCNO> 374999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun15.html </URL>
<DATE> 2005/09/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yunanistan, AB’den net bir cevap bekliyor 
</HEADLINE>
<TEXT>

     SOFİA ANGELİDİS Atina DHA 

      AVRUPA Birliği Dışişleri Bakanları Galler’in NewPort kentinde Türkiye’nin Kıbrıs deklarasyonuna verilecek yanıtı tartışırken, Yunanistan hükümet sözcüsü Teodoros Rusopulos, "AB Türkiye’nin tek taraflı deklarasyonuna net bir cevap vermeli. Bu bizim hedefimiz ve bu yönde diğer AB ülkeleri ile görüşmelerde bulunuyoruz" dedi. Bugün basına bir açıklama yapan Rusopulos, AB’nin yayınlayacağı karşı deklarasyonda Türkiye’nin yayınladığı deklarasyonun AB için hukuki açıdan bir özellik taşımadığının vurgulanmasını istediklerini söyledi. 
     Türkiye 3 Ekim’de AB ile üyelik müzakerelerinin başlaması için öne sürülen şartlardan Gümrük Birliği Ek Protokolü’nü, Rum Kesimi’ni de kapsayacak şekilde imzalamıştı. Türkiye, ek protokolü imzalamasına rağmen Kıbrıs Rum Kesimi’ni tanımadığını da yayınladığı deklarasyonla bir kez daha vurgulamıştı. 
     
</TEXT>
</DOC>
