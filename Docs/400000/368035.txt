<DOC>
<DOCNO> 368035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko25.html </URL>
<DATE> 2005/08/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'nin petrol faturası kabarıyor... 
</HEADLINE>
<TEXT>

     Uluslararası piyasada yüksek seyreden hampetrol fiyatları, Türkiye'nin petrol faturasını da artırdı. 
     Devlet İstatistik Enstitüsü DİE verilerine göre, Türkiye'nin, Haziran ayında ithal ettiği petrolün maliyeti, bir önceki aya göre yüzde 5.2 azalırken, geçen yılın aynı ayına göre ise yüzde 34.7 oranında artış gösterdi. 
     Türkiye'nin birikimli petrol faturası yılın 6 ayında ise yüzde 36.8, Haziran ayında bir önceki aya göre yüzde 23.3 oranında arttı. 
     Petrol ithalatı için 2005 yılının Ocak ayında 488 milyon dolar, Şubat'ta 436 milyon dolar, Mart'ta 666 milyon dolar, Nisan'da 728 milyon dolar, Mayıs'ta 754 milyon dolar para ödeyen Türkiye'nin petrol ithalat maliyeti, Haziran ayında 715 milyon dolara geriledi. 
     Türkiye petrol ithalatı için, geçen yılın Haziran ayında 1 milyon dolar ödemişti. 
     Türkiye'nin birikimli petrol ithalatının tutarı da, 2005 yılının ilk yarısında, geçen yılın aynı dönemine göre yüzde 36.8 artarak, 3 milyar 787 milyon dolara yükseldi. 
     Verilere göre, Türkiye'nin petrol ithalatının maliyeti geçen yılın aynı döneminde 2 milyar 769 milyon dolar olarak gerçekleşmişti. 
     2002-2004 yılları arasında 3 yılda Türkiye'nin yaptığı petrol ithalatının maliyeti 14 milyar 957 milyon dolar olarak belirlendi. 
     Türkiye, petrol ithalatının maliyeti 2002 yılında 4 milyar 88 milyon dolar, 2003 yılında 4 milyar 777 milyon dolar, ve 2004 yılında da 6 milyar 92 milyon doları bulmuştu. 
     
     PETROLÜN VARİL FİYATI 
     Öte yandan Brent türü Kuzey Denizi petrolün varil fiyatı Haziran ayında bir önceki aya göre yüzde 13.9 artarak 44.5 dolardan 50.7 dolara çıktı. 
     Brent türü petrolün varil fiyatında geçen yılın aynı dönemine göre Haziran ayında yüzde 55.2 artış kaydedildi. Brent türü petrolün varil fiyatı 2004 Haziran ayında 32.7 dolar idi. 
     Buna göre, Türkiye'nin petrol maliyeti 2004 yılında bir önceki seneye göre yüzde 27.5, 2002 yılına göre yüzde 49 artış gösterdi. 
     
</TEXT>
</DOC>
