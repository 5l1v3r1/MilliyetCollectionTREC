<DOC>
<DOCNO> 387304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko05.html </URL>
<DATE> 2005/10/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yurt içi tasarruflarda yüzde 6.8 reel büyüme 
</HEADLINE>
<TEXT>

     Türkiye’de büyük bölümü mevduat olmak üzere çeşitli finansal yatırım araçlarında değerlendirilen, yurt içi adresli gerçek ve tüzel kişilere ait toplam mevduatlar bu yılın ilk dokuz aylık döneminde reel olarak yüzde 6.8 oranında büyüdü. Yeni yatırım araçları olan emeklilik fonları ve yatırım ortaklıklarındaki hızlı büyüme bir yana bırakılırsa, en yüksek reel büyümenin mevduatlarda yaşandığı gözleniyor. 
     ANKA’nın Merkez Bankası, Bankacılık Düzenleme ve Denetleme Kurumu BDDK , İMKB Takasbank, Sermaye Piyasası Kurulu gibi bankalar, aracı kurumlar ve diğer kuruluşlardan rapor alan birimlerin verilerinden yaptığı hesaplamaya göre, yurt içi yerleşik gerçek ve tüzel kişilerin yurt içindeki toplam tasarrufları 334.5 milyar YTL’lik bir büyüklüğe ulaştı. İlk dokuz ayda tasarruflardaki toplam büyüme 33 milyar YTL olarak hesaplandı. 
     Tasarruflarda söz konusu dönemde yüzde 10.9 oranında bir nominal büyüme yaşandı. Aynı dönemde yüzde 3.93 olan enflasyondan TÜFE arındırıldığında ise tasarruflardaki reel büyüme yüzde 6.8 olarak hesaplandı. 
     
     MEVDUATLAR HIZLI ARTIYOR 
     Türkiye’deki tasarrufların 214.2 milyar YTL ile büyük bölümünü bankalardaki YTL ve döviz mevduatı ve özel finans kuruluşlarındaki katılma ve cari hesaplarda tutulan para oluşturuyor. Söz konusu tutar bu yılın ilk dokuz aylık döneminde nominal olarak yüzde 15.7 ve reel olarak da yüzde 11.3 oranında artış kaydetti. 
     Mevduatlardaki büyüme asıl olarak YTL mevduatlardan kaynaklandı. Bankalardaki toplam YTL mevduatlar bu dönemde reel olarak yüzde 21 oranında büyüdü ve 129.9 milyar YTL’ye ulaştı. Buna karşılık döviz mevduatlarında döviz kurundaki düşüşün de etkisiyle nominal olarak sadece yüzde 1.1 oranında bir büyüme yaşandı. Reel olarak ise yüzde 2.8 oranında azalan döviz mevduatları eylül sonunda 76.8 milyar YTL oldu. 
     Özel finans kurumlarındaki katılma ve cari hesaplarda tutulan miktar ise reel olarak yüzde 24.2’lik bir büyümeyle 7.6 milyar YTL’ye kadar yükseldi. 
     
     HAZİNE KAĞITLARI AZALIYOR 
     Yurt içi tasarruflarda en dikkat çeken gelişme ise özellikle bireysel tasarruf sahiplerinin, önceki yıllarda oldukça yoğun ilgi gösterdiği hazine iç borçlanma senetlerinde değerlendirdikleri tasarruflarını bu yılla birlikte giderek azaltmaya başlamaları oldu. Mevduat faizlerinin Hazine iç borçlanma kağıtlarına göre daha yüksek düzeyde kalmasının da etkisiyle bankacılık ve yatırım fonları dışındaki kesimlerin sahip olduğu DİBS’lerin tutarı yüzde 1.2 oranında azalarak 66.3 milyar YTL’ye indi. Bu kapsamda gerçek kişilerin DİBS portföyündeki azalma ise yüzde 11’e ulaştı. 
     Bankacılık dışı kesimlerin 2003 ve 2004 yıllarında Hazine’nin dış borçlanma için ihraç ettiği eurobondlara olan ilgisi de bu yıl duraksadı. Eurobondlarda değerlendirilen tasarruflar yüzde 2.9 oranında artarak eylül sonunda 5.7 milyar YTL oldu. 
     Kısa vadeli faiz oranlarındaki düşüşe paralel olarak repo hacmi ise yüzde 9.2 daralarak 1.4 milyar YTL’ye geriledi. 
     
     YERLİLER HİSSE SENETLERİNİ DE AZALTIYOR 
     Türkiye’deki bireysel ve kurumsal tasarruf sahiplerinin hisse senetlerinde tuttukları tasarrufları da önemli ölçüde azalıyor. İMKB’deki hisse senetlerinin ortalama yüzde 33.5 oranında değer kazandığı bu yılın ilk dokuz ayında, yurt içi yerleşiklere ait hisse senetlerinin toplam değeri yüzde 4.6 oranında azalarak 16.2 milyar YTL’ye kadar geriledi. 
     Yabancıların yatırımlarının önemli ölçüde arttığı İMKB’den yurt içi tasarruf sahiplerinin ise giderek çıktığı gözlendi. 
     
     YATIRIM FONLARI 
     Menkul kıymet yatırım fonları ise büyümesini bu yılın ilk dokuz aylık döneminde de sürdürdü. 2004 yılı sonunda 24.6 milyar YTL olan yatırım fonu katılma belgelerinde 
     değerlendirilen tasarruflar yüzde 15.2 oranında artarak 28.3 milyar YTL’ye çıktı. Yatırım fonlarında bu dönemde yüzde 10.9 oranında bir reel büyüme gözlendi. Bu yıl en hızlı büyüme ise Türkiye için henüz yeni bir enstrüman olan yatırım ortaklıkları ve emeklilik yatırım fonları oldu. Emeklilik yatırım fonlarındaki tutarlar reel olarak yüzde 204 oranında artarak 884 milyon YTL’ye, yatırım fonlarındaki tutarlar ise yüzde 346.3 oranında büyüyerek 1.4 milyar YTL’ye ulaştı. 
     
</TEXT>
</DOC>
