<DOC>
<DOCNO> 366785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur14.html </URL>
<DATE> 2005/08/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mağazada yangın paniği 
</HEADLINE>
<TEXT>

     Mersin’de, bir alışveriş mağazasının beşinci katında çıkan yangın, kısa süreli paniğe neden oldu. Yangına müdahale eden itfaiye aracının hortumu patlayınca, söndürme çalışmalarında da güçlük yaşandı. 
     Alınan bilgiye göre, İstiklal Caddesi’ndeki Aracılar Mağazası’nın kredi servisi ve zücaciye reyonunun bulunduğu beşinci katında, henüz belirlenemeyen bir nedenle yangın çıktı. Yangın kısa sürede büyüdü. 
     Olay yerine gelen Mersin Büyükşehir Belediyesi’ne bağlı itfaiye aracının hortumu patlayınca ekipler yaklaşık 15 dakika yangına müdahale edilemedi. Hortumun değiştirilmesi ve takviye itfaiye araçlarının gelmesi ile yangın bir saatlik çalışma sonunda kontrol altına alındı. 
     Çevik Kuvvet ekipleri çevrede güvenlik önlemi alırken, yangına müdahale etmek isteyen dışarıdaki işyeri sahipleri ve çalışanlarının mağazaya girmesini polis engelledi. Yangın sırasında mağazada bulunan birkaç kişinin dumandan etkilendiği gözlendi. 
     Yetkililer, soğutma çalışmalarının ardından yapılacak incelemede yangının çıkış nedeninin netlik kazanacağını, olayla ilgili soruşturma başlatıldığını kaydettiler. 
     
</TEXT>
</DOC>
