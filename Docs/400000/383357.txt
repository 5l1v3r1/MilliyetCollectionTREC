<DOC>
<DOCNO> 383357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo11.html </URL>
<DATE> 2005/10/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor, tahkime gitmeye hazırlanıyor... 
</HEADLINE>
<TEXT>

     Konyaspor, Fenerbahçe maçının yeniden yapılması için tahkime gitmeye hazırlanıyor. 
     Konyaspor Basın Sözcüsü Güven Öten, AA muhabirine yaptığı açıklamada, Konyaspor'un dün Fenerbahçe karşısında çok üstün bir futbol ortaya koyduğunu, 2-0 önde olmasına rağmen, savunmaya çekilmeyip yeni goller aradığını belirtti. 
     Fenerbahçe'ye ilk golü kazandıran Anelka'nın, topu ağlara bariz bir şekilde eliyle yolladığını belirten Öten, şunları kaydetti 
     ''Bu karar, sadece Konyasporlu futbolcu, teknik kadro, yönetici ve taraftarlar üzerinde değil, maçı seyreden herkeste şok etkisi yarattı. Böyle bariz bir kural hatasının gol olarak değerlendirilmesi karşısında ne yapılabilir ki Maçın ardından karara adeta isyan eden teknik direktörümüz Aykut Kocaman, yönetime, böyle kararların alındığı bir ülkede futbol adamı olmanın da futbolla ilgilenmenin de hiçbir anlamı kalmamıştır. Görevimden istifa edip, futbol hayatımı da noktalamak istiyorum dedi. 
     Maçın ardından hocamızla uzun süren geniş kapsamlı bir değerlendirme yaptık. Hocamıza, böyle bir karar aldığı takdirde, benzer durumlarla karşı karşıya kalan Anadolu kulüplerinin büsbütün ümidinin kırılacağını, görevine devam ederek büyük bir misyon üstlenmesi gerektiğini söyledik. Böylece teknik direktörümüz Aykut Kocaman'ı, mesleği bırakma fikrinden güçlükle vazgeçirdik.'' Son derece açık ve net bir elle oynama olayı hakkında Konyasporlu yöneticiler olarak söyleyecek söz bulamadıklarını vurgulayan Öten, ''Fenerbahçe maçının yeniden oynanması için Tahkim Kurulu başta olmak üzere gerekli her yere başvuruda bulunacağız. Adaletin yerini bulması için Konyaspor camiası olarak her türlü mücadeleyi sonuna kadar vermeye kararlıyız'' diye konuştu. 

     
</TEXT>
</DOC>
