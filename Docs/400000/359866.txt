<DOC>
<DOCNO> 359866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko14.html </URL>
<DATE> 2005/07/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Türk öğretmen çok az kazanıyor... 
</HEADLINE>
<TEXT>

     Türk Eğitim-Sen, gelecek üç yılda memur maaşlarına yapılacak zam oranını tek taraflı olarak belirleyen ve 2006 yılında yüzde 7.3 oranında zam yapmayı planlayan hükümetin, çalışanları hiçe saydığını ve sefalet ücretine mahkum ettiğini bildirdi. 
     Türk Eğitim-Sen, Türkiye’deki öğretmen maaşlarıyla diğer OECD ülkelerindeki öğretmen maaşlarını ve bu maaşların çeşitli mallara ilişkin satınalma gücünü karşılaştırdı. Buna göre Türkiye’de 7 bin 835 dolar olan 15 yıllık bir öğretmenin yıllık kazancı, Almanya’da 44 bin 671 dolar, Avusturalya’da 40 bin 480 dolar, İngiltere’de 39 bin 350 dolar, kore’de 46 bin 400 dolar, İskoçya’da 40 bin 619 dolar, İsviçre’de 46 bin 713 dolar, Norveç’te 30 bin 3 dolar, Yunanistan’da ise 25 bin 563 dolara kadar yükseliyor. 
     Türkiye’deki 15 yıllık bir öğretmenin 1000 dolarlık bir bilgisayar alabilmek için toplam 366 saat çalışması gerektiği hesaplandı. Bu sürenin Avusturalya ve İskoçya’da 71 saat, İngiltere’de 73 saat, Almanya’da 74 saat, Hollanda’da 83 saat, Norveç’te 94 saat, Yunanistan’da 113 saat olduğu belirlenen araştırmanın sonuçlarına göre 
     Türkiye’deki en düşük derecedeki devlet memurunun aynı bilgisayarı alabilmesi için çalışması gereken süre ise 580 saate çıkıyor. 
     
     FİYAT MAAŞ DENGESİZLİĞİ 
     Türk Eğitim-Sen’in araştırmasına göre, hükümetin maaşına gelecek yıllarda da oldukça düşük oranlarda zam yapmayı planladığı memurların en temel gereksinimleri için bile oldukça uzun süreler çalışması gerekiyor. 
     9’uncu derecenin birinci kademesindeki bir öğretmenin 1 kilo dana eti için 4 saat, kuzu eti için 5 saat 24 dakika, 1 kilo peynir için 3 saat, 1 kilo zeytin için 2 saat 18 
     dakika, 2 litrelik zeytin yağı için 5 saat 42 dakika, 10 kiloluk bir deterjan için de 9 saat 24 dakika çalışması gerekiyor. Aynı öğretmenin 400 milyon liralık ev kirası için 135 saat 36 dakikalık emeğini vermesi gerekiyor. 

ANKA 
     
</TEXT>
</DOC>
