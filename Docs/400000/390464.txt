<DOC>
<DOCNO> 390464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy18.html </URL>
<DATE> 2005/10/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Baykal 70 milyon AKP'yi iktidara getirdiği için pişman 
</HEADLINE>
<TEXT>

     CHP Genel Başkanı Deniz Baykal, Malatya Çocuk Yuvası’nda yaşanan olayların Türkiye’deki sosyal gerçekliğin bir yüzünü açık biçimde kamuoyu önüne serdiğini belirterek, "AK Parti bu yurdu kendi anlayışını, zihniyetini yansıtacak şekilde kontrol altına almış" dedi. 
     Baykal, Jale Tezer Koleji’nde düzenlenen, 29 Ekim Cumhuriyet Bayramı kutlama etkinlikleri ve Atatürk Fotoğrafları Sergisi’nin açılışına katıldı. 
     Etkinlik öncesinde gazetecilerin Malatya Çocuk Yuvası’nda yaşanan olaylara ilişkin soruları üzerine Baykal, Türkiye’de görünenin ötesinde neler yaşandığının çarpıcı bir biçimde ortaya çıktığını kaydetti. 
     Yaşanan olaydan alınması gereken çok ders olduğunu belirten Baykal, şöyle konuştu 
     "Olayların sadece Malatya’da olduğunu farz etmek kendimizi aldatmak olur. Olayın ardından yapılan açıklamalarda AK parti Malatya Milletvekili ’Büyük pişmanlık içindeyim. Bu müdürü oraya ben tayin ettirdim’ diyor. Bir milletvekilinin sosyal kurumun yöneticisini tayin ettirmesi bizim hukuk sistemimizin neresinde var Daha sonra, basında bu çocuklara işkenceleri yapan insanların, AK Parti kadın kollarından oraya aktarıldıkları yer aldı. Bu konuda bir eğitimleri var mı Bir deneyim söz konusu mu Yok, AK Parti kadın kollarında olmaları yetiyor. AK Parti bu yurdu kendi anlayışını, zihniyetini yansıtacak şekilde kontrol altına almış. Olay yalnız Malatya olayı değil, Türkiye olayıdır." Baykal, olayın ortaya çıkmasının ardından partisine bağlı bir heyetin Malatya’ya giderek, çok yönlü araştırma başlattığını belirterek, "O milletvekili yöneticiyi tayin ettirdiği için pişman ama bilsinler ki 70 milyon da AK Parti’yi iktidara getirdiği için pişman. Pişmanlık artık geçiştirilecek düzeyde değildir. Bu yanılgı inşallah düzelecek. Herkes haddini bilecek" diye konuştu. 
     Baykal, Devlet Bakanı Nimet Çubukçu’nun olayın ardından Londra’daki programına devam ettiğini ifade etti. Bakan Çubukçu’nun olayların ardından istifa etmesi gerektiğini kaydeden Baykal, şöyle devam etti 
     "Dünyada doğru dürüst demokrasinin işlediği bir ortamda bakanın hemen istifa etmesi gerekir. Sıradan bir programla İngiltere’de bulunmaya devam etmesi Türk halkına karşı büyük bir saygısızlıktır. 
     Zaten olayı buraya getiren de bu anlayıştır." Baykal, soruların ardından Jale Tezer Koleji öğrencilerinin hazırladığı 29 Ekim Cumhuriyet Bayramı kutlamalarını izledi ve Atatürk Fotoğrafları sergisinin açılışını yaptı. 
     
</TEXT>
</DOC>
