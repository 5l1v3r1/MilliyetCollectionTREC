<DOC>
<DOCNO> 353023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo56.html </URL>
<DATE> 2005/06/17/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Göztepe'de sular durulmuyor... 
</HEADLINE>
<TEXT>

     İkinci Futbol Ligi B Kategorisi’nden düşen Göztepe’de Kurtuluş Platformu’nun üyeleri, olaylı genel kurulun ardından, istifa kararı aldı. 
     Kurtuluş Platformu Sözcüsü Orhan Daut, AA muhabirine yaptığı açıklamada, İskender Tuğsuz’un başkanlığındaki yönetimin görevine devam etmesiyle neticelenen olaylı genel kurul sonrası, platform üyeleriyle bir araya geldiklerini söyledi. 
     İskender Tuğsuz başkanlığındaki yönetimle aynı safta kalmalarının artık mümkün olmadığını, bu yönetimin "Göztepeliliğinden" bile şüphe eder hale geldiklerini kaydeden Daut, "İtibarını, vizyonunu kaybettiği için canımız kadar sevdiğimiz kulüpten istifa kararı aldık. 
     Ancak daha canlı, daha hareketli, daha kararlı bir şekilde Göztepeliliğimiz devam edecektir" dedi. 
     Orhan Daut, salı günü Ege Genç Sanayici ve İşadamları Derneği’nin EGİAD lokalinde bir araya geleceklerini ve toplu istifa dilekçelerini burada hazırlayacaklarını kaydetti. 
     Daut, yeni bir kulüp kurma konusunun henüz gündemde olmadığını da ifade etti. 
     
</TEXT>
</DOC>
