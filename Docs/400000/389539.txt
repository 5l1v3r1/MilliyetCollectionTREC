<DOC>
<DOCNO> 389539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy18.html </URL>
<DATE> 2005/10/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Baykal seçim çağrısını yineledi 
</HEADLINE>
<TEXT>

     CHP Genel Başkanı Deniz Baykal, "2006’nın seçim yılı olduğunu, parlamentoyu, yapay bir zorlamayla 5. 
     yılına taşıma çabasını uygun görmediklerini söyledi. 
     Baykal, CHP TBMM Grubu’nda yaptığı konuşmada, Türkiye’nin yeni bir döneme hazırlandığını ifade ederek, "Önümüzde seçimler var. 2006, doğal olarak seçim yılı" dedi. 
     Geçmişte, seçimlerin 4 yılda yapıldığını anımsatan Baykal, yapay bir zorlamayla, parlamentoyu 5. yıla taşıma çabasını uygun görmediklerini kaydetti. Baykal, bunda ulusal bir yararın da bulunmadığını savundu. 
     Baykal, Türkiye’nin yenilenmesi, açılım ve atılım yapmasının yeni bir parlamento ve siyaset anlayışıyla olacağını öne sürdü. CHP’nin Kasım ayında kurultayını yapacağına işaret eden Baykal, daha sonra gelecek yıl seçim olacak şekilde çalışacaklarını anlattı. 
     Toplantıda, Eski DSP milletvekilleri Suat Çağlayan, Erdoğan Toprak ve Aydın Tümen ile Nurettin Özcan ve eski Savunma Sanayi Müsteşarı Ali Ercan, CHP’ye katıldı. 
     Baykal, partiye katılanların rozetini taktı ve bu kişilerin CHP’de ülkeye sahip çıkma kararı aldıklarını dile getirdi. Baykal, CHP’nin kimsenin malı olmadığını vurgulayarak, "CHP hepimizi aşıyor, bizim ötemizde. CHP’de, bütün Türkiye’nin zenginliği vardır" diye konuştu. 
     Baykal, "Cumhuriyet, kendisine meydan okuyanları, kendisine saygı duyar noktaya getirmeyi başarmıştır" dedi. 
     Baykal, partisinin TBMM Grubu’nda yaptığı konuşmada, bu haftanın Cumhuriyet Haftası olduğunu anımsatarak, Cumhuriyet’i kutlamanın, sevinç ve heyecanı içinde olduğunu anlattı. 
     Deniz Baykal, Cumhuriyet’in anlamının, sıradan bir bayram olarak kutlanılmasıyla, bayram törenleriyle, değerinin ve öneminin ölçülemeyeceğini vurguladı. 
     Cumhuriyet’in 82 yıl önce ilanının olağanüstü önemde olduğunu dile getiren Baykal, bugünün koşulları içinde, pek çok devlet ve siyaset adamının hayal gücünün bile bunu kabul etmesinin mümkün olmadığını belirtti. Baykal, zorluklara, sabotajlara rağmen Cumhuriyet’in 82 yıl dimdik ayakta durmasının "mucize" olduğunu kaydetti. 
     Baykal, Türkiye’nin bugün geldiği noktanın altında Cumhuriyet’in yattığına işaret ederek, Cumhuriyet projesinin, Türkiye’nin temel projesi olduğunu vurguladı. Baykal, Cumhuriyet’in 3 ana unsurunu, "yurttaşlık anlayışı, laiklik ve yurtta barış, dünyada barış anlayışı" olarak sıraladı. 
     Cumhuriyet’in, "sakin sularda" gerçekleşmediğine işaret eden Baykal, değişimin karşısında bulunanlar da olduğunu söyledi. Baykal, Cumhuriyet’in değişim projesine karşı olan önemli güçlerin, iç ve dıştan destek bulduklarını, kışkırtıldığını, suikastlar düzenlendiğini, toplumda siyasette, Cumhuriyet’e karşı duygular ve iddialar yansıtıldığını anlattı. 
     Baykal, değişimi engellemek isteyen güçlerin uzantılarının, şimdi demokratik çerçevede şekillenmekte olduğunu gördüklerini kaydederek, "Bugünkü iktidar, Cumhuriyet’e tepki ve dini istismar anlayışlarına dayalı bir siyaset geleneğini, çeşitli aşamalardan geçirerek günümüze taşımış, demokratik rejimin olanakları içinde, parlamentoda üçte iki çoğunlukla iktidara gelmiştir" diye konuştu. 
     Cumhuriyet’in, kendi antitezinin bayrağını sallayan güçlerin, demokratik kurallar içinde işbaşına gelmesiyle, olgunluk ve güven sınavını başarıyla verdiğini belirten Baykal, sözlerini şöyle sürdürdü 
     "Cumhuriyet’e açıktan karşı çıkanlar, şimdi Cumhuriyet’in sembollerine sahip çıkma ihtiyacı içindeler. ’Anıtkabir’de sap gibi duracaksınız’ diyenler, bugün Atatürk’ün önünde saygıyla başlarını eğmek durumunda kalmışlardır. Cumhuriyet’e karşı bir büyük siyasi mücadele içinden geçip iktidara gelenler, bugün Cumhuriyet’in ilkelerini içeride, dışarıda savunma mecburiyeti içindeler. Bunda bir zorlama yok ama toplum bunu bekliyor. Cumhuriyet’e karşı olanlar, Cumhuriyet’e inanıyormuş gibi davranmak ihtiyacı içindeler. Bu köklü bir dönüşüm. Cumhuriyet, kendisine meydan okuyanları, kendisine saygı duyar noktaya getirmeyi başarmıştır. Dün Hikmetyar’ın önünde diz çökenler, şimdi Atatürk’ün önünde saygıyla duruyorlar." Türkiye’de, "Milli Eğitim Bakanlığı’nın gerçek amacının, laik bir Cumhuriyet yapılanması oluşturma şeklinde safiyane düşünenler" kalmadığını savunan Baykal, amacının, eğitimde kaliteyi yükseltmek değil, kendi amaçlarına yönelik eğitim düzenini gerçekleştirmek olduğunu öne sürdü. 
     CHP Genel Başkanı Baykal, Cumhuriyet projesinin başarıyla sonuçlanabilmesi için bir eğitim ve tarım devrimine ihtiyaç bulunduğunu ifade etti. Baykal, AK Parti iktidarında, tarım ve çiftçinin yıkım dönemi yaşadığını savundu. 
     
</TEXT>
</DOC>
