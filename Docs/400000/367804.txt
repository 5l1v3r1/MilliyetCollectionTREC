<DOC>
<DOCNO> 367804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun08.html </URL>
<DATE> 2005/08/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiliz basını kızını bırakıp Türkiye’ye kaçan anneyi ’topa tuttu’ 
</HEADLINE>
<TEXT>

     DERYA VAROL Londra DHA 

      İNGİLTERE’de 15 yaşındaki kızı Laura’yı terkedip Türkiye’deki sevgilisine kaçan Elaine Walker adlı anne İngiltere’de günün konusu oldu. İngiliz basını Walker’ı sert bir dille eleştirirken, The Sun ve Daily Miror gibi bulvar gazeteleri Antalya’ya kaçtığı belirlenen Walker’ı ’canavar ve kalpsiz anne’ ilan etti. 
     Geçen haziran ayında da Kelly Ann Piggford adlı bir başka anne 3 küçük çocuğunu evde bırakıp Marmaris’e tatile gelmiş ve İngiliz basını tarafından çocuklarını ihmal etmekle suçlanmıştı. Ülkesine dönüşte tutuklanan Piggford çarşamba günü ilk defa mehkemeye çıkarılmıştı. 
     İngiliz basını 2’nci ’evde tek başına’ vakası olarak adlandırdığı Walker’ın Türkiye’ye kaçışına ’ateş püskürdü’. Bulvar gazetesi The Sun, ’Canavar anne’ manşetini atarak, "Gaddar Elaine Walker yeni tanıştığı bir adam için Türkiye’ye kaçtı ve bunu 15 yaşındaki kızı Laura’ya söyleme gereği bile duymadı" diye devam etti. 3 kez evlenen ve 5 çocuğu olan Elaine’in Antalya’da tanıştığı Ali’ye tutulduğunu yazan gazete büyük kızı Stacey’inin de bir erkek arkadaş bulduğunu hatırlatarak "Kalpsiz ikili haziranda tanıştıkları adamlarla ilgili planlarını Laura’dan saklı tuttular" dedi. Gazete, Walker’ın komşularının , "Elaine’in nasıl sorumsuz bir genç kız gibi davranabildiğine inanamıyoruz. Stacey daima gözde çocuktu, Laura ile pek geçinemezdi" şeklindeki görüşlerine de yer verdi. The Sun ayrıca 45 yaşındaki Walker’ın Laura’yı terkedişinin ilk olmadığını, daha öncede 5 yaşındayken başka bir erkek için eşini ve küçük kızı terkettiğini ama daha sonra geri döndüğünü yazdı. 
     
     ’KALPSİZ ANNE’ 
     Daily Mirror da ’Kalpsiz’ başlığıyla verdiği haberde "15 yaşındaki genç kızı yüzüstü bırakıp Türkiye’ye yaşamaya gidiyor" diye yazdı. Bir başka bulvar gazetesi Daily Star ise "Sevgilisinin yanına Türkiye’ye taşınan anne terkettiği 15 yaşındaki kızına yaşaması için sadece 25 pound bıraktı." derken annesi tarafından hiçbirşey söylenmeden terkedilen genç kızın okuldan bir arkadaşının ailesiyle kaldığını, cesur görünmeye çalışsa da çok üzgün olduğunu yazdı. 
     Daily Mai ise Elaine Walker’ın özel yaşamına değinerek 3 kez evlenen ve 5 çocuğu olan Walker’ın erkekler konusundaki hızına dikkati çekti. Gazete ayrıca kanunların çocukların terkedilmesi konusunda belirli bir yaş sınırı koymadığını böyle bir durumda Elaine Walker’ın 5 yıla kadar hapis cezası alabileceğini kaydetti. 
     
     ’TÜRK ROMEO İÇİN KIZINI TERKETTİ’ 
     Daily Record ise ’İşte 25 pound, ben yaz aşkımla gidiyorum’ şeklinde attığı başlığa "Anne 15 yaşındaki kızını Türk Romeo için terk etti’ diye devam etti ve komşularının Elaine için ne kadar bencil olduğunu anlatan sözlerine yer verdi. 
     Bulvar basının yanı sıra İngiltere’nin Daily Telegraph, Guardian ve Times gibi saygın gazeteleri de habere geniş yer ayırdı. The Times, haziran ayında Laura ve Stacey ile birlikte Türkiye’ye giden 2 hafta önce de sevgilisine kavuşmak için kızını bırakıp Türkiye’ye geri dönen Walker’la ilgili olarak İngiltere’de soruşturma başlatıldığını yazdı. The Guardian da Walker’ın komşularıyla Akdeniz’de yeni bir hayata başlama konusunda sık sık şakalaştığına dikkat çekti. 
     
</TEXT>
</DOC>
