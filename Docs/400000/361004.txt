<DOC>
<DOCNO> 361004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko11.html </URL>
<DATE> 2005/07/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Koç.Net - British Telecom işbirliği turistlere yarayacak... 
</HEADLINE>
<TEXT>

     Koç.net, British Telecom BT ile yaptığı işbirliğiyle Türkiye'ye gelen turistlerin telefon görüşmelerini yapabilecekleri ön ödemeli telefon kartını pazara sundu. 
     Yeni ürünün tanıtımı için düzenlenen toplantıda konuşan Koç.net Genel Müdürü Mehmet Ali Akarca, 1998 yılından bu yana Türkiye internet servis sağlayıcı pazarında yer alan şirketin 7 yıllık tecrübesiyle ses pazarında da aynı kalite ve güvenirlikte hizmet sunmaya devam ettiğini söyledi. 
     Bireysel pazara da girdiklerini, BT ile stratejik ortaklık yaptıklarını anlatan Akarca, 9-10 aydır Card Phone projesi üzerinde çalıştıklarını belirterek, yeni ürünle Türkiye'ye gelen 22 milyon turiste güvenilir alternatif iletişim hizmeti sunacaklarını belirtti. 
     BT'nin dünyada ilk kez kendi markasını başka birine emanet ettiğini, bunun Koç.net ve Türkiye için gurur verici olduğunu ifade eden Akarca, projenin BT ile yaptıkları ilk proje olduğunu, iki kuruluş arasında başka projeler de olduğunu bildirdi. 
     Akarca, ''Türkiye için, telekom sektörü için çok önemli bir adım, ilk adım. Biz bir kapı açtık. Koç.net olarak gurur duyuyoruz'' dedi. 
     Mehmet Ali Akarca, kartların üzerine kontör yazmadıklarını, bunun yerine insanların neyi satın aldıklarını bilmeleri için 5, 10, 15 YTL'lik fiyatların yazıldığını kaydetti. 
     BT Satış Yöneticisi Hans Peter Ligthart ise şirketi hakkında bilgi verdiği konuşmasında, Türkiye'de Koç.net'in de kuvvetli bir marka olduğunu belirterek, işbirliğinin Koç.net'in sunduğu teknik altyapı ve hizmet kalitesine duydukları güvenin ifadesi olduğunu aktardı. 
     Ligthart, kartın kullanımının sadece Türkiye'ye gelen turistler için değil isteyen herkese açık olduğunu söyledi. 
     Dağıtımına Antalya'dan başlanan telefon kartlarında kullanıcı, İngilizce, Fransızca, Almanca, Rusça ve Türkçe dillerinde yönlendirilebilecek, hangi ülke vatandaşı olursa olsun Türkiye'deki herhangi bir sabit hattan telefon görüşmesini yapabilecek. 
     
</TEXT>
</DOC>
