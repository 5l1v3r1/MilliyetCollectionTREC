<DOC>
<DOCNO> 378016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun28.html </URL>
<DATE> 2005/09/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İtalya, bombacıyı İngiltere'ye veriyor 
</HEADLINE>
<TEXT>

     İtalyan yüksek mahkemesi, İngiltere'de 21 Temmuz'daki saldırı girişimlerinin Roma'da tutuklanan zanlısının İngiltere'ye iade kararını onayladı. 
     Davada İngiliz hükümetinin avukatlığını yapan Paolo İorio, Temyiz Mahkemesi'nin tekrar temyiz edilemeyecek kararının ardından zanlı Hamdi İshak'ın 10 gün içinde İngiltere'ye iade edilmesinin beklendiğini söyledi. 
     İshak'ın İtalyan avukatı Antonietta Sonnessa, İngiliz yetkililerinin kendisine bütün belgeleri ulaştırmadığını söyleyerek, Roma mahkemesinin İngiltere'ye iade kararını temyiz etmişti. 
     Hakkında uluslararası tutuklama emri çıkarılan Osman Hüseyin olarak da bilinen Etiyopya doğumlu İngiliz vatandaşı İshak, 29 Temmuz'da Roma'da tutuklanmıştı. 
     İshak, Londra'daki ulaşım sistemlerine saldırılarda yer aldığını itiraf etmiş, ancak amaçlarının insanları öldürmek değil, korkutmak olduğunu söylemişti. 
     
</TEXT>
</DOC>
