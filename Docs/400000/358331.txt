<DOC>
<DOCNO> 358331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko11.html </URL>
<DATE> 2005/07/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dolardaki güçlü seyir sürüyor 
</HEADLINE>
<TEXT>

     CNNTÜRK 

Avrupa'da ekonomiye ilişkin yaşanan kaygılar ve Avrupa Birliği sürecinde referandumla ortaya çıkan kuşkular, euronun dolar karşısında son 14 ayın en düşük seviyesine gerilemesine neden oldu. 
     Dün 1.1889 ile mayıs 2004'den bu yana gördüğü en düşük seviyeye inen euro dolar paritesi, bugün ise hafif tepki alımları ile 1.1900 seviyesine çıktı. 
     Yabancı paralar karşısındaki sağlam seyrini sürdüren dolar, kısa vadeli faiz oranlarından destek alarak zirve seviyelerini zorlamaya devam ediyor. Dolar euro ve sterlin karşısında son 14 ayın, yen karşısında da son 11 ayın en yüksek seviyelerinde bulunuyor. 
     
     Faiz indirimi söylentileri etkiliyor 

     Avrupa Merkez Bankası'nın AMB perşembe günü yapacağı toplantısında genel olarak bir faiz değişikliğine gidilmeyeceği ve faizin yüzde 2 seviyesinde kalacağı beklentisi hakim iken, piyasadaki spekülasyonlar euronun seyrini etkiliyor. 
     Avrupa ekonomisini canlandırmak için AMB'nin faiz indirimi yapabileceğine yönelik söylentiler piyasayı hareketlendirirken, euronun üzerindeki baskıyı da artırıyor. 
     Uzmanlar, olası bir faiz indirimi halinde eurodaki düşüşün daha da artacağını belirtiyorlar. 
     
     NEDEN DÜŞÜYOR 

     Eurodaki düşüşün başlıca nedenleri şöyle 
     1- ABD'de artan faizler. 
     2- Referandumlarla birlikte Avrupa Birliği ekonomisine olan güvenin azalması. 
     3- Avrupa'da faizlerin düşürüleceğine yönelik yapılan spekülasyonlar. 
     4- ABD ekonomisinden gelen olumlu datalar. 
     5- Avrupa Merkez Bankası yönetim kurulu üyelerinden Christian Noyer'in isteyen ülkenin 12 üyeli euro bölgesinden ayrılabileceğini söylemesi. 
     6- İsveç Merkez Bankası'nın faizleri yarım puan indirmesi . 
     
     Dolar yüzde 12.8 yüksek 

     Piyasadaki bu söylentilere karşın AMB Başkanı Jean-Claude Trichet, dün yaptığı açıklamada, bankanın biraz daha enflasyon riski alarak ekonomik büyümeyi artırmak için faiz indirimi yapması gerektiği yönündeki önerileri reddetti. 
     Euro dolar karşısında bu sabah 1.1900 seviyesinde bulunurken, dünkü 1.1889 seviyesine kıyasla biraz değer kazandı. Dolar euro karşısında yılbaşına göre yüzde 12.8 yüksek seyrediyor. 
     Euro karşısında yüksek seyrini sürdüren dolar, yen karşısında son 11 ayın en yüksek seviyesi olan 111.55 seviyesinde, sterlin karşısında da son 13 ayın en yüksek seviyesi olan 1.7610'dan işlem görüyor. 
     
     Hangi rakamlar bekleniyor 

     Euro dolar paritesi üzerinde Avrupa Merkez Bankası'nın faiz kararının yanında ABD'de bu hafta açıklanacak olan rakamlar da etkili olacak. ABD'de bu haftanın en önemli datası cuma günü saat 15 30'da açıklanacak olan haziran ayı tarım dışı istihdam rakamı. 
     Bunun yanında bugün açıklanacak olan fabrika siparişleri ve çarşamba günki ISM Hizmetler Endeksi'nin de piyasada etkili olması bekleniyor. 
     Doların euro karşısındaki yükselişinin sürüp sürmeyeceği konusunda ise uzmanlar ikiye ayrılmış durumda. Bir kısım yükselişin devam edeceğini savunurken, diğerleri de düzeltme hareketinin tamamlandığı ve rüzgarın artık eurodan yana eseceği görüşünde. 
     Yükselişin devam edeceğini savunanlar bu görüşlerine temel olarak Avrupa ekonomisindeki zayıflığı AB içindeki tartışmaları gösteriyorlar. Ayrıca ABD Merkez Bankası FED'in faiz artırımlarına devam edeceğinin sinyalini vermesinin de dolara olan talebi artıracağını düşünüyorlar. 
     Dolardaki yükselişin sürmesi halinde ilk olarak 1.1760 seviyesi telaffuz edilirken, onun altında da 1.15'li rakamlar konuşuluyor. 
     
     "Düşüş spekülatif" 

     Paritedeki düşüşün duracağını ve artık euronun toparlanmaya başlayacağını düşünenler ise, AB bölgelerindeki ekonomilerde yılbaşından bu yana önemli bir değişikliğin olmadığına ve düşüşün spekülatif hareketlerden kaynaklandığına inanıyorlar. 
     Uzmanlar referandumların bahane olarak kullanıldığını belirtirken, paritenin kısa süre sonra tekrar euronun lehine dönmesini bekliyorlar. 
     
     Yurtiçinde durum 

     Yurtdışında doların euro karşısındaki yükselişi iç piyasaya ise fazla yansımıyor. 
     YTL dolar kurunda geçtiğimiz dönemde fazla bir hareket olmazken, bugün ise dolar hafifi alıcılı bir seyir izliyor. Dolar serbest piyasada yüzde 0.2 artışla 1.3450 seviyesinde bulunurken, euro ise yüzde 0.5 kayıpla 1.5970'e indi. Euro YTL karşısında yılbaşından bu yana yüzde 13.5 değer yitirirken, dolardaki kayıp yüzde 1 seviyesinde kaldı. 
     Bu da paritedeki hareketin yurtiçine yansımasının dolardaki yükseliş şeklinde değil, eurodaki düşüş şeklinde yansıdığını ortaya koyuyor. 

     
</TEXT>
</DOC>
