<DOC>
<DOCNO> 391047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun37.html </URL>
<DATE> 2005/10/31/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
BM'de Suriye karşıtı karara onay 
</HEADLINE>
<TEXT>

     Bakanlar düzeyinde toplanan BM Güvenlik Konseyi, ABD, Fransa ve İngiltere tarafından sunulan Suriye karşıtı karar tasarısını oybirliğiyle kabul etti. 
     Suriye'yi eski Lübnan Başbakanı Refik Hariri suikastıyla ilgili soruşturma kapsamında daha fazla işbirliğine çağıran karar tasarısı, Güvenlik Konseyi'nde kabul edildi. 
     Kararda, Suriye'ye, adı 14 Şubat'taki Hariri suikastına karışan hükümet yetkililerini tutuklama ve BM soruşturma komisyonu ile tam işbirliği yapma çağrısına yer verildi. Suriye'den suikastla ilgili kişileri gerekirse BM komisyonu tarafından soruşturulmak üzere hazır bulundurması istenen kararda, Suriye vatandaşlarının komisyon tarafından Suriye dışında sorgulanmasına izin verilmesi talebi de dile getirildi. 
     Güvenlik Konseyi'nin kabul ettiği kararda ayrıca, soruşturma komisyonu tarafından Hariri suikastına karıştıkları belirlenen kişilere seyahat yasağı ve malvarlıklarının dondurulması gibi tedbirler uygulanacağı da kaydediliyor. Şam yönetiminin terörizmi resmen kınamasının istendiği kararda, Suriye, ''her türlü terörist eyleme ve terörist gruplara verdiği desteği kesin olarak durdurmayı taahhüt etmeye ve bu taahhüdünü somut eylemlerle göstermeye'' çağrılıyor. 
     
</TEXT>
</DOC>
