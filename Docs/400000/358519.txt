<DOC>
<DOCNO> 358519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/siy02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türbanı AB çözemez' 
</HEADLINE>
<TEXT>


Türk asıllı Hollandalı parlamenter Emine Bozkurt, Avrupa Parlamentosu'nda türbanla ilgili olarak, "AB'nin kendi içinde yapmadığını Türkiye'den yapmasını isteyemeyiz" dedi 

Güven Özalp - Strasbourg 


Avrupa Parlamentosu, Türk asıllı Hollandalı parlamenter Emine Bozkurt'un Türkiye'de kadının rolüne ilişkin hazırladığı raporu tartıştı. "Türkiye'de kadınların sosyal, ekonomik ve politik yaşamdaki rolü" başlıklı rapora, Uluslar Avrupa'sı İçin Birlik grubundan Polonyalı parlamenter Konrad Szymanski, türbanın serbest bırakılması yönünde bir değişiklik önergesi verdi. Bozkurt ise, "Kendi içimizde bu konuda tek tip bir uygulama yokken bunu Türkiye'den isteyemeyiz" dedi. 
AP'de raporunu savunan Bozkurt, tüm genç kızların ve kadınların eğitim haklarının hiçbir nedenle engellenmemesi gerektiğini söyledi. Bozkurt, bununla birlikte türban konusunda AB'nin ortak bir uygulaması olmadığını hatırlatarak, "AB'nin kendi içinde yapmadığını Türkiye'den yapmasını isteyemeyiz. Türkiye bu sorunu kendisi çözmeli" diye konuştu. Bozkurt, AİHM'nin türban kararını da hatırlatarak, "Bu sorunu AB çözemez" şeklinde konuştu. Bozkurt'un görüşüne özellikle kadın parlamenterler destek verdi. Bu görüş AB Komisyonu'nun Genişlemeden Sorumlu Üyesi Olli Rehn'den de tam destek aldı. Kadın hakları alanında olumlu yasal düzenlemeler bulunduğunu söyleyen Rehn, "Ancak zihniyet değişikliği de gerekiyor" dedi 

Rapordan bölümler 
Bozkurt'un raporunda öne çıkan unsurlardan bazıları şunlar 
Kadınların siyasi partilerin seçim listelerinde "seçilebilir" sıralarda aday gösterilmeleri tavsiyesinde bulunuluyor. Polis, adalet, tıp ve eğitim kurumlarının personellerinin kadına yönelik şiddet ve kadın - erkek eşitliği konularında mecburi mesleki eğitimden geçirilmeleri isteniyor.Türk hükümetine kadın hakları alanında ilerlemeler sağlaması çağrısı yapılıyor.Kadın haklarına saygının Türkiye'nin gelecekteki AB üyeliği önünde "olmazsa olmaz koşul" olduğunun altı çiziliyor.Kız çocuklarının okula gönderilmesi öncelikler arasında sıralanıyor.Rapor, namus cinayetlerine yeni yasal düzenlemelerde ağır ceza verilmesi ve evlilik içi tecavüzün suç olarak kabul edilmesinin AB ülkeleri tarafından da benimsenmesi gerektiğini kaydediyor. 

</TEXT>
</DOC>
