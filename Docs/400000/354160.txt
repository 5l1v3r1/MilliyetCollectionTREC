<DOC>
<DOCNO> 354160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur68.html </URL>
<DATE> 2005/06/21/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
TYH, Kahramanmaraş seferlerine yeniden başladı... 
</HEADLINE>
<TEXT>

     Türk Hava Yolları THY , Kahramanmaraş’a 3 yıl aradan sonra yeniden tarifeli sefer düzenlemeye başladı. Havaalanına inen yolcu uçağı, törenle karşılandı. 
     Kahramanmaraş Havaalanı’na inen uçağın pilot ve yolcularını çiçekle karşılayan Vali İlhan Atış, THY’nin Kahramanmaraş’a yeniden tarifeli sefer düzenlemesinden büyük memnuniyet duyduğunu belirtti. 
     Karşılamada, Belediye Başkanı Mustafa Poyraz, Ticaret ve Sanayi Odası Başkanı Mehmet Balduk ve Emniyet Müdürü Necdet Çelikbilek de bulundu. 
     99 kişilik olduğu belirtilen RJ 100 tipi ’Siirt’ isimli uçakla, 
     THY Genel Müdürü Temel Kotil, AK Parti Kahramanmaraş Milletvekili Fatih Arıkan, THY Yönetim Kurulu Başkan Vekili Hamdi Topçu, Yönetim Kurulu Üyesi Atilla Öksüz de geldi. 
     Uçaktan indikten sonra basın mensuplarının sorularını yanıtlayan THY Genel Müdürü Kotil, Kahramanmaraş’ın önemli bir kent olduğunu belirterek, şu anki programa göre Ankara seferlerinin haftada 3 gün yapılacağını ifade etti. 
     Seferlerin, 15 günlük deneme süresinin ardından yolcu azlığı gerekçe gösterilerek yeniden kaldırılacağı yönündeki söylentilerin gerçeği yansıtmadığını vurgulayan Kotil, şunları kaydetti 
     "Kahramanmaraş Havaalanı’nın bazı yetersizlikleri nedeniyle, şu anda İstanbul seferlerinin yapılmasında sıkıntılar karşımıza çıkıyor. 
     Biz buraya sadece RJ tipi uçaklarımızla uçabiliyoruz. Bu uçaklarımız da yakıtı İstanbul’dan doldurduğu zaman çok az yolcuyla buraya gelebiliyor. Bu nedenle bizim şu anda Ankara’dan Kahramanmaraş’a uçma mecburiyetimiz ortaya çıkıyor. Olayın ekonomik boyutu bunu gerektiriyor. Şu da unutulmasın ki İstanbul ile Ankara arasında günde 17 seferimiz var. Evet bir transfer var, biraz yorucu ama isteyen 
     yolcular dakikasında Ankara’ya gelebilir." 
     
     "BU SEFERLER GÖSTERİŞ DEĞİL" 
     Ankara’dan Kahramanmaraş’a tarifeli uçak seferlerinin yeniden başlatılmasına 2 hafta önce karar verdiklerini ve 1 hafta önce de bilet satışlarına başladıklarını kaydeden Kotil, sözlerini şöyle sürdürdü 
     "Eğer bir aksaklık varsa, onları toparlarız. Bizim bu tip küçük havaalanlarına uçabilen uçak sayımız bir hayli sınırlı. Bunlarla da bir çok seferimizi yapıyoruz. Bir plan dahilinde herkese olabildiği kadar adil bir şekilde sefer koyuyoruz. Biz ticari bir kuruluşuz ve para kazanmak için buraya uçuyoruz. Dolayısıyla bu bir gösteriş değil, kesin olarak bunun altını çiziyorum. Adıyaman, Kahramanmaraş ve Gaziantep uçuşlarımıza başladık ve bunları da geliştireceğiz." Uçakların, sabah 5.00’de başladığı seferleri akşamları 23.00’de tamamladığını anlatan Kotil, Kahramanmaraş’a başlatılan seferlerin kalıcı olduğunu ve saatlerin en uygun şekilde ayarlanabileceğini söyledi. Kotil, sözlerini şöyle sürdürdü 
     "Kahramanmaraş, Gaziantep ve Adıyaman ile birlikte uçmadığımız 3 havaalanı vardı. 3’üne de uçmaya başladık. Ticari kapasite olursa, uçmayacağımız havaalanı yok. Bu arada Sayın Bakanımızın başlattığı noktadan noktaya uçuşlar var. Kahramanmaraş’tan Diyarbakır’a veya Erzurum’a diyelim. Yani yolcu olduktan sonra her yere uçarız. Bu nedenle biz zararına olacak bir uçuş saatini de seçmeyiz. Özetle diyebilirim ki THY başarılı ticari bir kuruluştur ve buraya uçmaya karar vermiştir, yönetim kurulundan karar çıkarmıştır ve uçmaya devam edecektir." 
     
     "TİCARETİMİZİN YÜZDE 70’İNİ YURT DIŞI OLUŞTURUYOR" 
     THY Genel Müdürü Kotil, özel hava yolu şirketlerinin piyasaya girmelerinin kendilerini nasıl etkilediği yönündeki soruyu ise şöyle yanıtladı 
     "THY, 2.2 milyar dolar ciro yapan bir kuruluştur. Yılda 15 milyon yolcu taşıyoruz. Mayıs ayı itibariyle 1 milyon 250 bin yolcu taşımışız. Bu rakam, özel hava yollarının her birinden daha büyüktür. 
     Ticaretimizin yüzde 70’ini yurt dışı oluşturmaktadır. Dolayısıyla biz çıtayı yükseltmek için devam ediyoruz." 
     
     "UÇUŞLAR İSTANBUL’A YAPILMALI" 
     Kahramanmaraş Ticaret ve Sanayi Odası Başkanı Mehmet Balduk, uçuşların yeniden başlatılması için sürdürülen çalışmaların sonuç vermesinden memnuniyet duyduğunu belirtti. 
     "Buraya gelecek uçakların yakıt sıkıntısının giderilebilmesi için çalışıyoruz" diyen Balduk, İstanbul seferleri için kendilerinden yüzde 50 doluluk garantisi istenmesi karşısında yüzde 70 doluluk garantisi verdiklerini ifade etti. 
     Balduk, "Bizler, uçuşların İstanbul’a yapılmasını istiyoruz. 
     Ankara uçuşları için bizden garanti istenmedi. Kaldı ki açıklanan uçuş saatleri de sağlıklı olmadı. Böyle devam ederse, seferler yeniden kaldırılabilir. Kahramanmaraş-İstanbul arasında doğrudan uçak seferleri yapılmadığı takdirde verim alınacağını sanmıyoruz" diye konuştu. 
     THY yöneticileri, daha sonra geldikleri uçakla tekrar Ankara’ya döndü. 
     
</TEXT>
</DOC>
