<DOC>
<DOCNO> 371285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur31.html </URL>
<DATE> 2005/08/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
OPET Başkanı'nın babasının şüpheli ölümü... 
</HEADLINE>
<TEXT>

     OPET Yönetim Kurulu Başkanı Fikret Öztürk’ün babası Ali Öztürk’ün şüpheli ölümü üzerine Cumhuriyet Savcılığı tarafından soruşturma açıldı. 
     Açıklanan Adli tıp raporunda, Ali Öztürk’ün çok yüksekten düşme veya şiddetli bir trafik kazası sonucu geçirdiği beyin kanaması nedeniyle öldüğü belirtildi. Raporda, Ali Öztürk’ün sol omuz ve kaburgalarında kırıklar, dalakta parçalanma ve kafasında yarıklar oluştuğu tespit edildiği kaydedildi. 
     Cumhuriyet Savcılığı, olayla ilgili soruşturma başlattı. 
     Ali Öztürk’ün, dün İslahiye’de Çay Mahallesi Santral Sokak’taki evinden OPET tarafından yaptırılan ve kendi adını taşıyan Opet Hacı Ali Öztürk Camii’ne sabah namazını kılmak için giderken, ayağının taşa takılması sonucu düşerek ağır yaralandığı, getirildiği İslahiye Devlet Hastanesi’nde hayatını kaybettiği belirtilmişti. 
     Öztürk’ün ölümünü şüpheli bulan İslahiye nöbetçi savcısı Maruf Türker, cesedin otopsi yapılmak üzere Adana Adli Tıp Kurumu’na gönderilmesine karar vermişti. 
     Ali Öztürk’ün cenazesi, bugün toprağa verilecek. 
     
</TEXT>
</DOC>
