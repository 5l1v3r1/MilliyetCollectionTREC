<DOC>
<DOCNO> 387214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/axspo01.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'dan tarihi duble 
</HEADLINE>
<TEXT>


Çin'deki son yarışta Fernando Alonso ile yine zirveye çıkan Fransız ekibi, McLaren'i geri bırakıp pilotlardan sonra markalar klasmanında da şampiyonluğa ulaştı 

MURAT AĞCA 


Formula 1'de 2005 sezonuna Renault damgasını vurdu. 19 yarışlık sezonun son etabı Çin Grand Prix'sinden de zaferle ayrılan Fernando Alonso, iki yarış önce garantilediği pilotlar klasmanındaki "en genç şampiyon" unvanının ardından, takımı Renault'ya da "tarihi" bir markalar şampiyonluğu getirdi. İspanyol pilotun takım arkadaşı Fisichella da 4. olarak 5 puanı Renault hanesine yazdırdı. Fransız takımına pilotlar şampiyonluğunu kaptırdıktan sonra birkaç yarıştır markalarda ilk sırayı almak için yarışan McLaren'de ise Kimi Raikkonen'in ikinci olması ve Juan Pablo Montoya'nın yarışı tamamlayamaması tüm umutları bitirdi. Çin'de üçüncü sırayı Toyota'dan Ralf Schumacher aldı. 
Renault'da 24 yaşındaki Alonso ilk dört yarışın üçünü kazanarak müthiş başladığı sezonda toplam yedi kez zirveye çıkarken, tecrübeli İtalyan Fisichella da bir yarıştan galibiyetle ayrıldı. 191 puana ulaşan Renault'nun "amansız" takipçisi McLaren'de ise sezon boyunca motor ve lastikle ilgili şanssızlıklar yaşayan Raikkonen, buna rağmen yedi birincilik, üç ikincilik elde etti ama Alonso'yu yakalayamadı. 

Schumi fırtınası dindi 
Çin'deki yarışta 2001'de döndüğü F1'de ilk şampiyonluğuna ulaşan Renault, son 5 yıldır süren Ferrari ve Michael Schumacher fırtınasına da "resmen" son verdi. 2000'den beri Ferrari ile birlikte şampiyonluğu kimseye kaptırmayan ancak bu sezon sadece altı aracın yarıştığı Indianapolis dışında birinciliği bulunmayan Schumacher, genel klasmanda bu kez üçüncü oldu. Ancak efsane Alman pilotun 84 yarışlık kazanma rekoru hala yerinde duruyor. 

PİLOTLAR KLASMANI 1. Fernando Alonso Renault 133 puan 2. Kimi Raikkonen McLaren 112 puan 3. Michael Schumacher Ferrari 62 puan 4. J.Pablo Montoya McLaren 60 puan 5. Giancarlo Fisichella Renault 58 puan 6. Ralf Schumacher Toyota 45 puan 7. Jarno Trulli Toyota 43 puan 8. Rubens Barrichello Ferrari 38 puan 9. Jenson Button BAR 37 puan 10. Mark Webber Williams 36 puan 11. Nick Heidfeld Williams 28 puan 12. David Coulthard Red Bull 24 puan 13. Felipe Massa Sauber 11 puan 14. Jacques Villeneuve Sauber 9 puan 15. Christian Klien Red Bull 9 puan 16. Tiego Monteiro Jordan 7 puan 17. Alexander Wurz McLaren 6 puan 18. Narain Karthikeyan Jordan 5 puan 19. Christijan Albers Minardi 4 puan 20. Pedro de la Rosa McLaren 4 puan 21. Patrick Friesacher Minardi 3 puan 22. Antonio Pizzonia, Williams 2 puan 23. Takuma Sato BAR 1 puan 24. Vitantonio Liuzzi Red Bull 1 puan 

MARKALAR KLASMANI 1. Renault 191 puan 2. McLaren 182 puan 3. Ferrari 100 puan 4. Toyota 88 puan 5. Williams 66 puan 6. BAR 38 puan 7. Red Bull 34 puan 8. Sauber 20 puan 9. Jordan 12 puan 10. Minardi 7 puan 

Bir dönem kapandı 

Formula 1'in Çin yarışıyla birlikte bir dönem de sona erdi. Yeni sezonda F1'in "mutevazı" ama "bağımsız" takımları Minardi, Jordan ve Sauber artık olmayacak. Alonso dahil birçok yıldızın F1'e adım attığı ve Red Bull tarafından satın alınan Minardi, 2006'dan itibaren Squadra Toro Rosso olarak yarışacak. Rus işadamı Alex Shneider'a satılan Jordan'ın ismi Midland olarak değişecek. Sabuer'in de yeni sahibi BMW olacak. 2006'da 3.0 litre V10 olan motor hacmi, 2.4 litre V8'e inecek. Massa'nın Ferrari'ye, Barrichello'nun BAR'a, Heidfeld'in Sauber BMW'ye geçmesi ve yeni takımlara gelecek yeni pilotlarla F1 neredeyse topyekün bir değişime uğrayacak. 


</TEXT>
</DOC>
