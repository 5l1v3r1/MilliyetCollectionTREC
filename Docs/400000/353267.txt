<DOC>
<DOCNO> 353267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy04.html </URL>
<DATE> 2005/06/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
DEHAP'lı belediye başkanlarından, aydınların bildirisine destek... 
</HEADLINE>
<TEXT>

     DEHAP'lı 56 belediye başkanı, aydınların barış bildirisine destek verdiklerini açıkladı. 
     Aralarında Diyarbakır Büyükşehir Belediye Başkanı Osman Baydemir, Batman Belediye Başkanı Hüseyin Kalkan ve Şırnak Belediye Başkanı Ahmet Ertak'ın da bulunduğu belediye başkanları, yaptıkları yazılı açıklamada, Türkiye'nin demokratikleşme sürecinin devamı, Avrupa Birliği hedefine ulaşması, toplumun barış ve istikrarı, ekonomik ve sosyal kalkınma ile insani değerlerin korunması için barışa ihtiyaç duyduklarını belirttiler. 
     Belediye başkanları olarak Türkiye'de farklı görüşlere sahip 150 aydın sanatçı akademisyen ve siyasetçinin deklare ettiği bildirinin desteklendiği ifade edilen açıklamada, ''İnsanlarımızın yaşamını yitirmesine hiç birimizin rıza göstermemesi gerekir. Çatışmaların durdurulması için Türkiye'nin vicdanın sesi olan aydınların sesine, başta hükümet olmak üzere herkesin kulak vermesini bekliyoruz'' denildi. 
     Aydın, sanatçı, yazar, sendikacı ve siyasetçilerin de aralarında bulunduğu 150 kişi tarafından 15 Haziran'da İstanbul'da açıklanan bildiride, terör örgütü PKK'dan, silahlı eylemlere derhal ve önkoşulsuz olarak son vermesi istenmişti. 
     
</TEXT>
</DOC>
