<DOC>
<DOCNO> 384031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun10.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş geldin... Ama yavaş yavaş 
</HEADLINE>
<TEXT>



Yunan basını, manşetlerine taşıdıkları haber ve yorumlarında, Türkiye'nin son derece zorlu geçen görüşmeler sonunda Avrupa pasaportunu ABD'nin müdahalesi sonucu aldığını savundular. 
Eleftherotipiya Türkçe "Hoş geldin" manşetinin altında "ama yavaş yavaş" ifadesini kullandı. Gazete, bu sefer ne Viyana ne de başka bir Avrupa başkentinin Türkiye'nin AB yolunu engelleyemediğini yazdı. Gazete, 25'lerin Müzakere Çerçeve Belgesi'ni benimsemeleriyle birlikte Türkiye'nin üyelik müzakerelerinin başladığını kaydettiği haberinde, Türkiye'nin müzakere metnini ve özellikle 5. paragrafı adeta elekten geçirdiğini, ilerleyen saatlerde de "Evet" yanıtını verdiğini belirtti. 
Kathimerini "Türkiye için yeni maraton başlıyor. AB ile tam üyelik müzakereleri resmen başlıyor" başlıklı haberinde, gerilimli müzakereler ve ABD Dışişleri Bakanı Condoleezza Rice'ın telefonla yaptığı müdahale ve baskı sonucu Avusturya'nın İngiltere Dönem Başkanlığı'nın hazırladığı Müzakere Çerçevesi Belgesi'ni değişiklik olmaksızın kabul ettiğini yazdı. Gazete, "Tüm bu gelişmelerin sonucunda, Türkiye'nin AB'ye giden zor yolda adım attığını" kaydetti. 
To Vima "Rice, Recep Tayyip Erdoğan'ı nasıl kurtardı " başlığıyla haberini okuyucularına taşıyan gazete, uzun soluklu müzakerelerden sonra Washington'un kararlı müdahalesiyle Türkiye'ye tam üyelik müzakereleri için yeşil ışığın yakıldığını yazdı. 
Eleftheros Tipos "Türkiye'ye ABD vizesiyle AB bileti" ifadesini kullandı. Türkiye'nin geçen 40 yıldan bu yana çok arzu ettiği AB biletini aldığını yazan gazete, ancak bu yolculuğun cennete mi yoksa cehenneme mi götüreceğini bilmediğini kaydetti. 
Ethnos "ABD damgalı Türkiye-AB anlaşması", "Kıbrıs, Ankara vetosunun rehinesi" başlıklarını kullandı. Gazete, Yunan tarafının, ABD müdahalesiyle Ankara'nın Kıbrıs'ın Rum uluslararası teşkilatlara üyeliğini veto etme hakkının kaldırılması ısrarından vazgeçtiğini ve Türkiye'nin üyelik müzakerelerinin başladığını kaydetti. 


</TEXT>
</DOC>
