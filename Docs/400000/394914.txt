<DOC>
<DOCNO> 394914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur51.html </URL>
<DATE> 2005/11/14/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bakan Yıldırım 3 yılda bin kilometrelik demiryolu ağı hedefliyoruz 
</HEADLINE>
<TEXT>

     Ulaştırma Bakanı Binali Yıldırım, Marmaray, İstanbul-Ankara ve Ankara-Konya hızlı tren projeleriyle 3 yılda bin kilometrelik demiryolu hattının hizmete gireceğini belirtti. 
     TBMM Plan ve Bütçe Komisyonu'nda, Ulaştırma Bakanlığı, Telekomünikasyon Kurumu ve Denizcilik Müsteşarlığı'nın 2006 yılı bütçesi görüşülmeye başlandı. Bakan Yıldırım, bütçe üzerinde yaptığı sunuş konuşmasında, Ulaştırma Bakanlığı'nın 2006 yılı bütçesinin 989 milyon 878 bin YTL olduğunu ve 2005 yılına göre yüzde 43 artış öngörüldüğünü söyledi. 
     Ulaşım sektörünün yıllarca bir ana plana dayalı olarak değil, ihtiyaçlar ölçüsünde kendi doğal akışına terkedilerek yürütüldüğünü anlatan Yıldırım, karayollarının üzerinde yoğunlaşan yük taşımacılığının demiryolu ve denizyolu taşımacılığına kaydırılması ve ulaştırma türleri arasındaki dengesizliğin giderilmesinin gerekliliğinin ortaya çıktığını, bunun gereği olarak başlatılan Ulaştırma Ana Planı Stratejisi'nin de tamamlandığını kaydetti. 
     AB ile ortak 3 proje yürütüldüğünü belirten Yıldırım, bunlar arasında İspanya ile yürütülen denizyolu taşımacılığının güvenliğinin güçlendirilmesi projesinin tamamlandığını bildirdi. Yıldırım, başarılı sonuçlar doğuran proje sayesinde, daha önce her 3 gemiden biri gittiği limanlarda tutulurken bugün her 100 gemiden altısının tutulduğuna işaret etti. 
     Yıldırım, 22-70 yaş arası taşıma araçlarının sektör ve ekonomi için sorun olduğunu belirterek, bunların belirli takvimle yenilenmesi için mevzuatta düzenleme yapıldığını söyledi. Yıldırım, 25 bin 709 firmanın ve 300 bin aracın belgelendirildiğine işaret ederek, halen belgelenmesi gereken araç bulunduğunu vurguladı. 
     
     ''DEMİRYOLUNA 10 KAT FAZLA YATIRIM ÖDENEĞİ...'' 
     Yıldırım, yıllardır ihmal edilerek kaderine terkedilen demiryollarının yeniden ayağa kaldırılarak modern taşımacılığın bir unsuru haline getirilmesini amaçladıklarını belirterek, bu nedenle 2002 yılında demiryolu altyapı işleri için ayrılan miktarın 249 trilyon 230 milyar lira iken 2003, 2004 ve 2005 yıllarında bu miktarın 10 katından daha fazla yatırım ödeneği tahsis edildiğini söyledi. 
     Bakanlık olarak çok önemli demiryolu projelerine start verdiklerini anlatan Yıldırım, 2.5 milyar dolarlık Marmaray Projesi'nin 2008 yılı sonunda deneme seferlerine başlanmasının hedeflendiğini kaydetti. 
     Ankara-İstanbul Hızlı Tren Projesi'nin, İstanbul-Ankara arasını 3 saate indireceğine dikkati çeken Yıldırım, ayrıca Ankara-Konya hızlı tren projesinin altyapı işlerinin 2006 yılında tamamlanacağını ifade etti. 
     Bakan Yıldırım, bu üç projeyle bin kilometrelik hızlı demiryolu ağının sisteme dahil olacağını belirterek, bunun 8 bin 900 kilometrelik ana hattın dokuzda birini oluşturduğunu vurguladı. 
     
     ''SESSİZ DEVRİM'' 
     Havayolu taşımacılığında ise ''sessiz devrim'' yaşandığını belirten Yıldırım, bölgesel uçuşlarla başlangıçta 32 milyona ulaşan toplam yolcu sayısının 59 milyona ulaştığını, bunun uluslararası alanda Türkiye için 2015'te yakalanacak rakam olarak gösterildiğine işaret etti. Yıldırım, bu gelişmenin Türk sivil havacılığı için büyük bir başarı olduğunu dile getirdi. 
     Aktif olmayan havaalanlarının aktif hale getirilmesini amaçladıklarını belirten Yıldırım, özellikle küçük olduğu halde hiç sefer yapılamayan havaalanları bulunduğuna işaret etti. Bu havaalanlarına büyük uçaklarla sefer yapılmasının mümkün olmadığını kaydeden Yıldırım, küçük uçakları bu havaalanlarına yönlendirdiklerini söyledi. 
     Sivil havacılıktaki bu gelişmeyle 6 bin 500 kişiye istihdam sağlandığını ve 550 trilyon liralık ciro elde edildiğini bildiren Yıldırım, Esenboğa Havalimanı'nın iç hatlar gidiş terminalinin dün gece çıkan yangında önemli hasar gördüğünü, seferlerin etkilenmemesi için gerekli önlemlerin alındığını bildirdi. 
     
     ''KIRSAL KESİME HIZLI İNTERNET...'' 
     Telekomünikasyon alanındaki gelişmelere de değinen Ulaştırma Bakanı Yıldırım, kırsal kesimde geniş bant internet hizmeti verilmesine yönelik sistemin denemelerinin yapıldığını, 2006 yılında lisansların verileceğini ifade etti. 
     Yıldırım, bununla, özellikle kırsal kesimde, engebeli arazilerde bir istasyonla 50 kilometrelik bir daire içinde hızlı İnternet hizmeti verilebileceğini söyledi. 
     
     ''3. NESİL CEP TELEFONLARI...'' 
     ''3. nesil'' olarak bilenen 3G cep telefonlarının deneme çalışmalarının da sürdüğünü ifade eden Bakan Yıldırım, 2006 yılında lisanslamanın gerçekleştirilerek sektördeki gelişme sürecine katkı sağlanacağını söyledi. 
     Yıldırım, ''Geçmişte lisanslar verilmeden, altyapısı hazırlanmadan fiili duruma başvurulmuştur. Şimdi bunlara izin vermeden, fiili durum oluşmadan gerekli yasal altyapıyı yapmaya çalışıyoruz'' dedi. 
     
     ''UYDULAR YENİLENECEK'' 
     Türksat A.Ş'de mevcut 3 uydunun bulunduğunu, miyadı dolan ikisi yerine uydu atma çalışmaları hazırlıklarına başlandığını ifade eden Yıldırım, ilkinin 2 yıl içinde, diğerinin onu izleyen 3 yılda ve üçüncüsünün de 2013 yılına kadar tamamen yerli imal edilmek suretiyle ait olduğu yörüngelere gönderileceğini belirtti. 
     Bakan Yıldırım, kablo platformunun da Türksat bünyesinde altyapı iyileştirilmesi yapılarak özelleştirilmesine gidileceğini sözlerine ekledi. 
     
</TEXT>
</DOC>
