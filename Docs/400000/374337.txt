<DOC>
<DOCNO> 374337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun29.html </URL>
<DATE> 2005/08/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
AB Türkiye'nin üyelik anahtarı Kıbrıs ve Annan'ın elinde 
</HEADLINE>
<TEXT>

     AB Komisyonu’nun genişlemeden sorumlu üyesi Olli Rehn, Türkiye’nin AB üyeliğinin anahtarlarının adadaki Kıbrıs iki toplum ve BM’nin elinde olduğunu söyledi. 
     Rehn, Le Monde gazetesine verdiği demeçte, "Çözümün anahtarlarının artık Kıbrıs’taki iki toplumun ve BM’nin elinde olduğunu" söyleyerek, "Adadaki iki toplumun diyalog yolunu bulması ve adanın, diğer üye devletler gibi tüm haklara sahip bir devlet olması gerektiğini" ifade etti. 
     Olli Rehn, "Bu bağlamda, BM’nin, Türkiye’nin üyelik müzakerelerine ve Kıbrıs sorununun çözümlenmesi yolundaki görüşmelere paralel olarak harekete geçmesi ve başta Fransa ve İngiltere gibi Güvenlik Konseyi’nin daimi üyeleri olmak üzere tüm AB üyesi ülkelerin buna katkıda bulunması gerektiğini" kaydetti. 
     Türkiye’nin, 29 Temmuz’da Ankara Antlaşması’nın ek protokolünü imzalayarak "AB’nin 25 üyeden oluştuğunu kabul ettiğini" belirten Rehn, "Bu çok önemli bir nokta. Üyelik müzakerelerinin 25 üye ülkeyle olacağı göz önüne alındığında, Türkiye, aralarında Kıbrıs’ın da bulunduğu 25 ülkenin muhatabı haline geliyor" diye konuştu. 
     
</TEXT>
</DOC>
