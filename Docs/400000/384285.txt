<DOC>
<DOCNO> 384285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur10.html </URL>
<DATE> 2005/10/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
PKK'nın uyuşturucu imalathaneleri bulundu 
</HEADLINE>
<TEXT>

     Şeyhmus ÇAKAN DHA 

      DİYARBAKIR’ın Lice ile Bingöl’ün Genç ilçeleri arasındaki kırsal alanda güvenlik güçlerince sürdürülen operasyonlarda, PKK’ya ait olduğu belirlenen 8 sığınak ile 3 uyuşturucu imalathanesi ortaya çıkarıldı. Sığınaklarda, bol miktarda yiyecek, giyecek ve mazot ele geçirilirken, imalathanelerde ise, değeri 1 milyon 81 bin YTL olan 638 kilogram esrar, 3 bin 350 kök dişi hint keneviri, 2 tabanca ve 2 otomatik av tüfeği bulundu. Operasyon bölgesinde ayrıca 5 ayrı noktada da, teröristlerce tuzaklanmış mayın ve C-4 plastik patlayıcı bulunarak imha edildi. 
     Valilik’ten yapılan yazılı açıklamaya göre, güvenlik güçlerince Lice ve Genç ilçeleri arasındaki kırsal alanda, eylem hazırlığı içinde bulunan PKK’lı teröristlere yönelik olarak 25-28 Eylül tarihleri arasında geniş kapsamlı operasyon gerçekleştirildi. Operasyon kapsamında yapılan arazi arama ve taramalarında, terör örgütüne ait 8 yeraltı sığınağı ve 3 uyuşturucu imalathanesi bulundu. İmha edilen sığınaklarda, 120 litre mazot, 18 çift spor ayakkabısı, 1 kilogram amonyum nitrat ve 500 kilogram civarında yiyecek ile yaşam malzemesi ele geçirildi. 
     Uyuşturucu imalathanelerinde ise, 560 kilogram kubar esrar, 78 kilogram toz esrar, 30 kilogram kenevir tohumu, 3 bin 350 kök dişi hint keneviri, 2 tabanca, 2 otomatik av tüfeği ve bir dürbün ele geçirildi. Yine arazi arama ve taraması sırasında 5 ayrı noktaya teröristlerce tuzaklanmış mayın ve C-4 plastik patlayıcı bulunarak güvenli bir şekilde imha edildi. Bu arada, teröristlerle bağlantılı olduklarından şüphelenilen 5 kişi ile uyuşturucu madde imal eden 7 zanlı gözaltına alındı. Bu kişiler, sorgularının ardından adli mercilere sevk edilirken, bölgede operasyonların sürdürüldüğü bildirildi. 
     
</TEXT>
</DOC>
