<DOC>
<DOCNO> 398916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun38.html </URL>
<DATE> 2005/11/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Norveçli petrol şirketi, Irak'ın kuzeyinde petrol aramaya başladı 
</HEADLINE>
<TEXT>

     Norveçli küçük bir petrol şirketi olan DNO'nun, Saddam Hüseyin'in devrilmesinden sonra Irak'ın kuzeyinde petrol araştırmaları yapmaya başlayan ilk yabancı şirket olduğu bildirildi. 
     DNO'dan yapılan açıklamada, 3 petrol yatağı bulunduğu sanılan bölgede kurulan ''Tawke 1'' kuyusundaki çalışmalarda 3 bin metreye inilerek 60 gün boyunca arama yapılacağı belirtildi. 
     Açıklamada, başlatılan petrol arama çalışmalarının, kuzeydeki Kürt yetkilileriyle Haziran 2004'te imzalanan Üretim Paylaşımı Anlaşmaları PSA uyarınca yapılan ilk çalışmalar olduğu kaydedildi. 
     Devlet radyosu NRK'daki haberde ise, DNO'nun çalışmalarının 20 yıldır Irak'ta yabancı bir şirket tarafından başlatılan ilk arama çalışmaları olduğu ileri sürüldü. DNO şirketi, bu bilgi hakkında yorum yapmadı. 
     PSA anlaşmaları, yabancı şirketlerin Irak'taki petrol yataklarında sondaj yapmalarına ve bulunan petrolü işletmelerine olanak sağlayacak yatırımlar yaparak, bölgedeki üretimden pay edinmelerini sağlıyor. 
     Bu anlaşmalar, İngiliz sivil toplum örgütü Platform tarafından kısa süre önce eleştirilmişti. Örgüt, yayımladığı raporda, Irak'ta petrol üretimine katılan yabancı petrol şirketlerinin, yıllar boyunca milyarlarca dolar kazanacağını duyurmuştu. 
     
</TEXT>
</DOC>
