<DOC>
<DOCNO> 376136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo31.html </URL>
<DATE> 2005/09/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Federasyon'dan Milli maçtaki güvenlik konusunda açıklama... 
</HEADLINE>
<TEXT>

     Futbol Federasyonu, Danimarka ile 3 Eylül'de BJK İnönü Stadı'nda oynanan Dünya Kupası Eleme Grubu maçında, güvenlikle ilgili bir zaafın söz konusu olmadığını bildirdi. 
     Federasyondan yapılan yazılı açıklamada, ''Maç oynanırken stat kapılarının açıldığı ve biletsiz kişilerin üstleri aranmadan tribünlere girdiği'' şeklinde bir gazetede yer alan haber hatırlatılarak, ''Bu tür uluslararası maçlarda uygulanması gereken ve hassasiyetle takip edilen 'Stat Güvenlik Kriterleri' çerçevesinde, bir giriş kapısının alenen açılabilmesi için, stat yöneticilerinin ve emniyet yetkililerinin talimatı ve izni gereklidir. Maç boyunca hiçbir yönetici ve emniyet yetkilimizin bu doğrultuda emir, talimat veya izni olmamıştır'' denildi. 
     Maçı Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan gibi üst düzey yetkililerin de izleyecek olması nedeniyle, İstanbul Emniyet Müdürlüğü'nün üst düzeyde tedbir aldığı vurgulanan açıklama şöyle 
     ''Söz konusu tedbirler çerçevesinde, maç öncesi stada girişlerde yapılan tüm aramalar, İstanbul Emniyet Müdürlüğü polislerinde, en üst düzeyde gerçekleştirilmiştir. 
     Böylesi bir uluslararası maçta giriş kapılarının açılması halinde, bu olay, maçı izleyen gözlemcilerin raporlarında mutlaka yer alır ve kaydı tutulur. Gerek stat yöneticilerinin, gerek gözlemcilerin maç sonrası raporlarında, herhangi bir giriş kapısının maç başladıktan sonra açılmasıyla ilgili hiçbir kayda rastlanmadığı gibi, maçla ilgili hiçbir olumsuz bilgi de yer almamıştır. 
     29.721 biletli taraftarın izlediği maçta, konuk takım taraftarlarının oturduğu kale arkası bölüm haricinde, statta tek bir boş yer kalmamıştır. Konuk taraftarların bulunduğu bölüme hiçbir şekil ve surette taraftar alınması söz konusu değildir. Bu çerçevede, iddia edildiği gibi 75. dakikada kapıların açılarak içeri taraftar alınması olayı, fiziken de mümkün değildir.'' 
     
     ''KAPILAR 85. DAKİKADA AÇILDI'' 
     Açıklamada, uluslararası standartlar çerçevesinde, maç sonrası stadın hızlı bir şekilde tahliyesi için, özellikle de kalabalık maçlarda çıkış kapılarının 85. dakikadan sonra açılması gerektiği hatırlatılarak, ''BJK İnönü Stadı'nın çıkış kapıları da 85. dakikadan sonra açılmıştır. Söz konusu kapılar çıkış kapısı olduğu halde, birtakım kötü niyetli kişilerin buraları giriş amaçlı kullanabilecekleri göz önünde bulundurularak, gerekli önlemler de alınmıştır'' denildi. 
     
</TEXT>
</DOC>
