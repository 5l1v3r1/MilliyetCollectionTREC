<DOC>
<DOCNO> 352010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko03.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye ile GSM'ciler arasında vergi kavgası 
</HEADLINE>
<TEXT>


Cep telefonu faturaları ile birlikte vergi tahsili şirketlerle Maliye'yi karşı karşıya getirdi. Şirketler, 'Devlet vergisini kendi toplasın' derken, Maliye, 'Dünyada böyle. Herkes mükellef değil, nasıl vergi alınacak' savunmasını yaptı 

Gülçin Üstün - Ankara 

GSM operatörleri aracılığıyla tahsil edilen çok sayıda vergi, sektörle Maliye Bakanlığı'nı karşı karşıya getirdi. Serbest Telekomünikasyon İşletmecileri Derneği TELKODER Başkanı Yusuf Ata Arıak, "Maliye, bizi vergi tahsildarı olarak kullanıyor. Faturayı tahsil edemesek de bizden o vergiyi tahsil ediyor" dedi. 
Maliye Bakanlığı yetkilileri vergi pratiği açısından GSM işletmelerinin vergi tahsilatı yapması gerektiğini, tüm dünyada bu sektörün vergi taşıyıcısı olduğunu kaydetti. Yetkililer, "Faturayı tahsil etmek, edemiyorsa faiz uygulamak onların işi" diyerek bakanlığın tavrını savundu. 
Sektör sorunlarını masaya yatırmak için bir araya gelen telekomünikasyon sektörünün temsilcileri, cep telefonu faturalarıyla birlikte çok sayıda verginin de tahsil edilmesine isyan etti. Arıak, GSM işletmelerinin telefon faturalarıyla birlikte çeşitli vergileri de tahsil etmelerine tepki göstererek, sektörün böyle bir yükten kurtarılması gerektiğini söyledi. 

'Kendi toplasın' 
Devletin, işletmeler faturalarını kestiğinde vergiyi hemen istediğini kaydeden Arıak, "KDV, ÖTV ve telsiz kullanım vergisi gibi vergiler GSM'cilere toplatılıyor. Biz daha faturayı tahsil edemeden, devlet vergiyi bizden istiyor. Tahsil edemediğim parayı devlete nasıl ödeyeyim İşletmeler vergi tahsildarı değil. Devlet, vergisini kendisi toplasın" diye konuştu. 

Cep'te vergilendirme nasıl yapılıyor Özel İletişim Vergisi ilk Faturada 22,000,000 TL 22 YTL 
Özel İletişim Vergisi sabit ücret ve görüşme bedeli üzerinden Yüzde 25 
KDV sabit ücret ve görüşme bedeli üzerinden Yüzde 18 
TK Kullanım Yıllık Ücreti her yıl 12 aylık taksitle 9,840,000 TL 9.84 YTL 
TK Ruhsat Yıllık Ücreti abonelik ayından yıl sonuna kadar kalan ay adedi kadar eşit taksitle 9,840,000 TL 9,84 YTL 

'Şirketlerin önerisi pratik değil' Sektör temsilcilerinin tepkilerine yanıt veren Maliye Bakanlığı yetkilileri ise dünyanın her yerinde, telekomünikasyon, akaryakıt, sigara ve alkollü içkiler sektörlerinin vergi taşıyıcısı konumunda olduğunu belirterek, "Bu sektörlerden mal ve hizmet alan milyonlarca kişi vergi mükellefi olamaz. Bu, vergi pratiği açısından mümkün değil. Her sigara içenden vergi almaya kalksak her ay 10 milyon kişi beyanname vermek ve vergi dairelerine gelmek zorunda kalır. Bunun bir pratiği yok" dedi. Faturaların, tahsil edilmesinin sektörün işi olduğunu kaydeden yetkililer, aksi halde devletin zarara uğrayacağını ifade etti. 
Cep telefonu faturalarından yüzde 25 ÖTV, yüzde 18 KDV alınıyor. Ayrıca yılda bir defaya mahsus olmak üzere 22 milyon lira Özel İletişim Vergisi, Telsiz Kullanım Yıllık Ücreti olarak her yıl 12 aylık taksit halinde 9 milyon 840 bin lira tahsil ediliyor. 


</TEXT>
</DOC>
