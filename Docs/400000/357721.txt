<DOC>
<DOCNO> 357721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/dunya/axdun02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar yeni süreç ilan etti 
</HEADLINE>
<TEXT>


Papadopulos, "Annan planı iyileştirildikten sonra yeni bir müzakereye zemin olabilir" dedi 

SEFA KARAHASAN Lefkoşa 


Rum yönetimi lideri Tasos Papadopulos, Rum Ulusal Konseyi kararlarıyla bağdaşmayan, yeni bir çözüm süreci önerisi ilan etti. Eskiden "Önce müzakere sonra Annan Planı" diyen Papadopulos, "Annan planı esaslı şekilde değiştirildikten sonra yeni bir müzakere turu için zemin teşkil edebilir" dedi. 
Papadopulos yeni doktrini Lynn Parker'den boşalan İngiliz Yüksek Komiserliği'ne atanan Piter Millett'in itimatnamesini vermesi için Rum Başkanlık Köşkü'nde gerçekleştirilen özel tören sırasında yaptı. 

Politika değişiyor mu 
Haberi manşetten veren Rum Politis gazetesi, "Papadopulos'un yeni doktrini bugüne kadar uygulanan ve Annan planında esaslı değişiklikler yapılabilmesi için müzakerelerin yeniden başlamasını öngören politikayı alaşağı ediyor. Papadopulos Annan planında değişiklikler yapılması, müzakerelere bundan sonra başlanması gerektiğini açıkladı" diye yazdı. 
Habere göre Papadopulos törende şunları söyledi "Annan planının iyileştirilip esaslı şekilde değiştirilmesinden sonra yeni bir müzakere turuna zemin teşkil edebileceğine inanıyoruz. Bu ancak planın ada halkının, toprağının ve ekonomisinin bölünmüşlüğünü sağlamlaştırıp kalıcılaşmaya sürükleyecek devletin işleyişini ve yaşayabilirliğini kuşkulu hale getiren maddelerinin çıkarılmasıyla başarılabilir." 


</TEXT>
</DOC>
