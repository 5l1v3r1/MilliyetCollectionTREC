<DOC>
<DOCNO> 395397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun22.html </URL>
<DATE> 2005/11/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Irak’ta yeniden işkence şoku 
</HEADLINE>
<TEXT>

     Metin Güneş CNN TÜRK Londra 

Irak'ın başkenti Bağdat'ta 170’den fazla tutuklunun Irak güvenlik güçleri tarafından aç bırakılıp dövüldüğü ortaya çıktı. 
     Tutuklular, ABD güçleri tarafından İçişleri Bakanlığı'na ait bir binanın yeraltı sığınağında bulundu. Iraklı yetkililere göre tutukluların çoğu aç bırakıldı, dövüldü ve işkence gördü. 
     Irak Başbakanı İbrahim Caferi konuyla ilgili soruşturma başlatılmasını emretti. Başbakan Yardımcısı Hüseyin Kemal ise zalimce dövülmekten kaynaklanan işkence izlerini gördüm. Tutuklulardan bir iki tanesi felç olmuş, bazılarının ise vücutlarının değişik yerlerinde derileri yüzülmüş durumda'' dedi. 
     Kemal, "son iki yıldan bu yana Bağdat'ta bu kadar kötü bir durumla karşılaşmadım. Bu en kötüsü ve inkar edilemez" sözleriyle durumdan duyduğu rahatsızlığı dile getirdi. 
     Tutukluklar geçtiğimiz pazar gecesi ABD askerlerinin kayıp bir genci ararken yaptıkları baskın sonucunda bulundu. 
     İşkence nedeniyle vücudunda morluklar oluşan bir başka mahkum Yeraltı sığınağında bulunan tutukluların çoğunun, Şii ve Kürt ağırlıklı hükümete karşı Sünni direnişini desteklemek suçlamasıyla gözaltına alındıkları anlaşıldı. 
     ABD askeri kaynakları, askerlerin haftalardır yemek verilmemiş ve dövülmüş tutuklularla karşılaştıklarında şok geçirdiklerini bildirdi. 
     Uluslararası Af Örgütü ve Kızılhaç, konuyla ilgili ayrıntıların kamuoyuna açıklanmasını istedi. 
     
     İÇİŞLERİ BAKANI KARIŞTI MI 

     Irak İslam Partisi Genel Sekreteri Tarık El Haşimi bu kişilerin işkenceye maruz kaldığına işaret eden fotoğraflarını göstererek, geçmişte de bu konuda hükümete şikayetlerde bulunduklarını, ancak bir cevap alamadıklarını kaydetti. 
     El Haşimi, bir soruşturmanın olaya İçişleri Bakanı'nın da karıştığını kanıtlaması halinde bakanın istifa etmesi gerektiğini söyledi. El Haşimi, Şii lider Büyük Ayetullah Ali Sistani'nin de bu eylemleri kınaması gerektiğini belirtti. 
     
     SORUŞTURMA İSTEDİLER 

     Irak İslam Partisi ve Ulema Şurası, Bağdat'ta 173 kişiye işkence yapıldığı iddialarıyla ilgili olarak uluslararası soruşturma yapılmasını istedi. 
     Irak'ın en büyük Sünni partisi olan Irak İslam Partisi'nden Ömer Heykel, 15 Aralık'ta yapılacak genel seçimler öncesinde, ABD destekli Şii çoğunluk hükümetinin azınlıktaki Sünnilere baskı yaptığının şimdi açıkça ortada olduğunu söyledi. Heykel'in okuduğu parti açıklamasında, "Bilgilerimiz, bunun işkence yapılan tek yer olmadığına işaret ediyor" denildi. 
     Birleşmiş Milletler, Arap Birliği ve insan halkları ihlalleriyle ilgili diğer uluslararası kuruluşlara adil bir uluslararası soruşturma yapılması çağrısında bulunan Heykel, böylece bu gibi eylemlere karışanların cezalandırılabileceğini söyledi. 
     Sünnilerin en büyük örgütü Ulema Şurası'nın sözcüsü de uluslararası soruşturma istedi. 
     AFP'ye demeç veren sözcü Abdüsselam Kubeysi, "Hükümet hem davacı hem davalı olamaz. Bu hadise münferit bir şey değil. Bu tür zulümlere son vermek için uluslararası soruşturma başlamalı" dedi. 
     
</TEXT>
</DOC>
