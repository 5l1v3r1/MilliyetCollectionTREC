<DOC>
<DOCNO> 352573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko36.html </URL>
<DATE> 2005/06/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
OPEC'in üretim kotasını artırması çare olmadı... 
</HEADLINE>
<TEXT>

     Avusturya'nın başkenti Viyana'da dün biraraya gelen OPEC petrol bakanlarının resmi üretim kotasını 500 bin varillik artışla 28 milyon varile çıkartan kararı, uluslararası borsalarda petrol fiyatlarının yükselişini engelleyemedi. 
     Güçlü talep karşısında OPEC'in kullanmadığı üretim kapasitesinin yetersiz bulunması ve ABD'de ticari petrol stoklarının gerilemesi, fiyatların 55 dolar seviyesinin de üzerine çıkmasını sağladı. Bir yıl öncesinin yüzde 50 üzerinde bulunan fiyatlar, son 4 haftada da yaklaşık 9 dolar yükseliş kaydetti. 
     New York Borsası'nda 20 sent yükselen ABD hafif petrolünün varili, 55.77 dolardan satılıyor. 
     Londra Borsası'nda işlem gören Brent petrolünün varili ise dünkü kapanışına göre 18 sent yükselerek 55.42 dolara çıktı. 
     Üye ülke petrollerinin fiyat ortalaması baz alınarak hesaplanan OPEC sepet fiyatı ise 21 sent artışla 52.26 dolar olarak açıklandı. 
     ABD Enerji Bakanlığı'nın dünkü verileri, ülkede ticari ham petrol stoklarının geçen hafta 1.8 milyon varil gerileyerek 329 milyon varile indiğini ortaya koymuştu. 
     OPEC zirvesinden tatmin olmayan piyasalarda olumsuz algılanan bu veriler, fiyatların 55 dolar seviyesinin üzerine çıkmasında etkili olmuştu. 
     Bir çok analiste göre günlük 84 milyon varilin üzerinde seyreden dünya petrol talebinin karşılanması açısından yaklaşık 1.5 milyon varil olan kullanılmayan kapasite miktarı yetersiz kalıyor. 
     OPEC ise dünkü zirvesinde 27.5 milyon varil olan resmi üretim kotasının 1 Temmuz'dan itibaren 28 milyon varile çıkartılacağını, yılın kalan süresinde de fiyatlara bağlı olarak gerekirse ek 500 bin varillik yeni bir artırıma gidilebileceğini duyurmuştu. 
     Kuzey Yarımküre'de kış mevsimi için yılın ikinci yarısında gerekli stokların oluşturulmasına imkan verecek üretimi gerçekleştireceğini bildiren OPEC, Suudi Arabistan, Birleşik Arap Emirlikleri ve Kuveyt'in yeterli miktarda kullanılmayan kapasiteye sahip olduğunu, bu kapsamda istendiğinde günlük üretimi kolaylıkla 500 bin varil artırabileceğini iddia ediyor. 
     Bu arada Reuters'a konuşan Suudi Arabistan Petrol Bakanı Ali el-Naimi, müşteri çıkması halinde üretimi artıracaklarını söyledi. 
     ''Bize müşteri bulun daha fazla sevkıyat yapalım'' diyen el-Naimi, uluslararası borsalarda fiyatların yükselmesinde arz sıkıntısının değil, rafineri sıkıntısının etkili olduğunu ifade etti. 
     
</TEXT>
</DOC>
