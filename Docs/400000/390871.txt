<DOC>
<DOCNO> 390871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonsiy09.html </URL>
<DATE> 2005/10/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erdoğan Biz Cumhuriyet'e sloganlarla değil, icraatla sahip çıkıyoruz 
</HEADLINE>
<TEXT>

     Ahmet Karaaslan AA 

Başbakan Recep Tayyip Erdoğan, ''Biz Cumhuriyetimize, sloganlarla değil, icraatımızla, iş yaparak, ülkeyi büyüterek sahip çıkıyoruz'' dedi. 
     Başbakan Erdoğan, Gaziantep'te, DSİ Kayacık Barajı ve 30 ayrı projenin ortak açılış töreninde yaptığı konuşmada, halkla birlikte bir yürüyüş içerisinde olduklarını, kar demeden, yağmur demeden, yaz-kış demeden hizmet yolculuğuna devam ettiklerini ifade etti. 
     Türkiye'ye hizmet için üzerlerine düşen görevi en iyi şekilde yerine getirmeye çalıştıklarını kaydeden Başbakan Erdoğan, şöyle konuştu 
     ''Türkiye'nin ufkunu açmak, imkanlarını genişletmek, kaynaklarını harekete geçirmek için dur durak bilmeksizin büyük bir seferberliği sizlerle birlikte yürütmeye çalışıyoruz. Bu yürüyüşün, bu şerefli koşunun, bu mutlu seferberliğin sonucu olarak alnımızın akıyla bugün buradayız, Gaziantep'teyiz. Ankara'da, Cumhuriyetimizin 82. kuruluş yıldönümünü kutladık. Cumhuriyetimizin 82. kuruluş yıldönümünü kutlarken ülkemize büyümenin, gelişmenin, kalkınmanın heyecanını yaşattığımız için gerçekten farklı bir mutluluğu yaşıyoruz. 
     Biz, Cumhuriyetimize sloganlarla değil icraatımızla, iş yaparak, ülkeyi büyüterek sahip çıkıyoruz. Bu sevinci herkesin duymasını, bu heyecanı herkesin yaşamasını istiyoruz. İktidar muhalefet ayrımı, doğu batı ayrımı yapmadan, partizanlık yapmadan, bütün vatandaşlarımızın mutluluğunu arzuluyoruz.'' Türkiye'nin, gelişmek ve kalkınmak için hedefe koştuğunu kaydeden Başbakan Erdoğan, şöyle devam etti 
     ''Biz, kilitlendiğimiz bu hedefe koşarken, birileri de ülkenin fotoğrafını karartmak için elinden geleni yapıyor. Bugüne kadar taş üstüne taş koymamış, ortada hiçbir eseri olmayan Ben şunu yaptım, şunu öğrettim diyemeyenler istismar alanlarını, zaaf alanlarını, eski yaraları kaşımaktan başka bir şey yapamıyorlar. Ellerinden bir şey de gelmiyor zaten. 
     Bize göre, Cumhuriyetin temel direği demokrasidir, kalkınmadır, adalettir, haksız rekabeti ortadan kaldırmaktır, halk iradesini hakkıyla temsil etmektir. Bu sütunlar üzerinde yükselmeyen bir Cumhuriyetin bekasını kimse sağlayamaz.'' 
     
     TÜRKİYE CAZİBE MERKEZİ 

     Türkiye'nin bütün dünyada bir cazibe merkezi olduğunu vurgulayan Erdoğan, "Geçici sorunlara ve lokal meselelere bakarak kimse Türkiye'nin aydınlık fotoğrafını karartamaz" dedi. 
     Erdoğan, Türkiye'nin geri dönülmez bir güven ve istikrar ortamının hazzını, geçmişte kaybettiği huzuru ve güveni yeniden bulmanın huzurunu yaşadığını ifade etti. 
     Erdoğan, sözlerini şöyle sürdürdü 
     "Türkiye şu anda huzuru yaşamaktadır. 70 milyonun kardeşliğini, huzurunu gölgelemek isteyenler bir daha o eski fırsatları bulamayacaklar. Bu ülkenin kardeşlik, siyaset ve demokrasi kültüründe, şunu iyi bilelim ki çıta olabildiğince yükselmiştir. 
     AK Parti milletin eliyle kurulmuş ve milletin iddiasına sahip çıkmıştır. İktidarımız milletin iktidarı olarak bu bayrağı şerefle taşımaya devam edecektir." 
     
     "BURADAN GERİYE DÖNÜŞ OLMAYACAK" 

     Başbakan Erdoğan, Türkiye'de uzlaşma kültürünün derinleştiğini, ülkeyi üretim heyecanının sardığını, özel sektörün şahlandığını vurguladı. 
     "Herkes şunu bilmelidir ki buradan geriye dönüş olmayacaktır" diyen Erdoğan, Türkiye'nin sağlam bir hukuk devleti olduğunu ve zaaflarını kolayca aşabileceğini artık dünyada herkesin gördüğünü bildirdi. 
     Türkiye'nin AB ile müzakerelere başlamasının tüm dünyada yankılandığını ifade eden Erdoğan, şöyle konuştu 
     "Ekonomideki olağanüstü gelişmeler, hukuk ve demokrasi reformlarıyla dünya Türkiye'yi konuşuyor. Dün başbakan Ankara'dan Anadolu'ya adım atamazken, bugün biz katrilyonluk tesislerin açılışına yetişemiyoruz. Onlarca tesisi peş peşe açıyoruz, bakın nereden nereye geldik." Kayacık Barajı ve hizmete açılan diğer tesislere ilişkin değerlendirmelerde bulunan Erdoğan, projelerin toplam maliyetinin 1995 yılı birim fiyatlarıyla 1 milyar 300 milyon YTL olduğunu söyledi. 
     Gaziantep'in Oğuzeli İlçesi'nde yaptırılan Kayacık Barajı'nın derivasyon tünelinin yapımına 1987 yılında başlandığını belirten Erdoğan, şunları kaydetti 
     "Bugün 2005 yılının 30 Ekim'i ve aradan geçen süreye bakın. Tam 17 yıl. Bu baraj tam 17 yılda tamamlanıyor. Böyle mi olmalıydı Bizler son 3 yılda bu proje üzerinde yoğunlaştık ve 14 yılda yüzde 70'i bitirilebilen bu tesisin geriye kalan yüzde 30'unu 3 yılda tamamladık. 
     Bugün Kayacık Barajı ile 30 tesisimizi hizmete açıyoruz, bu dile kolay. İrili ufaklı bu tesislerle Türkiye hedeflerine daha çok yaklaşıyor." 
Açılış törenine Devlet Bakanı Kürşad Tüzmen, Enerji ve Tabi Kaynaklar Bakanı Hilmi Güler, Gaziantep Valisi Lütfullah Bilgin, Gaziantep Büyükşehir Belediye Başkanı Asım Güzelbey, DSİ Genel Müdürü Veysel Eroğlu ve diğer davetliler katıldı. 
     
</TEXT>
</DOC>
