<DOC>
<DOCNO> 357730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko06.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin 500 istasyonun faaliyeti durduruluyor 
</HEADLINE>
<TEXT>


ANKARA Milliyet 

Enerji Piyasası Düzenleme Kurumu EPDK önümüzdeki hafta Jandarma ve Emniyet personelinin Türkiye genelinde lisanssız faaliyet gösteren akaryakıt bayilerini tespit ederek faaliyetlerini durduracağını, lisans için gerekli belgeleri tamamlamayan 2 bin 500 akaryakıt bayiine de piyasada faaliyet gösteremeyeceklerinin bildirildiğini açıkladı. EPDK, kaçak akaryakıta bir önlem olarak uygulanmak üzere akaryakıta marker katılmasına ilişkin olarak BHS Petrol Ürünleri ile imzaladığı Ulusal Marker Temini ve Teslimine İlişkin Sözleşmeyi, BDSN'nin sözleşmede belirtilen 200 ulusal marker kontrol cihazını 21 Haziran 2005'e kadar teslim etmemesi nedeniyle iptal etti. 

Marker ihalesi yenileniyor 
Ulusal marker teminine yönelik olarak yeni bir ihaleye çıkılacağı bildirildi. EPDK'dan yapılan açıklamada Türkiye'de piyasaya sürülen akaryakıta ulusal marker eklenmesiyle ilgili sürecin bu nedenle uzamasının petrol piyasasındaki denetim çalışmalarını aksatmaması konusunda gerekli önlemlerin alındığı belirtildi. Açıklamada, ayrıca EPDK tarafından Türkiye genelinde tüm valiliklere lisans almayan bayilerin listesinin ulaştırılması sonucunda, lisansı olmayan bayilerin faaliyetlerinin mülki amirler tarafından durdurulmakta olduğu bildirildi. 


</TEXT>
</DOC>
