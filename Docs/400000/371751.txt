<DOC>
<DOCNO> 371751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/siyaset/axsiy01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilolu bir insan, bedenine dürüst değil 
</HEADLINE>
<TEXT>


Özer Çiller, eşi eski Başbakan Tansu Çiller için, "Onu uyarıyorum. Bence o dürüst değil bedenine karşı. Kilolu bir insan. Önce sen bedenine dürüst olmalısın. Bedenine dürüst değilsen, aklına, ruhuna dürüst olamazsın" dedi 

İSTANBUL Milliyet 


Sağlıklı yaşam konularına ilgi duyduktan sonra "Pencere" isimli bir kitap yazan Özer Uçuran Çiller, eşi eski Başbakan Tansu Çiller için, "Bedenine dürüst değil. Kilolu bir insan. Bedenine dürüst değilsen ne aklına, ne ruhuna dürüst olabilirsin" dedi. 
"Ruh, beden ve akıl bütünlüğü" anlamına gelen, "holistik sağlık ve ezoterizm"e ilgi duymaya başlayan Özer Çiller, Akşam gazetesine verdiği röportajda, bu merakını ve eşine ilişkin tavrını şöyle anlattı 

'Tansu hızlı yiyor' 
"Eşim bana 'Yine uçmaya başladın' dedi. Soyadımız da Uçuran ya güldük. 'Aman dedi, bizim politik bir geçmişimiz var. Çok hassas konular bunlar dikkatli ol, mucizeler filan bilimsel olmayan şeyler, katiyen kabul etmiyorum' dedi." 
Tansu Çiller'in ikna olup olmadığı sorusuna Özer Çiller şu yanıtı verdi "Eskiden düşünerek bir insan bardağı oynatabiliyordu... Bunları gördükten sonra Tansu Hanım da, 'Bu çok önemli' dedi. Bu kısmına ikna oldu diyebiliriz. Bundan sonra telepati var, durugörü var. İleride olabilecek olayları görebilmek, ... ruhun bedeni bırakarak gezinip yine ruha bağlanması var. Bütün bunlara daha kafası yatmadı." 
Tansu Çiller'in hızlı yemek yediğini ama kendisinin yavaş yemeye dikkat ettiğini belirten Özer Uçuran Çiller, "Yemek yerken yanıma 15 dakikalık bir kum saati alırım. Çok çeşitli yemeklerden azar azar bir tabağa koyarım. Ve onu o süre içinde yerim, hızlı yemem. Ama Tansu öyle değil. Çok hızlı yemek yer. Bu yüzden ona çok kızıyorum" dedi. 

'Aşk sevgiye dönüştü' 
Çiller, Tansu Çiller'i sağlığıyla ilgili uyarıp uyarmadığı yönündeki soruya da şu cevabı verdi 
"Tabii ki uyarıyorum. Bence o dürüst değil bedenine karşı. Kilolu bir insan. Önce sen bedenine dürüst olmalısın. Bedenine dürüst değilsen ne aklına ne ruhuna dürüst olabilirsin." 
Yaşamdaki en önemli kavramları "farkındalık" ve "sevgi" olarak sıralayan Özer Çiller, "Peki ya aşk " sorusunu, "Aşk önemli değil, üstelik insanın dengesini bozan bir durum" diye yanıtladı. "Siz şık oldunuz mu sorusu karşısında önce boş bulunup, "Hayır hiç şık olmadım" diyen Özer Çiller, "Tabii ki Tansu Hanım'a ilk zamanlar şık olmuşumdur, ama hemen sevgiye dönüştü bu. Aşk sağlıksız bir durum" diyerek sözlerini toparladı. 


</TEXT>
</DOC>
