<DOC>
<DOCNO> 366413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy01.html </URL>
<DATE> 2005/08/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bakan Çelik Sosyal devlet istismar edildi 
</HEADLINE>
<TEXT>

     Milli Eğitim Bakanı Hüseyin Çelik, Van 100’üncü Yıl Üniversitesi’nde parasızlık yüzünden yemek yiyemeyen öğrencilerle ilgili soruyu yanıtlarken, geçmiş hükümetleri suçladı. Çelik, geçmişte sosyal devlet kavramının istismar edildiği görüşünü savundu. 
     Milli Eğitim Bakanı Hüseyin Çelik, CHP İzmir Milletvekili Canan Arıtman’ın, Van 100’üncü Yıl Üniversitesi’nde yoksul ve aç öğrenciler ve bu konuda alınacak önlemlerle ilgili soru önergesini yanıtladı. Bakan Çelik, Yüksek Öğrenim Kredi ve Yurtlar Kurumuna bağlı olan yurtlarda barınmakta olan yükseköğrenim öğrencilerine yurtlarda lokanta, kantin, kafeterya gibi işletmelerde piyasa fiyatlarından yaklaşık yüzde 30 oranında ucuza hizmet verildiğini bildirdi. Çelik, bu öğrencilere hafta sonları hariç, 1.50 YTL’de akşam yemeklerine katkı sağlamak amacıyla beslenme yardımı yapıldığını kaydetti. 
     Çelik, ortaöğretimlerini yetiştirme yurtlarında tamamlayan ve yükseköğretim kurumuna devam edip, bu yurtlarda barınan devletin koruması altındaki öğrencilere ücretsiz barınma ile sabah, öğle ve akşam yemekleri yardımı olarak da 6 YTL beslenme yardımı yapıldığını ifade etti. 
     Bakan Çelik, eğitimin her kademesindeki öğrencilerin daha iyi imkanlarla öğrenimlerini sürdürmeleri için devletin imkanları çerçevesinde gerekenlerin yapıldığını belirtirken, "Sosyal devlet kavramı, geçmişte istismar edilmeyip Hükümetimizin yaptığı gibi gereği icra edilseydi günümüzde öğrencilere sunulan imkanların daha da iyi olacağı değerlendirilmektedir. Hükümetimiz bu konuda da geçmişte yapılan istismarların oluşturduğu olumsuzluğu ortadan kaldırma gayreti içindedir" dedi. 
     
</TEXT>
</DOC>
