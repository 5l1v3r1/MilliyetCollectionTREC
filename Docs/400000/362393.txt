<DOC>
<DOCNO> 362393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko16.html </URL>
<DATE> 2005/07/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Belçika gazetesi Bütün büyük şirketler Erdemir'i istiyor 
</HEADLINE>
<TEXT>

     Belçika'nın ''La Libre Belgique'' gazetesi, dünyanın en büyük çelik şirketlerinden biri olan Erdemir'in özelleştirilmesinin tüm büyük çelik üreticilerinin ilgisini çektiğini yazdı. 
     Gazete, çelik endüstrisinin küresel durumunu analiz eden bir uzman yazısında, Avrupa çelik üreticilerinin Çin ihracatı tehdidi altında olduklarını ve uluslararası birlik arayışlarına girdiklerini belirtti. 
     Erdemir'in, ''Avrupa'da, devlet kontrolunda kalan son büyük parça'' olarak nitelendirildiği yazıda, dünyanın en büyük çelik şirketi Mittal ile ikinci büyük Arcelor'un, bilançolarını dengelemek için yeni pazarlara açılmak zorunda oldukları ifade edildi. 
     Gazete, Erdemir'in, Mittal ve Arcelor dışında, US Steel, Corus, Severstal ve Novolipetks gibi şirketlerin de ilgi alanında bulunduğunu, Türk üreticilerin ise ulusal kartı oynayarak Erdemir'in rakiplere devir edilmemesi gerektiğini savunduklarını yazdı. 
     ''Türkiye'nin çifte avantajı var Büyüme potansiyeli olan bir pazar söz konusu ve üretim maliyeti düşük'' diyen gazete, galvanizlenmiş otomobil çeliği üretiminde daha önce Erdemir ile işbirliği yapan Arcelor'un Erdemir ihalesini kazanma şansının daha yüksek olduğunu belirtti. 
     Türkiye'nin, AB'ye katılım şansını artırmak için bir Avrupa şirketine yönelmesi olasılığından söz edilen yazıda, bu tür bir dosyada siyasi yaklaşımın önemli rol oynadığı belirtildi. 
     Arcelor'un Erdemir'i alması halinde doğu pazarında büyük güç kazanacağını, Mittal'in de bazı deneyim ve kozları nedeniyle bu alımda şansı olduğunu yazan gazete, 5 milyon tondan fazla üretim yeteneğine sahip olan Erdemir'in uluslararası rekabet ve yarıştaki önemine işaret etti. 

     
</TEXT>
</DOC>
