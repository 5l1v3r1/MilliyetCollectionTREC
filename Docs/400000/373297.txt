<DOC>
<DOCNO> 373297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/yasam/axyas01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maganda'yı da vururlar 
</HEADLINE>
<TEXT>


Rasgele açtığı ateşle balkonda oturan 3 aylık hamile kadını vurmakla suçlanan Hıdır Çetintaş, bu kez kendi hedef oldu. Çetintaş'ın kuzeni de vuranı vurdu 

AHMET KAYA ÖKKEŞ İŞÇİ Gaziantep DHA 

Gaziantep'te, 21 Ağustos'ta havaya açtığı ateşle balkonda oturan 3 aylık hamile Nursel Dokumacı'yı vuran, genç kadının bebeğini yitirmesine ve felç olmasına neden olduğu iddia edilen Hıdır Çetintaş, tabancayla vuruldu. 
Kadın ticareti yaptığı öne sürülen sabıkalı Çetintaş, aralarında husumet bulunan 17 yaşlarındaki M.K. ve H.K. ile çarşamba akşamı bir araya geldi. Çıkan kavgada tabancasını çeken M.K., 4 kurşunla yaraladığı Çetintaş'ı Dokumacı'nın tedavi gördüğü hastanesinin önüne bırakıp kaçtı. 
Dokumacı'nın tedavi gördüğü Yoğun Bakım Servisi'nin 2 kat üzerindeki Ortopedi Servisi'ne kaldırılan Çetintaş'ın silahının kriminal incelemesinde, genç kadının vücudundan çıkan merminin, bu silahtan atıldığı belirlendi. 
Bu arada Çetintaş'ın kuzeni Kadir Çetintaş ile arkadaşı H.İ. ve F.Y. de aynı gece bir lokantanın bahçesinde buldukları M.K. ve H.K.'ye kurşun yağdırdı. Yaralı 2 kişi hastaneye kaldırılırken 3 kişi tutuklandı. Dokumacı'nın yaralanması olayıyla ilgili daha önce tutuklanan 3 kişinin ise suçsuz oldukları anlaşıldı. 


</TEXT>
</DOC>
