<DOC>
<DOCNO> 359164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/axgun01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mordor, Türkiye olamaz' 
</HEADLINE>
<TEXT>


Yüzüklerin Efendisi üçlemesini Türkçeye kazandıran isimlerden biri olan Somay, "Bu iddia, Türkiye'nin AB üyeliği tartışmaları nedeniyle gündeme taşınıyor" dedi 

Yıldız Yazıcıoğlu - Ankara 

İngiltere'de yayımlanan Daily Mail gazetesinin, edebiyat şaheserleri arasında özel bir yere sahip olan J.J.R. Tolkien'in, "Yüzüklerin Efendisi" üçlemesindeki kötülük diyarı Mordor'un Türkiye olduğu yönündeki iddiasını, üçlemeyi Türkçeye kazandıran isimlerden biri olan Bülent Somay, "saçmalık" olarak değerlendirdi. 
Bilgi Üniversitesi Öğretim Üyesi Somay, "Mordor, kesinlikle Türkiye olamaz. Bu iddia, sadece Türkiye'nin AB üyelik süreci nedeniyle Avrupa kıtasında baş gösteren Türk korkusunu kışkırtmak amacıyla ortaya atılmış olabilir" dedi. 

'İddialar saçmalık' 
Daily Mail muhabirleri James Black ve Charles Legge, Mordor'un Anadolu ve en vahşi ırk olan Orklar'ın Türkler olduğu yönündeki iddialarına Türkiye'den tepki geldi. Türkiye'de Metis Yayınları'nca yayımlanan üçlemenin Türkçe çeviri editörü Somay, söz konusu gazeteyi ve muhabirlerini dikkate almamak gerektiğini söyledi. 
Edebiyat çevrelerinde, Tolkien'in kitabında yarattığı orta dünya için 2. Dünya Savaşı'ndan esinlendiği yönünde varsayımlar bulunduğunu belirten Somay, "Bu durumda Avrupa coğrafyasında Mordor'un kötü güç Almanya'yı temsil etmesi gerekirdi. Ancak Tolkien, 2. Dünya Savaşı'nı yansıttığı iddialarını bile her zaman reddetmiştir. Tolkien, zaten üçlemeye dönüşen öyküsü üzerinde 1937'de çalışmaya başlamıştır" hatırlatmasını yaptı. 

'Orklar melez ırk' 
Güney Afrika doğumlu Tolkien'in ırkçı bir coğrafyada yetişmesi nedeniyle yarattığı "Yüzüklerin Efendisi" üçlemesinde de, "ırkçılık" arandığını ifade eden Somay, şunları kaydetti 
"Eğer ırkçı olsaydı mesela Orklar, siyah olabilirdi. Ancak Orklar, melez bir ırktır. Orklar, ne Çinlilere ne de siyahlara benzetilemez ve kesinlikle Türkler olarak nitelenemez. Tolkien'in hayatında Türk düşmanı olduğuna dair hiçbir bilgi yoktur. Herhalde bu iddialar, Türkiye'nin AB üyeliği tartışmaları nedeniyle gündeme taşınıyor. Ama bunları ciddiye almamak lazım." 


</TEXT>
</DOC>
