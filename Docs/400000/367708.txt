<DOC>
<DOCNO> 367708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/dunya/axdun02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel'den çirkin iddialar 
</HEADLINE>
<TEXT>


FBI'ın eski tercümanı Sibel Edmonds, ABD'deki Türk diplomatlar ve dernekleri casusluk ve rüşvetle suçladı 

YASEMİN ÇONGAR Washington 


ABD Federal Soruşturma Bürosu'nda FBI bir dönem Türkçe tercüman olarak çalışan Tebriz doğumlu, Türk kökenli Sibel Edmonds, ABD'deki Türk çevrelerine yönelik ağır ithamlarda bulundu. 
Edmonds, "Vanity Fair" dergisine yaptığı açıklamalarda, Washington ve Chicago'daki Türk diplomatlarını, Temsilciler Meclisi Başkanı Dennis Hastert'a Ermeni soykırımı tasarısına karşı tutum alması için rüşvet vermek, Amerikan Türk Konseyi ATC ve Türk Amerikan Dernekleri Asamblesi ATAA adlı kuruluşları Amerikan devletine karşı casusluk yapmak ve Türk devletinin ABD'li yetkililere rüşvet yedirmesine aracılık etmek, bazı Türk gruplarını da Türk doktora öğrencileri aracılığıyla "nükleer silah karaborsası" konusunda bilgi toplamakla suçladı. 
Edmonds, "Vanity Fair" dergisinin eylül sayısında, bu suçlamalarını FBI'da çalıştığı dönemde Washington'daki Türk Büyükelçiliği, Chicago'daki Türk Konsolosluğu ve Türk derneklerinin telefonlarını dinlemesi sonucu edindiği bilgilere dayandırdığını belirtti. 

ATC'den açıklama 
ATC Başkanı emekli büyükelçi James Holmes, Milliyet'e yaptığı açıklamada, ATC'nin "yasadışı etkinlikler yürüten bir paravan kuruluş" olarak gösterildiği açıklamalardaki iddiaları, "Tümüyle asılsız, saçma ve maddi hatalarla dolu" diye nitelendirdi. 
Söz konusu açıklamalarında Edmonds, 2000 - 2002 döneminde dinlediği bir telefon görüşmesinde, "Bir Türk yetkilinin bir ABD Dışişleri yetkilisine, 7 bin dolar rüşvet almak üzere ATC ofisine gitmesini" söylediğini ileri sürerek, ATC ofisinin adresini veriyor. Ancak ATC Başkanı Holmes, söz konusu adrese ATC'nin, Edmonds'un söz ettiği dönemden en az 2 yıl sonra taşınmış olduğuna dikkat çekti ve "Tek başına bu bile, ne denli büyük yalanlarla karşı karşıya olduğumuzu gösteriyor" dedi. 

Hastert'a 500 bin dolar 
Edmonds'un en ağır ithamlarından biri, Temsilciler Meclisi Başkanı Hastert'ın 2000 yılında Ermeni tasarısına verdiği desteği Türkiye'den rüşvet alması üzerine çektiği yönünde. Dergide, Türkiye'nin Chicago Konsolosluğu'ndaki bir diplomatın, "Hastert'ın tasarıyı geri çektirmesinin fiyatının en az 500 bin dolar olacağı" şeklinde sözler söylediği iddiası da Edmonds'a dayandırılarak yer aldı. 
Hastert'ın sözcüsü ise dergiye yaptığı açıklamada, Temsilciler Meclisi Başkanı'nın 2000'de söz konusu tasarıyı dönemin Başkanı Bill Clinton'ın mektubu üzerine gündemden çıkardığını bildirdi ve suçlamaları reddetti. 


</TEXT>
</DOC>
