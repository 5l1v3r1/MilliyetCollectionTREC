<DOC>
<DOCNO> 362079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko32.html </URL>
<DATE> 2005/07/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Koç Faktoring, dünyanın en iyi üçüncü ihracat faktoring şirketi oldu 
</HEADLINE>
<TEXT>

     Koç Faktoring Hizmetleri A.Ş. Koçfaktor , yılın ihracat faktoring şirketi sıralamasında ard arda üçüncü kez dünyanın en iyi 3. ihracat faktoring şirketi seçildi. 
     Koç Finansal Hizmetler'den yapılan açıklamaya göre, Factors Chain International'ın FCI Çin'in Şangay şehrinde yapılan 37. yıllık olağan genel kurul toplantısında yapılan değerlendirmede, ilk sırayı Tayvan'dan Chailease Credit Services, ikinci sırayı ise Japonya'dan Mizuho Factors aldı. 
     Bu ödülün verilmesinde, başta servis kalitesi, ihracat yapılan ülke sayısı, çalışılan muhabir sayısı ve ihracat faktoring hacminin, kullanılan başlıca ölçütler olduğu belirtilen açıklamada, buna göre yapılan değerlendirmede Koçfaktor'un 2004 yılında 35 muhabir faktoring şirketi vasıtasıyla 20 ülkeye gerçekleştirdiği toplam 312 milyon avroluk iki muhabirli ihracat faktoring işlemiyle ve verdiği hizmetin kalitesiyle 100 üstünden 89.31 puan toplayarak, en başarılı 3. şirket seçildiği kaydedildi. 
     Factors Chain International FCI üyelerinin başarı ortalamasının 100 üstünden 64.47 olduğu bildirildi. 
     Koç Faktoring Hizmetleri A.Ş. Genel Müdürü Mert Güvenen, Türkiye'nin ihracatına verdikleri güçlü desteği önümüzdeki yıllarda da artırarak sürdüreceklerini ifade ederek, uluslararası piyasalarda yeni başarılara imza atmayı hedeflediklerini ve 2005 yılında da bu hedefe varmak için ekip halinde çalışmaya devam ettiklerini belirtti. 
     Verilen bilgiye göre, genel kurul toplantısında, Koç Faktoring Hizmetleri A.Ş. Genel Müdür Yardımcısı Ayşen Çetintaş, Factors Chain International'a FCI İcra Komitesi Başkan Yardımcısı seçildi. 
     
</TEXT>
</DOC>
