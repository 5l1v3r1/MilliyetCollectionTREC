<DOC>
<DOCNO> 398831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/siyaset/axsiy02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök'ten 'taviz' uyarısı 
</HEADLINE>
<TEXT>


Genelkurmay Başkanı Orgeneral Özkök, "AB'ye ne pahasına olursa olsun girmek olmaz. Eşit statüde katılıma kadar geri dönülmesi mümkün olmayan tavizler verilmemeli" dedi 

BARKIN ŞIK Ankara 


Genelkurmay Başkanı Orgeneral Hilmi Özkök, "Türkiye'nin AB'ye diğer üyelerle eşit statüde katılımına kadar geri dönülmesi mümkün olmayan tavizler verilmemesi" gerektiğini vurguladı. Türkiye Emekli Subaylar Derneği'nin yayın organı "Birlik Dergisi"ne mülakat veren Özkök, özetle şu mesajları verdi 
AB'YE TAVİZ Türkiye'nin AB'ye her ne pahasına olursa olsun değil, kendisine yakışır şekilde, onurlu biçimde, eşit statüde katılımından yanayız. Kıbrıs konusunda Rumlar adım atmalıdır. 
DEMOKRASİ VE TERÖR Toplumda bazı kesimler 'insan haklarından, demokratikleşmeden geri gidilmesin' diyor. Aynı fikirdeyim. Ancak demokrasi teröristin faaliyetlerini daha kolay icra etmesine imk n sağlayacak şekilde geliştirilmez. 
AVRUPA'DAKİ YASALAR Son dönemde terörün yıkıcı etkisine az da olsa maruz kalan ülkeler, etkin kanunları yürürlüğe sokmakta. Türkiye'de aksi yönde yapılan değişikliklerce Terörle Mücadele Kanunu'nun etkinliğinin azalması sonucu, terör örgütünün, demokrasinin sağladığı hakları, devletin ve demokrasinin aleyhine istismar ettiği bir ortam oluşmuştur. Terör örgütünün, yapılacak düzenlemelerle şimdiki kadar rahat hareket edemeyeceğini değerlendiriyorum. 
ARAMA SORUNU 430 sayılı kanun hükmünde kararname hükümlerine göre, OHAL valisi veya yetki devredilmişse Jandarma, gecikmesinde sakınca görülen hallerde, genel aramalar, özel ve tüzel kişilere ait mahallerde arama yaptırabilmekteydi. Bu, teröristlerle yardım - yatakçıların seyahat etmesini ve malzeme taşımasını güçleştirmişti. Mevcut mevzuata göre bu mümkün değildir. 
Terörle mücadelede, alışılagelmişin dışında ve daha etkin usullerin uygulanması gerekmektedir. Ne kadar etkileyici kanunlar yaparsanız yapın, önemli olan uygulayıcılardır. Yani sorun iradedir. 


</TEXT>
</DOC>
