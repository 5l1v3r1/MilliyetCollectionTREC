<DOC>
<DOCNO> 376141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo36.html </URL>
<DATE> 2005/09/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Oscar Cordoba "Hiçbir yere gitmiyorum" 
</HEADLINE>
<TEXT>

     Beşiktaş’ın Kolombiyalı kalecisi Oscar Cordoba, sezon sonunda takımdan ayrılacağı şeklindeki haberlerin gerçeği yansıtmadığı ve ayrılmayı düşünmediğini bildirdi. 
     Beşiktaş’ın BJK Nevzat Demir Tesisleri’ndeki antrenmanı öncesinde açıklamalarda bulunan Cordoba, "Beşiktaş Kulübü benden memnun olduğu sürece burada kalmayı ve futbol oynamayı hedefliyorum. Ben bugüne kadar, kontratını yarıda bırakıp giden bir oyuncu olmadım. Çok mutlu olduğum bir camiadayım ve ayrılmayı kesinlikle düşünmüyorum" dedi. 
     Cordoba, olayın Boca Juniorslu bir yöneticinin yaptığı kişisel açıklamadan ibaret olduğunu ifade ederek, şunları kaydetti 
     "Boca Juniors kulübünün bir yöneticisi, Arjantin’de oynadıkları bir kupa maçı sonrası, önümüzdeki yıl kalede görmek istedikleri isimleri sayarken, benim adımı ilk sırada telaffuz etmiş. Kaleci aramalarının sebebi ise şu anda kalelerini koruyan futbolcunun milli maç trafiğinin yoğun olması nedeniyle sıkıntılar yaşamaları. Bu açıklama, o yönetecinin kişisel açıklamasıdır. Bana kesinlikle bir teklifte bulunulmadı. Ayrıca ben zaten burada çok mutluyum ve ayrılmaya hiç niyetim yok." Beşiktaş’ta her şeyin iyi gittiğini, çok iyi bir ekip kurulduğunu ve lig, Türkiye Kupası ve Avrupa’da önemli hedefleri bulunduğunu anlatan Cordoba, kendisi ve takımı için her şey iyi giderken bu tür haberlerin gündeme getirilmesini de anlayamadığını söyledi. 
     
</TEXT>
</DOC>
