<DOC>
<DOCNO> 357889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur32.html </URL>
<DATE> 2005/07/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gelibolu'da şiddetli yağış ve rüzgar ağaçları devirdi... 
</HEADLINE>
<TEXT>

     Çanakkale’nin Gelibolu İlçesi’nde etkili olan sağanak yağış, Evreşe Beldesi’ndeki ayçiçeği ve buğday tarlaların zarar görmesine neden oldu. 
     Sabah saatlerinde rüzgarla etkisini arttıran yağmur, Evreşe Beldesi ile beldeye bağlı Şadıllı, Bayramiç ve Süleymaniye köylerindeki ekili alanlara zarar verdi. Kuvvetli rüzgar nedeniyle köylerdeki bazı ağaçlar devrildi, evlerin çatısındaki kiremitler uçtu. 
     Köyleri ziyaret eden Evreşe Belediye Başkanı Fedai Gür, saat 08.30 sularında başlayan sağanak yağış ve rüzgar nedeniyle tarlalardaki ayçiçeklerinin hemen hemen tamamının yok olduğunu ifade etti. 
     Kuvvetli rüzgarın Şadıllı Köyü’ndeki bir kaç evin çatısına zarar verdiğini belirten Gür, "Evler oturulamayacak durumda. Büyük bir afet yaşadık. Yetkililerin bu bölgelerde tespit yapmasını bekliyoruz" dedi. 
     Şadıllı Köyü’nde yaşayan Recep 54 ve Arif Engin 50 ise bir yıllık emek ve çabalarının bir günde yok olduğunu, yardım beklediklerini söylediler. 
     
</TEXT>
</DOC>
