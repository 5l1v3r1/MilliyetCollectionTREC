<DOC>
<DOCNO> 368963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy01.html </URL>
<DATE> 2005/08/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CHP'li Kart Milletvekili yargılanmasında TBMM izni kalksın 
</HEADLINE>
<TEXT>

     TBMM Anayasa Komisyonu üyesi ve CHP Konya Milletvekili Atilla Kart, AKP’nin milletvekili dokunulmazlığının sınırlandırılmasını gündeme almasını samimi bulmadığını belirterek, böyle bir düzenleme yapılacaksa öncelikle, seçilmeye engel olan suçlarda milletvekilerinin yargılanmasını TBMM’nin iznine bağlayan anayasal düzenlemenin kaldırılması gerektiğini savundu. 
     Kart, AKP’nin son Anayasa değişikliklerini, tamamen kendi özel konumunu ve konjonktürü esas alarak, daha çok siyasi fayda yakalamak, sistemde daha çok etkili ve daha egemen hale gelmek için getirdiğini söyledi. 
     AKP’den bürokratlara soruşturma izni konusunda da bir düzenleme yapmasını beklediğini vurgulayan Kart, "Milletvekili dokunulmazlığını sınırlandırmak için diğer kamu görevlilerinin de dokunulmazlığı var diyorlardı. 
     Bürokratlar için yasa değişikliği getirsinler ama getirmiyorlar. Soruşturma izni mekanizmasını, o gücü ellerinde tutmak istiyorlar. İstedikleri olayda soruşturma izni verecekler, istemediklerinde vermeyecekler. Demoklesin kılıcı. Tamamen kişisel ve siyasi bir duruma göre bu soruşturma iznini kullanıyorlar" dedi. 
     Kart, Anayasa’nın 83’üncü maddesiyle düzenlenen milletvekili dokunulmazlığının da gündeme alınmasını değerlendirirken, AKP’nin bu konuda nasıl bir değişiklik teklifi getireceğini merak ettiğini ifade etti. Kart, CHP olarak, milletvekillerinin Anayasa’nın 76’ıncı maddesi kapsamında yer alan ve seçilmelerine engel olan zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüzkızartıcı suçlar ile kaçakçılık, resmi ihale ve alım satımlara fesat karıştırma, Devlet sırlarını açığa vurma, terör eylemlerine katılma veya bu tür eylemleri teşvik ve tahrik etmeleri durumunda hemen yargılanmaya başlanabilmeleri yönünde bir düzenleme yapılması gerektiğini söyledi. 
     Kart, milletvekillerinin bu suçlardan yargılanmaları durumunda zaten tutuklanmaması ve gözaltına alınmamasına ilişkin düzenleme olduğunu anımsatarak, "Öncelikle yapılması gereken, seçilmeye engel olan suçlarda milletvekilerinin yargılanmasını TBMM’nin iznine bağlayan anayasal düzenlemenin kaldırılması" dedi. 
     Kart, yeni Anayasa değişikliğiyle yargının da baskı altına alınmaya çalışılacağını ve bunun için sürecin başlatıldığı görüşünü de savundu. 

ANKA 
     
</TEXT>
</DOC>
