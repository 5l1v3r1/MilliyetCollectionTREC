<DOC>
<DOCNO> 381297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo04.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota Almanya 
</HEADLINE>
<TEXT>


Trabzonspor Yönetimi, Şenol Güneş'in istifasını kabul etti. Bordo-Mavililer, Klaus Toppmöller, Winfred Schaffer veya Berti Vogts'tan birini takımın başına getirebilmek için harekete geçti 

ERGUN ATA 

Trabzonspor Yönetimi dün yaptığı toplantıda Teknik Direktör Şenol Güneş'in istifasını kabul etti. Yaklaşık 4.5 saat süren zirvenin ardından açıklama yapan Başkan Atay Aktuğ, "Hocamız maçtan sonra kesin olmamakla beraber ayrılacağını söylemişti. Kendisiyle geç saatlerde görüştük. Yine içimizde bir umut vardı. 'Ayrılmaz devam eder' diyorduk. Ancak, futbolcularla da konuşmuş, ayrıldı" diye konuştu. 
Aktuğ, "Şampiyonlar Ligi 2. ön eleme turunda Famagusta maçıyla başlayan ve daha sonra da Sivasspor ve Vestel Manisaspor yenilgileriyle bir kriz dönemine girdik. Trabzonspor'un futbolcuları ve teknik heyeti kalitelidir. Ancak, uyum sağlanamadı. Futbolcuların kalitesinden şüphemiz yok. Onları kazanmalıyız. Bu işi tekrar başaracaklar. Şenol Güneş'in gitmesi beklenmeyen bir gelişme idi. Ama Trabzonspor hiçbir zaman yalnız kalmamıştır. Yönetim de bu konuda görüşmeler yapmıştır. İsim açıklamıyoruz ama ağırlıklı yabancı olmak üzere görüştüğümüz teknik adamlar var. Önümüzde de Galatasaray maçı var. Bir an önce bu sorunu halletmek istiyoruz. Orhan Çıkrıkçı ve altyapıdan diğer antrenörlerle takım Galatasaray maçına hazırlanacak" dedi. 

Le Guen pahalı geldi 
Yönetimin takımın başına Alman bir teknik adam getirme konusunda göreş birliğine vardığı öğrenildi. Adaylar arasında Toppmöller, Schaffer ve Berti Vogts'un bulunduğu belirtildi. Fransız Le Guen'den yıllık 2 milyon Euro istediği için vazgeçildiği bildirildi. 
Bu arada, Trabzonspor Yönetimi oy birliği ile görevine devam etme kararı aldı. Toplantıda kongrenin gündeme geldiğini belirten Atay Aktuğ, "Kulübün performansı saha sonuçlarına bağlanıyor. Ama yaptığımız büyük işler var. Sportif sorunları da çözeceğiz. Bu konuda büyük adımlar attık. Kongrenin bir yararı yok" dedi. 
Aktuğ, mükafatın olduğu yerde cezanın da olacağını kaydederek, sözlerini şöyle sürdürdü "Daha önce, prim sistemini belirleyip cezayı kaldırmıştık. Şimdi, tekrar cezayı da sisteme koydurduk. Yattara, çok meziyetli bir oyuncu. İstikrarı bir türlü yakalayamadı. Kendisini kazanmak istedik ve istiyoruz da. Ancak özel yaşantısının sahaya yansıdığını düşünüyoruz." 

Güneş'ten buruk veda 

Bordo - Mavili ekibin dün sabah yaptığı antrenmana giden Teknik Direktör Şenol Güneş, futbolcularla vedalaştı. Güneş, "Size güvendim, inandım. Ama bir türlü başarılı olamadık. Bunlar büyüme sancılarıdır. Size bazı şeyleri anlatamadım. Eğer verdiğim mesajları alabilseydiniz şimdi bu durumda olmazdık. Şunu bilin ki, ben hepinizi çok seviyorum. Başarılı olacağınıza da inanıyorum. Ama birbirinizi sevmeniz ve sarılmanız şartıyla. Bundan sonraki hayatınızda başarılar diliyorum" dedi. Kaptan Fatih Tekke'nin ise, "Sahada istenilenleri yapamadık ve sizin gidişinize neden olduk. Kalıp, bu mücadeleye keşke beraber devam etseydik. Başarısızlıklardan dolayı sizden de özür dileriz" ifadelerini kullandığı öğrenildi. Bu arada yardımcı antrenör İhsan Derelioğlu da istifa ettiğini açıkladı. 

Şimdi de Lee Yong 

Trabzonspor'da şanssızlıklar bitmek bilmiyor. Gökdeniz'in bahis skandalına karışması, Szymkowiak'ın ayak bileğinin kırılmasından sonra şimdi de Lee Yong'un ayak bileğinde yırtık tesbit edildi. Koreli futbolcunun Galatasaray maçında kesinlikle forma giyemeyeceği açıklandı. Doktor Ahmet Çağlar, "Lige ara verilecek ama Samsunspor karşılaşmasında da oynaması şüpheli. Sakatlık süresini, çekilen filmi inceledikten sonra belirleyebiliriz" dedi. 

Camia sıkıntılı 

Yönetimin devam kararı alması Trabzonspor camiasını memnun etmedi. Kulübün düzlüğü çıkması için olağanüstü genel kurulun yapılmasını isteyen ve buna en uygun tarihin Aralık'taki mali kongre olduğunu düşünen Bordo - Mavili kulübün önde gelen isimleri önümüzdeki günlerde bu fikirlerini yüksek sesle dile getirmeye hazırlanıyor. Bu arada eski başkanlardan Faruk Özak, Şenol Güneş'in bir an önce ikna edilerek geri döndürülmesi gerektiğini söyledi, "Ondan iyisini bulamayız" dedi. 


</TEXT>
</DOC>
