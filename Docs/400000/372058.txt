<DOC>
<DOCNO> 372058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/axyas02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devletin izniyle kuruldu' 
</HEADLINE>
<TEXT>


Kıyılara çok yakın kurulduğu için eleştirilerin hedefi olan balık çiftliklerine Tarım ve Köyişleri Bakanı Mehdi Eker sahip çıktı Bu çiftlikler, devletin tüm kurumlarından izin alınarak kuruldu 

ANKARA Milliyet 

Tarım ve Köyişleri Bakanı Mehdi Eker, Çevre ve Orman Bakanı Osman Pepe'nin kıyılara çok yakın kurulduğu için eleştirdiği balık çiftliklerine sahip çıkarak, "Bu çiftlikler, devletin tüm kurumlarından izin alınarak kuruldu" dedi. 
Macaristan'ın Ankara Büyükelçisi Zsolt Szala'yı kabulü sırasında soruları yanıtlayan Eker, Pepe'nin, kıyıdan en az bir deniz mili açıkta kurulması gerektiği halde buna uymadıkları ve kirliliğe neden oldukları için sert bir dille eleştirdiği balık çiftliklerini savundu. 

'Prosedüre uygun' 
Eker, Pepe'nin kurallara uygun olmayan çiftlikler hakkında kapatma kararı verilebileceğine ilişkin sözlerine karşılık, balık çiftliklerinde prosedüre uyulduğunu belirtti. Balık çiftliklerinin "çok yakın bir zaman içerisinde, belli bir prosedüre uyarak ve devletin tüm ilgili kurumlarından izin alınarak kurulduğunu" söyleyen Eker, "Eğer buralarda kural ihlalleri varsa, gerekli işlemler yapılır, denetimlerimizi sıklaştırırız" dedi. 
Eker, önce balıkçılara tahsis edilen, ancak daha sonra turizm alanı ilan edilmek istenen Bodrum'un Salih Adası ile ilgili soru üzerine de şunları söyledi 
"Bu konuda bakanlıklararası görüşmeler devam ediyor. Bu ada çok yakın zamanda balıkçılığa açıldı. Şimdi turizm açısından bir plan değişikliği teklifi var. Teklif değerlendiriliyor. Türkiye'nin milli menfaatleri doğrultusunda, 70 milyonun önceliğine göre hareket edilecek." 

İç burkan görüntü 
Pepe, İzmir'den Antalya'ya, helikopterle kıyılarda yaptığı incelemesi sonucunda şunları söylemişti 
"Balık çiftliklerinde mevzuattaki bir mil değil, bir adım ölçüsü var. Kıyıya 3-5 kulaç mesafede kurulmuş balık çiftlikleri gördüm. İnsan görünce içi burkuluyor. Deniz hareketi kısıtlı koylarda kirlilik birikmesi açıkça görülüyor. Bazı koylarda nitrik asit kokusu burnunuza geliyor." 




</TEXT>
</DOC>
