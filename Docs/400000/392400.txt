<DOC>
<DOCNO> 392400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonspo04.html </URL>
<DATE> 2005/11/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mourinho'yla Wenger birbirlerine sataşıp duruyor... 
</HEADLINE>
<TEXT>

     Premier Lig'in iki devi Arsenal ve Chelsea'nin teknik adamları arasındaki savaş, sonuçlanacak gibi gözükmüyor. Hafta içinde Arsenal Menajeri Arsene Wenger'e 'Röntgenci' diyen Chelsea Menajeri Jose Mourinho, bu davranışından dolayı özür dileyebileceğini ancak aynı davranışı Fransız meslektaşından da beklediğini açıkladı. Ancak Wenger bu çağrıya olumsuz yanıt vererek "Bu konu benim için kapanmıştır. Chelsea hakkında bir şey söylemeyeceğim. Ancak konuşmak istersem, kimse engelleyemez. Bir kez daha tekrarlıyorum. Mourinho'nun açıklamaları gerçeklerden çok uzak. Nereden çıkarmış bilmiyorum, umrumda da değil" diye konuştu. 
     Hatırlanacağı gibi Mourinho, Wenger'in sürekli Chelsea'yle ilgili demeçler verdiğini iddia etmiş ve bunları 120 sayfalık bir rapor haline getirdiğini açıklamıştı. Gerilimin bir başka nedeni de Wenger'in Chelsea'nin sahibi Abramoviç'in, kulüpteki 'ahlaki liderliği' ele alması gerektiği yönündeki sözleriydi. 
     
</TEXT>
</DOC>
