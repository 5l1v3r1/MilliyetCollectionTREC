<DOC>
<DOCNO> 357857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo12.html </URL>
<DATE> 2005/07/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Trabzonspor 3 Brezilyalı ile anlaştı, 1'i imza atacak... 
</HEADLINE>
<TEXT>

     Trabzonspor Kulübü Asbaşkanı Ömer Sarı ve yönetim kurulu üyesi Murat Bozoğlu'nun Brezilya'da yaptığı transfer çalışmaları sürüyor. 
     Bordo-mavili kulübün yöneticilerinin Ukrayna'nın Shaktar Donetsk takımına verdiği Tolga Seyhan'ın yerine 3 oyuncuyla prensipte anlaştığı bildirildi. 
     Bordo-mavililerin, Botafogo takımında oynayan Rafael Marguez Pinto, Flamengo takımında forma giyen Enrique ve Ponte Preta takımında oynayan Rafael Santos ile prensipte anlaştığı ve bu 3 futbolcu içinden son bir karar verilerek 1'iyle resmi sözleşme imzalanacağı kaydedildi. 
     
     FORVET ÇALIŞMALARI 
     Brezilya'nın Santos takımında kiralık olarak oynayan, ancak bonservisi Fransa'nın Girondins De Bordeaux takımında bulunan Deivid De Souza'nın transfer durumunun çarşamba günü netlik kazanacağı bildirildi. 
     Deivid De Souza'ya İspanya'dan Villareal ve Espanyol gibi birkaç kulüpten de öneri geldiği öğrenildi. 
     Bordo-mavili kulübün yöneticilerinin, Fransız kulübüyle görüştüğü ve bu kulübün kararını çarşamba günü açıklayacağı kaydedildi. 
     Deivid De Souza'nın yerine bordo-mavililerin Ponte Preta takımının golcü oyuncusu Kahe başta olmak üzere birkaç futbolcuyla da anlaştığı ve Deivid ve Girondins De Bordeaux takımından gelecek yanıta göre karar vereceği bildirildi. 
     
</TEXT>
</DOC>
