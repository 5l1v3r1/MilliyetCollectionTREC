<DOC>
<DOCNO> 388623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur09.html </URL>
<DATE> 2005/10/21/ </DATE>
<TIME> 04.10 </TIME>
<AUTHOR>  </AUTHOR>
<HEADLINE>
Büyükşehir Belediye Başkanı Kocaoğlu'ndan "Sükunet Çağrısı" 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, 00.40'da meydana gelen ve merkez üssü Ege Denizi'nin Seferihisar açıkları olan 5.9'luk depremden sonra İtfaiye Daire Başkanlığı'nda oluşturulan kriz merkezinde gelişmeleri takip ettiklerini söyledi. 
     Kocaoğlu, AA muhabirine yaptığı açıklamada, depremden hemen sonra ilçelerle bağlantıya geçtiklerini, ilçelerdeki itfaiye ekiplerinin bölgelerinde gerekli çalışmalara başladığını söyledi. Depremde can kaybı olmamasının sevindirici olduğunu belirten Kocaoğlu, vatandaşları sükunete davet etti ve hasarlı binalara girmemelerini tavsiye etti. 
     Seferihisar ve Urla ilçelerine AKS-110 Arama-Kurtarma-Sağlık ekiplerinin gönderildiğini, gerektiği durumda yeni ekiplerin de sevk edilebileceğini belirten Kocaoğlu, diğer ilçe ve belde belediye başkanlarıyla da sık sık telefonla görüştüğünü dile getirdi. 
     Kocaoğlu, itfaiye ve belediye araç gereçlerinin hazır halde bekletildiğini belirtti. 
     
</TEXT>
</DOC>
