<DOC>
<DOCNO> 395948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/siyaset/axsiy02.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rasmussen haklı' 
</HEADLINE>
<TEXT>


AB Komiseri Rehn, Danimarka'da yaşanan Roj TV krizinde, Rasmussen'den yana tavır aldı. Rehn, Erdoğan'ı da eleştirdi Olayı Avrupalı lider gibi değerlendirmeli 

HABER MERKEZİ 


AB Komisyonu'nun Genişlemeden Sorumlu Üyesi Olli Rehn, Kopenhag'da çıkan Roj TV krizinde Danimarka Başbakanı Anders Fogh Rasmussen'e hak verdiğini söyledi. Rehn, Roj TV'nin PKK ile bağlantısını ortaya koyan bir delil bulunmadığını iddia ederek, "Sayın Recep Tayyip Erdoğan'ın da olayı bir Avrupa ülkesi lideri gibi değerlendirmesi gerekirdi" dedi. 
Stockholm'de İsveç Dışişleri Bakanı Laila Freivalds ile görüşen Rehn, görüşmenin ardından açıklamalarda bulundu. Krizin ardından Rasmussen'le görüştüğünü ifade eden Rehn, "Kendisi düşünce ve medya özgürlüğüne önem veren bir insan. Bir Avrupa ülkesi lideri olarak, Sayın Rasmussen'in bu bakışına hak veriyorum" diye konuştu. 
CNN Türk'ün haberine göre, reformlara rağmen Türkiye'de h l çok büyük değişimler olmadığını savunan Rehn, Türkiye'nin bu konuda daha aktif ve hızlı olmasını istedi. 

Kriz çıkmıştı 
Erdoğan, geçen salı Kopenhag'da Rasmussen ile birlikte düzenlenmesi planlanan basın toplantısını Roj TV muhabirinin de bulunduğu gerekçesiyle iptal ederek Türkiye'ye dönmüştü. Rasmussen, toplantının ardından "Yasalar çerçevesinde davrandığı sürece hiçbir gazeteciyi basın toplantısına katılmaktan alıkoyamam" demişti. 
Erdoğan da Türkiye'ye dönüşünde "Benim bu tavrımın bedeli ne ise Türkiye bu bedeli rahatlıkla öder. Çünkü bir ülkenin kendi değerlerine, kendi kutsallarına, bir ülkenin kendi içinde terörün yaratılmasına vesile olan bir anlayışa destek veren bir anlayışı benim kabul etmem mümkün değildir ve bunun adı da özgürlük olmaz" ifadelerini kullanmıştı. 


</TEXT>
</DOC>
