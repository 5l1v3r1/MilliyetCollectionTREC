<DOC>
<DOCNO> 376467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo15.html </URL>
<DATE> 2005/09/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gravgaard'dan itiraf Hakan Şükür'ü ittim ancak penaltı değildi 
</HEADLINE>
<TEXT>

     Danimarka'nın savunmadaki tecrübeli isimlerinden Gravgaard, Hakan Şükür'ü düşürdüğü pozisyonda yıldız futbolcuyu ittiğini itiraf etti, ancak hareketin penaltı olmadığını dile getirdi Danimarkalı oyuncu, "Topa Hakan'dan daha yakındım. Kontrolü sağlayabilmek için Hakan'ı ittim. 
     Ancak bu hareketimin bir penaltı olduğunu düşünmüyorum. Çünkü topun kontrolünü ben kaybetmiş olsam bile kalecimiz Hakan Şükür'den önce müdahalede bulunabilecek bir konumdaydı" dedi. 
     
     Olsen aynı yolda 

     Danimarka Teknik Direktörü Morten Olsen, Milli Takımımız ile oynadıkları maçın ardından dile getirdiği, "Ukrayna - Türkiye maçının dürüst şartlarda geçmesini bekliyorum" sözlerinin arkasında olduğunu belirtti. 
     Olsen, Gürcistan maçı öncesi düzenlediği basın toplantısında, konuyla ilgili iddialarını sürdürdü. Tecrübeli teknik adam, "Söylediklerimde yanlışlık görmüyorum. Sözlerimin arkasındayım. Ukrayna - Türkiye maçının normal şartlarda oynanmasını ümit ettiğimi söyledim. Bunu başka türlü anlıyorlarsa ben bir şey yapamam" dedi. 
     Schalke'de forma giyen Poulsen ise, "Ukrayna'nın çarşamba gününe kadar gruptan çıkmayı kutlayacağını sanmıyorum. Kendi seyircilerinin önünde lider gibi oynayıp, yine kazanmak isteyeceklerdir. En azından bu başarıyı hak ettiklerini ispatlamak zorundalar. Üç puanı Türkiye'ye hediye edeceklerine inanmıyorum" ifadelerini kullandı. 

     
</TEXT>
</DOC>
