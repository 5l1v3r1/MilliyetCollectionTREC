<DOC>
<DOCNO> 359295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun49.html </URL>
<DATE> 2005/07/08/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Irak Hükümeti, ülkelere diplomatlarını Bağdat'tan çekmemesi çağrısı yaptı 
</HEADLINE>
<TEXT>

     Irak yönetimi, Mısır maslahatgüzarının kaçırılarak öldürülmesinin ardından, diğer ülkelerin El Kaide şantajlarına boyun eğmemesini ve diplomatlarını Bağdat’tan çekmemesini istedi. 
     Hükümet sözcüsü Lait Kubbe, AP’ye yaptığı açıklamada, Avrupa’nın ve diğer komşu ülkelerin Irak’taki diplomatik temsilciliklerinin faaliyetlerine son vermesinin, dünyadaki tüm başkentlerin şantaja boyun eğmesi anlamına geleceğini kaydetti. 
     Bu grupların siyasi taleplerini yerine getirmenin, onları faaliyetlerini sürdürme konusunda cesaretlendireceğini belirten Kubbe, Iraklı ve Amerikalı yetkililerin gerekli korumayı sağlayacağından emin olduğunu belirtti. 
     Öte yandan, Irak’ta görev yapan Amerikalı komutan Tümgeneral William Webster, diplomatlara yönelik yeni tehditler bulunduğunu ve Irak’taki yabancı diplomatların korunması için daha fazla önlem alınması gerektiğini söyledi. 
     Mısır’ın Bağdat Maslahatgüzarı İhab El Şerif, geçen cumartesi günü Bağdat’taki evinin yakınlarında teröristler tarafından kaçırılmış, Irak’taki El Kaide örgütü, dün bir internet sitesine gönderdiği mesajla El Şerif’i öldürdüğünü açıklamıştı. 
     Mısır, İhab El Şerif’in El Kaide örgütünce öldürülmesinden sonra elçilik personelinin tamamını ülkeden çekme karar almıştı. 
     Irak’ta görev yapan Pakistan Büyükelçisi de, kendisini kaçırmak isteyenlerin konvoyuna ateş açması üzerine, iki gün önce ülkeden ayrılmıştı. 
     
</TEXT>
</DOC>
