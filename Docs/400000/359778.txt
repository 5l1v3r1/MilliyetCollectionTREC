<DOC>
<DOCNO> 359778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo07.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzun umudu 
</HEADLINE>
<TEXT>


Başarıya hasret yüzmeye, Avrupa Gençlik Olimpiyatı'nda 1500 metrede tarihi rekor kırarak gümüş madalya kazanan Çağlar Gökbulut merhem oldu. Henüz 16 yaşındaki yüzücü, 15.51.12 ile tüm rekorları eline geçirdi 


İtalya'da düzenlenen Avrupa Gençlik Olimpiyatı'nda 1500 metrede ikinci olarak gümüş madalya kazanan 16 yaşındaki Çağlar Gökbulut, 15.51.12'lik derecesiyle tarihi bir rekora da imza attı. 
Milli yüzücümüz, Lignano kentindeki oyunlarda elde ettiği müthiş dereceyle Türkiye'de bu mesafede 16 dakikanın altında yüzen ilk sporcu olurken, 15-16, 17-18 yaş kategorileri ile büyükler Türkiye rekorlarını da alt üst etti. Büyüklerde eski rekor 16.10.90 ile Aytekin Mindan'a aitti. 
Fevziye Mektepleri Vakfı Işık Spor Kulübü'nün yüzücüsü olan Çağlar Gökbulut, 13 yıl önce Derya Büyükuncu'nun sırtüstünde Avrupa Gençler Şampiyonası'nda aldığı madalyadan sonra bu alanda ülkemize ikinci büyük başarıyı kazandırdı. Bu sezon üst üste rekorlara imza atan genç yüzücü, iki hafta önce Ürdün'deki COMEN Akdeniz Ülkeleri Şampiyonası'nda yine 1500 metrede 16.05.64 ile birinci olmuştu. Amerika Gençler Şampiyonası barajını da geçen Gökbulut, 9 - 13 Ağustos'ta Kaliforniya'daki yarışmaya katılacak. 

Cem'in gözü Pekin'de 

İstanbul Yüzme İhtisas Kulübü'nün İYİK başarılı yüzücüsü Cem Karalı, okulla sporu bir arada yürütmeye çalışan milli sporcularımızdan biri. Ancak o, birçok arkadaşı gibi yurtdışına gitmek yerine tahsilini Türkiye'de sürdürüp yüzmede tüm gücünü milli takım için harcamayı seçti. Bahçeşehir Üniversitesi'nde okuyan 19 yaşındaki Karalı, serbest ve sırtüstünde Türkiye ve yurtdışında birçok kez kürsüye çıktı. Okul ve yüzmenin çakışması nedeniyle yaşanan sıkıntıların aşılması halinde Türk yüzücülerin çok başarılı sonuçlar alacağına inandığını söyleyen Karalı, "Ben daha yolun başındayım. Adım adım hedeflerimi gerçekleştirip 2008 Olimpiyatı'nda Türkiye'yi başarıyla temsil edeceğime inanıyorum" dedi. 


</TEXT>
</DOC>
