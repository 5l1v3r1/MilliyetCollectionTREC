<DOC>
<DOCNO> 388894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko04.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste tepki alımları görülebilir 
</HEADLINE>
<TEXT>


Endeks üç haftadır devam eden kısa vadeli düşüş kanalından çıkarak 32.000-32.500 aralığına atak yapabilir 

Zeynep Candan Aktaş 

Haftayı destek arayışlarıyla geçiren İMKB 100 Endeksi, ağustostan beri devam eden logaritmik çıkış trendinin desteği olan 30.633'te tutunmayı başardı. Haftanın en yükseği 32.229 olurken kapanış 31.428'den gerçekleşti. Piyasanın 35.800'lerden başlayan kısa vadeli düşüş eğilimine, bir taraftan beklentilerin gerçekleşmesi ve yeni güçlü beklentinin olmayışı, diğer taraftan da uluslararası piyasalardaki dalgalanmalar ve FED'in faiz artırım politikası neden oldu. 
Telekom konusuna ise piyasalar gerçekleşen büyük özelleştirmelerin akıbetinin ne olabileceğine dair bir ipucu, bir sinyal olarak bakıyor. Bu nedenle Danıştay kararı merak uyandırıyor. Önümüzdeki hafta Danıştay'dan çıkacak kararın piyasalara çok olumusuz bir etkisi olmazsa piyasada tutunma ve destek arayışı çabalarının yerini, biraz daha güçlü bir piyasaya bırakabileceği söylenebilir. Ağustos ortalarında 28.000'lerden başlayan kısa vadeli çıkış trendinin yaklaşık yüzde 61.8'inin geri alınmasıyla 30.600'de oluşan dip, yukarıya doğru bir atağı başlatabilir. Burada ilk önemli dirençler 32.000 ve 32.500'lerde. Daha kısa vadeli bakıldığında yaklaşık üç haftadır devam eden kısa vadeli düşüş trendinin ilk direnç seviyesi 31.700'lerden geçiyor. Son iki günde hacimde başlayan artış eğiliminin devam etmesi halinde, endeks kısa vadeli düşüş trendinden çıkış için güç sağlayabilir. 
Diğer taraftan yaklaşık iki buçuk yıldır devam eden uzun vadeli yükselen trendin zirve seviyelerinde bulunan endeks için gelişebilecek bu alımları, kısa vadeli tepki alımları olarak değerlendirmek gerekir. Yani kısa vadede yukarıya gelişecek hareketler uzun vadeli zirvelerin oluşmasını sağlayabilir. Bundan sonra geniş marjlarda ve hızlı hareketler izlenebileceğinden, risk-getiri analizinin iyi yapılması gerekir. 
Bol kazançlı haftalar dileğiyle. 


</TEXT>
</DOC>
