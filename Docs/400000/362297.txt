<DOC>
<DOCNO> 362297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo20.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurta ve Samandıra 
</HEADLINE>
<TEXT>


YAKAN TOP Nilay YILMAZ 


Zalim Yorumcu Can Dark 
Yaz sıcaklarıyla ters orantılı ilerleyen transfer borsasında son birkaç yılın ikisine göre sessiz takımları Tarabzonspor ve Galatasaray, kısa-orta menzilli iki füze atarken, geçen yıl daha hareketli olan Beşiktaş ve Fenerbahçe sessizliklerini sürdürüyor. Fenerbahçe'nin Juventus'tan Appiah'a imza attırmak üzere olduğu söyleniyor. Aslında gerek tribün atışmaları, gerekse gazete başlıkları açısından çok daha verimli olacağına emin olduğumuz Mozart'ın alınması bizim için daha iyi olurdu ama Aziz ve ulu Başkan'ın işine karışılmaz. Bu arada bu Appiah, 16 yaşında, bıyıkları henüz terlemiş, civanmert bir Gana delikanlısıyken yolu Florya'ya düşmüş, lakin süper uzak görüşlü alt yapı hocasının raporuyla sınırların dışına çıkarılmış. Sadece Kingston kalmış, ki bugün Galatasaray'ın yaşadığı kaleci krizinde Kingston'un adını duyan varsa beri gelsin. Appiah eğer Fener'e gelir de bir de Galatasaray maçında gol falan atarsa, "Bir zamanlar kapıdan kovduğunuz fakir ama onurlu bir genç vardı ya, işte o benim" derse vebali kimin olur Galatasaraylılara yeni sezonun ilk gerginlik sorusu da bu olsun 
Öte yandan biz iki hafta önce yazmıştık Fenerbahçe idmanlarındaki yumurtalı doğumgünü kutlama çılgınlığını. En sonunda doğumgünü kutlanacak kimse kalmadı ve topçular geçen idmanda teknik heyeti un-yumurta banyosuna soktular. Zaten 2 haftada 476 yumurta başka nasıl harcanırdı Yumurtacılar Samandıra taraflarında yeni dükkanlar bakmaya başlamışlardır diye düşünüyorduk ki idmanda hocası Daum'un ensesinde Selçuk'un bir yumurta kırışını gördük, askerde yapılan "Aslan tertibim be" şakalarından bir enstantane idi. Hey gidi koca karizma Daum hey 

Üstünlüğün parayla kazanılmadığı bir sistem bulmak gerek. Ben bu amansız kapitalizmi istemiyorum. 
Michel Platini 


Haberiniz var mı 

Northwich Victoria'nın sahasının hemen yanı başından bir dere akardı ve bazen bu yüzden sahayı su basardı. Belki de bir tek bu nedenden ötürü, 1892-1894 yılları arasında yapılan maçlarda sadece yüzme bilen takımlar başarılı oldu. 



Sen hiç konuşma istersen 
Türkiye'de profesyonellik yok, siz de gitmeyin. 
Franck Ribery 

O, erkeklerin uydurması 
Bülent Demirlek ve Fırat Aydınus belli ki bu sezona daha iddialı ve formda girecekler. Onlarda 'her başarılı erkeğin arkasındaki gücün' farkına varmış olsalar gerek... 
Bülent Yavuz - Akşam 

Seyretme o zaman 
Hazırlık maçlarından nefret ediyorum. 
Ömer Güvenç - Akşam 

Paranın gücü 
Futbol Federasyonu'nun yeniden belirlemiş olduğu naklen yayın gelirleri sayesinde artık her takım maçlarını kazanmak için sahaya çıkacak. Çünkü sonuçta kazanılan puan için para var. 
Malatyaspor Teknik Direktörü Feyyaz Uçar 

Doğru hesap büyüklerden döner 
Şu andaki hesaba göre hesapladığımızda büyükler küme de düşse bizden biri şampiyon da olsa aşağı yukarı şampiyon olan takımdan daha fazla para alıyor. 
Malatyaspor Başkanı Hikmet Tanrıverdi 

Niye Kupa mundar mı olur 
Şunu kafamıza sokalım. Türkiye'siz Dünya Kupası, Türkiye'siz Avrupa Futbol Şampiyonası olmaz. 
Mehmet Ali Yılmaz - Dünden bugüne Tercüman 

Kim tutar seni 
Türkiye'de her şey sonuca bağlandığı için bu yıl 25 gol atsam yine başarısız sayılacağım. Tabii ki bu anlayış çok yanlış. Bu durumda futbolcunun aklının bir köşesini ister istemez meşgul ediyor. Ben de geçen yıl attığımı 31 golü geçmek için çalışacağım. 
Fatih Tekke 


</TEXT>
</DOC>
