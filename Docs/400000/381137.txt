<DOC>
<DOCNO> 381137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun31.html </URL>
<DATE> 2005/09/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
'AB Komisyonu, Türkiye’yi Ermeni Konferansı konusunda azarladı' 
</HEADLINE>
<TEXT>

     Hilal YILMAZ LONDRA, DHA 

İNGİLTERE’de yayımlanan Independent gazetesi, ertelenen Ermeni Konferansı’yla ilgili tartışmaların ’Türkiye’nin AB umutlarına gölge düşürdüğünü’ öne sürerken, AB Komisyonu’nun bu konuda Türkiye’yi ’azarladığı’ yorumunu yaptı. 
     Gazete, "Ankara’nın AB’yle üyelik müzakerelerine başlayacağı 3 Ekim tarihinden yalnızca 10 gün önce Ermeni Konferansı’nın ertelenmesi kararı, Komisyon tarafından kınandı. Komisyon, olayı ’bir başka provokasyon’ olarak nitelendirdi" dedi. 
     Akademisyenlerin, Ermeni Konferansı’nın yargı tarafından durdurulması kararını ’by-pass’ ederek konferansı Bilgi Üniversitesi’ne taşıdığını hatırlatan gazete, "ne yazık ki bu girişimlerin yeterli olmadığını, Türkiye’nin, ülkede ifade özgürlüğü olduğunu halen kanıtlaması gerektiğini" savundu. 
     
     ’MÜZAKERELER BAŞLAR AMA...’ 
     Independent, Ermeni Konferansı tartışmalarının, Türkiye’nin 3 Ekim’de başlayacak AB’yle müzakere sürecini olumsuz yönde etkilemesinin beklenmediğini vurguladı. Ancak tartışmaların Türkiye’nin AB üyeliğine karşı çıkan kesime cesaret verdiğinin altını çizen gazete, müzakereler başlasa da ’Türkiye’nin tarihiyle yüzleşmesi gerektiğini’ öne sürdü. 
     Independent, AB’nin genişlemeden sorumlu sözcüsü Krisztina Nagy’nin, "Türkiye’nin özgür bir şekilde tarihini tartışmasını engelleyen bu girişimi şiddetle kınıyoruz. Müzakere tarihinin hemen öncesinde yaşanan olay bir başka provokasyonun işaretlerini veriyor. Olay Türkiye’nin, özellikle adalet ve reformların uygulamaya geçirilmesi konusundaki eksikliklerini gözler önüne seriyor" yorumuna da yer verdi. 
     AB Komisyonu’nun bu konuyu 3 Ekim öncesinde masaya yatırmayacağını belirten gazete, bununla birlikte aday ülkelerin üyelik yolu önünde önemli yer teşkil eden ilerleme raporlarında Komisyon’un bu konuyu not edeceğini belirtti. 
     Gazete, sözde Ermeni soykırımı konusundaki görüşlerini açıklayan yazar Orhan Pamuk’un 3 yıl hapsinin istendiğini de hatırlattı. 
     
</TEXT>
</DOC>
