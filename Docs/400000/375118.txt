<DOC>
<DOCNO> 375118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo12.html </URL>
<DATE> 2005/09/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş ucuz kurtulacak... 
</HEADLINE>
<TEXT>

     Profesyonel Futbol Disiplin Kurulu'nun Diyarbakır maçı sonrasında yaşanan olaylar nedediyle Beşiktaş'ın sahasını kapatmayacağı, sadece para cezası verileceği öğrenildi. Aynı olayda, rakip yardımcı antrenöre saldıran Okan Buruk'un ise iki maçla cezalandırılacağı, ancak iyi hal nedeniyle bunun bir karşılaşmaya indirileceği vurgulandı. 
     
     Maçta neler olmuştu 

     Beşiktaş - Diyarbakır maçının bitiş düdüğünden sonra yabancı madde yağması ve bir taraftarın sahaya girmesi yüzünden Beşiktaş'a ceza görünmüştü. Kartal'ın, İnönü'deki ilk maçı Fenerbahçe ile karşılaşacak olması da derbinin boş tribünlere oynanacağı için epeyce konuşulmuştu. 
     Diyarbakırspor'un golünden sonra bazı Beşiktaşlılar, VIP tribününde sevinen Diyarbakırlılar'a saldırdı. 
     Karşılaşmanın bitiş düdüğü ile birlikte bu kez saha karıştı, Diyarbakırlı oyuncular sahayı terkederken tribünlerden yabancı cisim yağdı. 
     Bu sırada sahaya atılan bir davul gerdirmesi Diyarbakırlılar'a isabet etti. Teknik Direktör Hüseyin Kalpar ve yardımcıları atılan cismi hakem Orhan Erdemir'e götürürken büyük tartışmalar yaşandı. Bu sırada sahaya giren bir taraftarı güvenlik güçlüleri zorlukla yakalayabildi. 
     Diyarbakır yardımcı antrenörü Sedat Karabük ile Okan Buruk arasında da kavga yaşandı. Milli oyuncu, Karabük'e tokat atarken, şeref tribününde de "PKK dışarı" tezahüratları nedeniyle gerginlik yaşandı. Bu arada Okan maç sonrası Sedat Karabük'ten özür diledi. 

     
</TEXT>
</DOC>
