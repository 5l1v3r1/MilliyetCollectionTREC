<DOC>
<DOCNO> 381957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo11.html </URL>
<DATE> 2005/09/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Diyarbakırspor teknik direktörü Kalpar istifa etti... 
</HEADLINE>
<TEXT>

     Diyarbakırspor Teknik Direktörü Hüseyin Kalpar görevinden ayrıldı. 
     Son olarak kendi sahasında oynadığı Ankaragücü maçından 3-0 yenik ayrılan Diyarbakırspor'da yönetimle teknik direktör arasındaki görüşmeler sona erdi. 
     Hüseyin Kalpar ile Diyarbakırspor Kulübü Başkanı Abdullah Akyıl arasındaki son görüşmede, Kalpar'ın 2 yıllık sözleşmesinin karşılıklı olarak feshedilmesi kararlaştırıldı. 
     
     HÜSEYİN KALPAR BASIN TOPLANTISI YAPTI 

     Diyarbakırspor Teknik Direktörü Hüseyin Kalpar, Diyarbakırspor’un menfaatine olacağını düşünerek ayrılma kararlarını ilettiklerini söyledi. 
     Kalpar, kulüp binasında düzenlediği basın toplantısında, oynadıkları 7 müsabakada Konyaspor deplasman maçı hariç diğer 6 maçta futbolcuların oynadığı futboldan son derece memnun olduğunu, fakat futbol adına güzel işler yapmalarına rağmen talihsizlik ve futbolun enteresanlıklarını bir arada yaşadıklarını belirtti. 
     Hakem şansızlıklarının da bir araya gelmesiyle olağanüstü goller yediklerini anımsatan Kalpar, sonuçları lehlerine çeviremediklerini dile getirdi. 
     Puan cetveline bakıldığında Diyarbakırspor’un üzerindeki takımlarla olan puan farkının bir maçlık bir fark olduğunun görüldüğünü, bu nedenle panik yaşamanın gereği olmadığını vurgulayan Kalpar, takımın pozitif ve centilmence futbol oynamaya çalıştığını kaydetti. 
     İyi niyetli bir başkan ve yönetime sahip olan takımın bu futbolcularla başarılı olacağına inandığını ifade eden Kalpar, şöyle dedi 
     "Diyarbakırspor’un menfaatine olacağını düşünerek ayrılma kararımızı yönetim kuruluna ilettik ve beraberce bu ayrılık kararını aldık. Diyarbakır ile özel dostluklarımın olduğu ve bende gerçekten iyi izler bırakan kulüp personeli, taraftarlar ve futbolculardan ayrılmak tabiki beni ve ekibimi üzmüştür. Fakat bizler profesyonel olarak bu işi yapmaktayız. Türkiye’de teknik adamların erken ayrılmaları normal karşılanmaktadır." Kalpar, bundan sonra Diyarbakırspor’un başarılı olmasını yürekten dilediğini sözlerine ekledi. 
     Kulüp Basın Sözcüsü Aziz Gölcük de Kalpar ile yollarının ayrıldığını, yeni teknik direktör arayışına girdiklerini belirterek, en kısa zamanda bir teknik direktörle anlaşma sağlayacaklarını söyledi. 
     
</TEXT>
</DOC>
