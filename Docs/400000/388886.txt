<DOC>
<DOCNO> 388886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/dunya/axdun01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam'a karşı önlemler kapıda 
</HEADLINE>
<TEXT>


BM raporunun Hariri suikastında Şam'ın sorumluluğuna işaret etmesi sonrasında, Bush yönetimi, İngiltere, Fransa ve Rusya ile olası yaptırımları görüşüyor 

YASEMİN ÇONGAR Washington 


Eski Lübnan Başbakanı Refik Hariri'nin öldürülmesiyle ilgili BM soruşturma raporunun, üst düzey Suriyeli yetkililerin suikastta parmağı olabileceğine işaret etmesi, Washington'ı harekete geçirdi. 
Ancak gerek ABD'li yetkililerin resmi açıklamaları, gerekse diplomatların özel değerlendirmeleri, Bush yönetiminin bu konuda "asıl sorumlu merci" olarak BM Güvenlik Konseyi'ni kabul ettiğini gösteriyor. 
ABD Başkanı George W. Bush ve Dışişleri Bakanı Condoleezza Rice, önceki gün Güvenlik Konseyi'ni, Alman Savcı Detlev Mehlis'in Hariri suikastına ilişkin raporu konusunda hızla göreve çağırdılar. 
Konseyin bu kapsamdaki ilk toplantısını salı günü yapması beklenirken, ABD'nin BM Büyükelçisi John Bolton da, başta İngiltere, Fransa ve Rusya büyükelçileri olmak üzere, Güvenlik Konseyi'ndeki diplomatlarla Suriye'ye karşı olası önlemleri görüşmeye başladı. 

Askeri ambargo mümkün 
İlk haliyle, Suriye lideri Beşar Esad'ın küçük kardeşi Mahir Esad ile eniştesi, Suriye askeri istihbaratının başı General Asaf Şevket'i doğrudan suçlayan Mehlis raporunun, Şam'ın uluslararası düzeyde izole edilmesine yol açması "yüksek olasılık" sayılıyor. 
ABD kaynakları, alınacak önlemlerin BM Anayasası'nın 7. bölümüne dayandırılabileceğini ve bu bölüm kapsamında, askeri alana kaymaksızın uygulanabilecek bir dizi iktisadi ve diplomatik yaptırım olduğunu vurguluyorlar. 
Bu önlemler arasında, Suriye'ye uluslararası uçak seferlerinin durdurulması, askeri kullanıma yönelik bütün malzemelerin satışına ambargo getirilmesi ve ticaretin kısıtlanması var. 

Soruşturma sürecek 
Diplomatik kaynaklar, önlemlerin "aşamalı" olarak gündeme getirilmesiyle Esad yönetiminin soruşturmada "gerçekleri söylemeye başlamaya zorlanabileceğini" de vurguluyorlar. 
Bu bakışa göre, BM Genel Sekreteri Kofi Annan'ın, Savcı Mehlis'in görev süresini 15 Aralık'a dek uzatması, Şam'ı, önümüzdeki 8 haftada "ya gerçekle yüzleşme ya da tümüyle dışlanma" tercihiyle karşı karşıya bırakacak. 




</TEXT>
</DOC>
