<DOC>
<DOCNO> 395804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy24.html </URL>
<DATE> 2005/11/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çelik Üniversiteler, hafiye sisteminin kurulduğu yerler değildir 
</HEADLINE>
<TEXT>

     Milli Eğitim Bakanı Hüseyin Çelik, bazı rektörlerin, Yüzüncü Yıl Üniversitesi’nde yaşanan olayın ardından Adalet Bakanı Cemil Çiçek’in makamına gitmelerini eleştirerek, "Adaletin aranacağı yer, Adalet Bakanı’nın makamı değil, mahkemelerdir, hukuktur" dedi. 
     TBMM Genel Kurulu, Başkanvekili Ali Dinçer başkanlığında toplandı. 
     CHP Ankara Milletvekili Mehmet Tomanbay, Yüzüncü Yıl Üniversitesi’nde yaşanan olaylarla ilgili gündem dışı yaptığı konuşmada, Üniversite Rektörü Prof. Dr. Yücel Aşkın’ın tutuklanması olayının adli olmayan boyutunu gündeme getirmek istediğini söyledi. 
     Adalet Bakanı Cemil Çiçek’in, olayın ardından rektörler kendisini ziyaret edince, "Rektörler bakanlığı bastı" dediğini ifade eden Tomanbay, "Bu nasıl basma " diye sordu. 
     Bakan Çiçek’in, üniversitenin Genel Sekreter Yardımcısı Enver Arpalı’nın intiharıyla ilgili de "Enver Arpalı, intihar edeceği yönünde cezaevi yönetimine başvurmamıştır" dediğini öne süren Tomanbay, "İddianamenin hazırlanması için Enver Arpalı’nın ölümü bekleniyormuş" dedi. 
     Tomanbay, TBMM Başkanı Bülent Arınç’ın da düzenlediği basın toplantısında, "Cumhurbaşkanı ile aramızdaki soğukluk, havaların soğukluğundan kaynaklanıyor. Ne yani, her gün birbirimizin ensesine tokat mı atalım " sözlerini kullandığını iddia ederek, "Ne zamandan beri Meclis Başkanı, Cumhurbaşkanı’nın ensesine tokat atıyor " diye sordu. 
     
     BAKAN ÇELİK YANITLADI 
     Tomanbay’ın bu sözlerine Hükümet adına yanıt veren Milli Eğitim Bakanı Hüseyin Çelik, Van’da Yüzüncü Yıl Üniversitesi’nde yaşanan olayların adli olmayan boyutunun söz konusu olmadığını kaydetti. 
     CHP’liler, Çelik’in, "Düşmüş insanı itmemek uğruna..." diye başlayan sözlerini tamamlamasına izin vermeyerek, bu sözlere tepki gösterdi. 
     Bakan Çelik, Adalet Bakanı Çiçek’in, rektörlerin YÖK Başkanı Prof. 
     Dr. Erdoğan Teziç’le birlikte gelmesiyle ilgili sözlerinin eleştirilmesi üzerine, "Adaletin aranacağı yer, Adalet Bakanı’nın makamı değil mahkemelerdir, hukuktur" diye konuştu. 
     Bakan Çiçek’in, "Rektörler bakanlığı bastı" şeklinde bir söz söylemediğini de belirten Çelik, Türkiye’de terör örgütünce bir kargaşa çıkarılmak istendiğini söyledi. 
     Çelik, TBMM Başkanı Arınç’ın, "Her gün Cumhurbaşkanı’nın ensesine tokat mı atalım " şeklinde bir söz söylemediğini de ifade ederek, "Sayın Arınç, bu sözü, ensesine şeklinde değil, ’her gün birbirimizin sırtına mı sarılalım’ şeklinde söylemiştir. Arınç, o sözü söylemeyecek ciddiyette devlet adamlığına da sahiptir" diye konuştu. 
     Ana muhalefet partisi genel başkanının, başbakan için "hükümetin başı" dediği dönemlerin geçmişte kaldığını dile getiren Çelik, bu söylemi söyleyenlerin tarihe karıştığını kaydetti. 
     
     CHP’LİLER, ÇELİK’E TEPKİ GÖSTERDİ 
     CHP’liler, Bakan Çelik’in, "Terör meselesini lütfen siyasetin günlük konusu yaparak, bundan medet umanlara prim vermeyin" sözlerine tepki gösterdi. 
     Bunun üzerine Çelik, "Ben sizi kastetmedim" dedi. 
     Bakan Çelik, bir gazetede, Yüzüncü Yıl Üniversitesi Rektörü’nün odasındaki masanın çekmesinde bazı kişilerle ilgili bilgiler bulunduğu yönünde haber yer aldığını anımsatarak, "Üniversiteler, jurnallik ve hafiye sisteminin kurulduğu yerler değildir, bilimsel araştırmaların yapıldığı yerlerdir"dedi. 
     
     HALUK KOÇ’UN SÖZLERİ 
     Başkanvekili Dinçer, CHP Grup Başkanvekili Haluk Koç’a, Çelik’in, CHP’li milletvekillerine sataştığı gerekçesiyle söz verdi. Buna tepki gösteren Çelik, Dinçer’den keyfi davranmamasını istedi. 
     Çelik’in, "CHP’yi terörden medet uman siyaset yapmakla suçlaması" üzerine söz aldığını ifade eden Koç, "Nöbetçi doktor, nöbetçi itfaiye eri bulunduğunu biliyorum ama nöbetçi bakan olduğunu bilmiyordum" dedi. 
     Terör ve yargı konuları konuşulurken İçişleri ve Adalet bakanları yerine, Çelik’in açıklama yaptığını belirten Koç, "Milli Eğitim Bakanı mı, yoksa Van’dan sorumlu bakan mı O kadar sığ değerlendirmeler yapıyor ki..." dedi. Koç, Çelik’in, artan terör olaylarını, Türkiye’nin ekonomik olarak iyiye gitmesine bağlamasını da eleştirdi. 
     Haluk Koç, "Türkiye Cumhuriyeti hükümetinin bir bakanının terör olaylarına bu bağlamda yaklaşmasına laf bulamıyorum" dedi. 
     Koç, CHP terör konusunda genel görüşme yapılmasını istediğinde iktidarın bundan kaçtığını öne sürerek, "Böyle bir olaydan kaçmak yakıştı mı " diye sordu. 
     
     "TERÖRÜ İYİ DEĞERLENDİRİN" 
     "Lütfen terörü iyi değerlendirin. Bu kafayla değerlendirirseniz, çok yanılırsınız" diye seslenen Koç, Başbakan Recep Tayyip Erdoğan’ın "ulema"’ konusundaki açıklamalarının da "yanlış" anlaşıldığının ifade edildiğini kaydetti. Koç, "Bir yanlış olur, iki yanlış olur. 
     yapmayın, sonra tümü külliyen yanlış olur" diye konuştu. 
     Haluk Koç, Çelik’in karşısındakini "taciz etme" konusunda usta bir kişi olduğunu öne sürerek, Çelik’in, Yücel Aşkın hakkında "düşmüş bir kişi hakkında yorum yapmam" şeklinde açıklama yapmasını "gaf" olarak değerlendirdi. 
     
     "TERÖRDEN MEDET UMMAKLA İTHAM ETMEDİM" 
     Tekrar söz alan Milli Eğitim Bakanı Hüseyin Çelik, CHP Grubu’nu, terörden medet ummakla itham etmediğini söyledi. 
     Bu tür söylemlerle, terörden medet uman insanların ekmeğine yağ sürülmemesini isteyen Çelik, Koç’un kendisi için söylediği, "sığ ve gaflet" değerlendirmesini aynen iade ettiğini belirtti. 
     Konuşmalara hükümet adına cevap verdiğini kaydeden Çelik, "Nöbetçi bakan görmedim" tabirinin şık olmadığını ifade etti. Çelik, "Kimin sığ olduğuna millet bakıyor. Millet her seçimde sizden hesap soruyor" diye konuştu. 
     Daha sonra, Meclis Başkanlığı’nın, "bazı girişimcilerce holding adı altında gerçekleştirilen izinsiz halka arz yoluyla tasarruf sahiplerinin mağduriyetine yol açılmasının neden ve sonuçları ile bu süreçte SPK’nın sorumluluğunun belirlenmesi" amacıyla kurulan Meclis Araştırma Komisyonu üyelerinin heyetler halinde Almanya, Avusturya, Belçika ve Hollanda’da yapacağı çalışmalara ilişkin tezkere okundu. 
     Daha sonra yapılan oylamada, tezkere kabul edildi. 
     
</TEXT>
</DOC>
