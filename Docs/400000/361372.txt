<DOC>
<DOCNO> 361372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko31.html </URL>
<DATE> 2005/07/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Akbank, 7. kez Türkiye'nin en iyi bankası seçildi... 
</HEADLINE>
<TEXT>

     Dünyanın önde gelen finans dergilerinden Euromoney, 7. kez Akbank'ı ''Türkiye'nin En İyi Bankası'' seçti. 
     Akbank'tan yapılan açıklamada, derginin Temmuz 2005 sayısında yapılan ''Yılın En İyileri'' seçiminde, Türkiye'den, Akbank'ın ''Yılın En İyi Bankası'' olarak seçildiği kaydedildi. 
     Daha önce 1992, 1993, 1998, 2001, 2003 ve 2004 yıllarında Türkiye'nin en iyi bankası seçilen Akbank'ın, böylece Euromoney Dergisi tarafından 7. kez Türkiye'nin en iyi bankası olarak belirlendiği belirtildi. 
     Akbank'ın güçlü sermaye yapısı, yüksek sermaye yeterlilik rasyosu, krediler ve kredi kartlarındaki pazar payı ile net gelirlerindeki artışın bu seçimi sağladığı bildirilen açıklamada, Euromoney'in, Akbank'ı Türkiye'nin en iyi bankası seçmesinin gerekçeleri ise şöyle sıralandı ''Akbank, Türk ekonomisindeki iyileşmeden sağladığı avantajla, iyi bir konumda yer aldı. 2005'in ilk çeyreğindeki sermaye yeterlilik rasyosu yüzde 33 olan Akbank, güçlü sermayesi ile Türk lirası cinsinden kredi portföyünü yüzde 70, KOBİ kredileri portföyünü yüzde 131 ve kredi kartlarındaki hacmini de yüzde 120 oranında artırmayı başardı. Ayrıca bankanın net gelirleri, 2005 yılının ilk çeyreğinde yüzde 32'nin üzerinde artarken, özkaynak karlılığı da yüzde 22.7'ye ulaştı'' 
     
</TEXT>
</DOC>
