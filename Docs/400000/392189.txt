<DOC>
<DOCNO> 392189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko12.html </URL>
<DATE> 2005/11/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Depremler, sigorta bilincini geliştirdi... 
</HEADLINE>
<TEXT>

     Zeynep Akyıl 

Türkiye'nin 1999 Marmara Depremi'nden bu yana deprem konusunda daha da bilinçlendiği, bunun da sigorta bilincini geliştirdiği bildirildi. 
     A.A muhabirinin edindiği bilgiye göre, Doğal Afetler Sigorta Kurumu'nun DASK kurulması ve meskenler için deprem sigortası yaptırmanın zorunlu hale getirilmesinden bu yana sigorta kapsamında bulunan toplam 5 bin 789 binada hasar tespit edilirken, Kurum tarafından 9 milyon 684 bin 250 YTL tazminat ödendi. 
     Marmara depreminin yaşandığı 1999 yılında toplam 344 hasarlı binaya 127 bin 497 YTL tazminat ödenirken, zorunlu deprem sigortasında en fazla ödenen sigorta miktarı 5 milyon 180 bin 41 YTL ile 2003 yılında gerçekleşti. 
     DASK tarafından, Türkiye genelinde yapılan poliçe sayısı da bu yıl geçen yıla göre yüzde 12.5 artarak 262 bin 479 adet , 2 milyon 288 bin 973'e ulaştı. Geçen yıl toplam 2 milyon 26 bin 494 adet poliçe düzenlenmişti. 
     
     SİGORTA ARTIŞINDA İLK SIRADA HAKKARİ 
     Türkiye genelinde zorunlu deprem sigorta poliçesi üretiminde en yüksek artış yüzde 224.10 ile Hakkari'de görülürken, Hakkari'yi yüzde 187.81 oranında poliçe artışı görülen Rize izledi. 
     Buna göre, Hakkari'de geçen yıl 237 olan poliçe sayısı, bu yıl 1008'e, Rize'de ise bin 730'dan 4 bin 68'e çıktı. 
     Kırıkkale'de poliçe artışı yüzde 129.62, Gümüşhane'de yüzde 127.45 oranında gerçekleşirken, Şırnak'ta yapılan poliçe sayısı yüzde 116.37 oranında arttı. 
     Öte yandan, Iğdır'daki zorunlu deprem poliçe sayısında, yüzde 22.09, Ağrı'da yüzde 12.74, Kilis'te ise yüzde 1.63 oranında düşüş görüldü. 
     Bu arada, İzmir ve çevresinde depremlerin yaşandığı son bir ay içinde Ege bölgesindeki poliçe sayısının 87 bin 155 adet arttığı bildirildi. 
     
     BÖLGE VE İLLERE GÖRE KARŞILAŞTIRMA 
     Marmara Bölgesi de 1 milyon 94 bin 991 poliçe ile en çok deprem sigortası yaptırmış bölge sıralamasında başı çekerken, Marmara'yı 408 bin 939 poliçe sayısı ile İç Anadolu, 398 bin 612 poliçe sayısıyla da Ege Bölgesi izliyor. 
     En az deprem sigortası yaptıran bölgeler ise Doğu Anadolu ile Güneydoğu Anadolu. 
     Bölgelere göre, deprem sigortası poliçeleri sayısında en çok artış görülen iller şöyle 
     ''Kırıkkale yüzde 121.88 İç Anadolu Bölgesi , Kocaeli, yüzde 50.61 Marmara Bölgesi , Kahramanmaraş yüzde 45.23 Akdeniz ,Manisa, yüzde 32.17 Ege Bölgesi , Rize, yüzde 135.14 Karadeniz , Bitlis yüzde 59.06 Doğu Anadolu Bölgesi , Hakkari yüzde 325.32 Hakkari '' 
     
     SİGORTA SANILDIĞINDAN DAHA UCUZ 
     Deprem sigortası bedeli de sanıldığı kadar pahalı değil, 100 m2'lik mesken için istenilen prim tutarı binanın yapısına göre yılda 8-104 YTL lira arasında değişiyor. Örneğin Konya-Mersin-Zonguldak'ı kapsayan 5. bölge sınıflandırmasında 100 metrekarelik betonarme mesken için yıllık 17 YTL prim verilmesi gerekiyor. 
     Buna karşılık DASK'tan 38 milyon YTL'lik kadar teminat sağlanıyor. Yani Türkiye'de yılda ortalama 65 YTL olan prim tutarına karşılık yaklaşık 38.5 milyon YTL'lik güvence sağlanıyor. 
     
     DASK BAŞKANI SERDAR 
     DASK Başkanı İdris Serdar da, Türkiye'de yaşanan depremlerle toplumun bilinçlenmeye başladığını belirterek, bu kapsamda sigorta bilincinin de geliştiğini kaydetti. 
     Zorunlu deprem sigortasının bir toplumsal sorumluluk olduğunu vurgulayan Serdar, her yıl sigorta yaptırılan bina sayısının arttığını, ancak bu artışın yeterli olmadığını söyledi. 
     Amaçlarının her binanın sigortalı olmasını sağlamak olduğunu ifade eden Serdar, Türkiye'nin batı bölgelerinin doğuya göre bu konuda daha bilinçli olduğuna işaret etti. 
     DASK ekiplerinin hasar ihbarı alır almaz çalışmalarına başladığını anlatan Serdar, hasar tespitlerinin bitmesini takiben en geç 15 gün içerisinde de ödemelerin yapıldığını, ''hızlı tazminat ödemenin'' kendilerinin en önemli vizyonları olduğunu ifade etti. 
     
</TEXT>
</DOC>
