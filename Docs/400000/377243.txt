<DOC>
<DOCNO> 377243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/axspo04.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekeni yaptı 
</HEADLINE>
<TEXT>


Trabzonsporlu Gökdeniz'e destek yağıyor. Disiplin Kurulu'na bahis oynadığını itiraf eden milli futbolcu hem cezasını azalttı, hem de olayın aydınlanmasını sağladı 


Geçen sezon 27. haftada oynanan Akçaabat Sebat - Kayserispor maçı sonrası patlak veren yasa dışı bahis skandalı soruşturması kapsamında tedbirsiz olarak Disiplin Kurulu'na sevk edilen Trabzonsporlu Gökdeniz'in önceki gün yaptığı itiraflar gündeme bomba gibi düştü. Bahis organizasyonuna katıldığını itiraf eden yıldız futbolcuya spor kamuoyundan destek geldi. 
Milli futbolcunun, kendisini yakma pahasına, bahis ilişkilerini bütün detaylarıyla Disiplin Kurulu'na aktarması taktir topladı. Gökdeniz olayları itiraf ederek, disiplin talimatları gereğince 1 yıla çıkabilecek olan cezasının 6 aya kadar düşmesine zemin hazırladı. Başarılı futbolcunun itirafları, uzun süredir gündemi meşgul eden olayın kendisi ile ilgili kısmının aydınlanmasını da sağladı. 

Aktuğ ile görüştü 
Bu arada Trabzonspor Başkanı Atay Aktuğ dün kulüp tesislerinde buluştuğu Gökdeniz'le uzun süren bir toplantı yaptı. Başkan Aktuğ, yönetici Metin Akbaşoğlu'nun da katıldığı toplantıda, yıldız futbolcudan bahisle ilgili her şeyi anlatmasını istedi. Hakkında tedbir kararı alınan Gökdeniz'e verilecek cezaya göre hareket edeceklerini belirten Aktuğ, "Futbolcumuz, 'oynadım' dediyse bunun bir karşılığı, cezası vardır. Ancak tedbir kararının 3 ay ile 1 yıl arasında ceza alacağı şeklinde yorumlanması çok yanlış" dedi. 

İyi ki doğdun Fatih 

Karadeniz ekibinin Kaptanı Fatih Tekke dün 28 yaşına girdi. Akşamki idmandan sonra yıldız golcü için doğum günü pastası kesildi. Teknik Direktör Şenol Güneş, pastanın ilk dilimini Fatih Tekke'ye kendi elleriyle yedirdi. Başkan Atay Aktuğ ise Fatih'e tişört hediye etti. 
Şenol Güneş, 4 hafta sonra liderlik koltuğuna oturmayı planladıklarını söyledi. Futbol olarak yükselişe geçtiklerini kaydeden Güneş, "Gaziantep maçı bizim için çok önemli. Kazanarak galibiyet serisi başlatmak istiyoruz" dedi. 
Bu arada Gaziantepspor karşılaşması öncesi Bordo - Mavililer'de alarm verildi. Trabzon, geçen sezon sahasında golsüz berabere kalıp, deplasmanda 3-2 mağlup olduğu rakibini puansız göndererek şanssızlığını kırmak istiyor. Karadeniz ekibi geçen sezon Gaziantep'le oynadığı maçlardan sonra büyük düşüş yaşamış, uzun süre ayağa kalkamamıştı. 


</TEXT>
</DOC>
