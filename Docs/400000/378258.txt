<DOC>
<DOCNO> 378258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo09.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolunuz açık olsun 
</HEADLINE>
<TEXT>



34. Avrupa Basketbol Şampiyonası'nda mücadele verecek olan A Milli Basketbol Takımımız, bugün şampiyonanın yapılacağı Sırbistan Karadağ'a hareket edecek. 
Finallerde B Grubu'nda Litvanya, Hırvatistan ve Bulgaristan ile karşılaşacak olan Ay - Yıldızlı ekibimiz, grup maçlarını oynayacağı Podgorica kentine bu sabah saat 11.15'te özel bir uçakla gidecek. 
Turnuvada şampiyonluğu hedefleyen 12 Dev Adam, öncelikle ilk beş takım arasına girerek önümüzdeki yıl Japonya'da yapılacak Dünya Şampiyonası'na katılmayı garantilemeye çalışacak. Millilerimiz, grup maçlarını ilk sırada tamamlayarak zirve için avantaj elde etmeye, çeyrek finale direkt kalmaya çabalayacak. 
Abdi İpekçi Salonu'nda dün çift antrenman yapan A Milli Takım'da, grip olan Mirsad ve Ermal çalışmalara katılmadılar. Her iki oyuncunun da tedavilerinin sürdüğü ve şampiyonaya kesinlikle yetişecekleri açıklandı. 

Kadro 12'ye indi 

A Milli Basketbol Takımı'nda Sırbistan Karadağ seferi öncesi 14 olan kadro 12'ye düşürüldü. Tanjeviç, son olarak Cem Dinç ile Barış Ermiş'i kadrodan çıkardı. 
Bu arada Genel Menajer Doğan Hakyemez, Sırbistan Karadağ'a şampiyonluk hedefiyle gittiklerini belirterek, "Sırbistan'da altın madalya alacak güçteyiz. Oyuncularımız gerek fizik kondisyon ve gerekse konsantrasyon olarak zorlu mücadeleye hazırlar. İşimizin kolay olmadığını biliyoruzancak büyük takımlar zor günlerde belli olur. Biz de bunu göstereceğiz" açıklamasını yaptı. 


</TEXT>
</DOC>
