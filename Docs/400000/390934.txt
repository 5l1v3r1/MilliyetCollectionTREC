<DOC>
<DOCNO> 390934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/dunya/dun02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba adayı bir Türk tutuklandı 
</HEADLINE>
<TEXT>


KOPENHAG Milliyet 


Bosna-Hersek'in başkenti Saraybosna'da, Danimarka doğumlu 18 yaşındaki bir Türk'ün İsveçli Müslüman bir gençle birlikte intihar saldırısına hazırlandığı iddiasıyla tutuklandığı öğrenildi. Danimarka basınında çıkan haberlere göre 19 Ekim'de tutuklanan ve isimleri açıklanmayan bu kişilerin, Saraybosna'da kiraladığı 3 ayrı evde yapılan aramalarda 30 kilo patlayıcı madde, çeşitli silahlar ve intihar saldırılarında kullanılan türden patlayıcı kemerleri ele geçirildi. Ele geçirilen bir video kasetteyse Türk ve İsveçli gencin, intihar saldırısı öncesi dua ederken çekilmiş görüntüleri yer alıyor. Bosna - Hersek'e tutuklanmadan 3 hafta önce geldikleri belirlenen Türk ile İsveçli'nin Saraybosna'da ABD veya İngiltere büyükelçiliklerine intihar saldırısı hazırlığı içinde oldukları iddia ediliyor. 


</TEXT>
</DOC>
