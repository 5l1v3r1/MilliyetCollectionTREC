<DOC>
<DOCNO> 350637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun31.html </URL>
<DATE> 2005/06/10/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ermenistan Bizim de diaspora ile sorunumuz var 
</HEADLINE>
<TEXT>

     Ermenistan Meclis Başkanı Artur Bağdasaryan, ''Bizim de diaspora ile problemlerimiz var'' dedi. 
     AK Parti Balıkesir Milletvekili Turan Çömez, Ermenistan Meclis Başkanı Bağdasaryan'ı ziyaret ederek, İpekyolu güzergahı üzerinde yer alan toplumların anlatıldığı bir kitap ile el yapımı seramik hediye etti. 
     Bağdasaryan, Çömez'in ziyaretinde yaptığı konuşmada, Ermenistan ve Türkiye arasındaki sorunların çözümü için, ''Ben birlikte oturup konuşalım, tartışalım diyenlerden biriyim'' dedi. 
     Türkiye ile diplomatik ilişkilerin kurulması gerektiğine inandığını ifade eden Bağdasaryan, diplomatik ilişkilerin kurulması için problemlerin hiç olmazsa oturulup konuşulması gerektiğini söyledi. 
     Bağdasaryan, ''Bizim de dışarıda yaşayan Ermeniler ile problemlerimiz var'' diye konuştu. 
     Ermenistan Anayasası'nda Türkiye'den toprak talebi olduğu yönündeki ifadeleri de reddeden Bağdasaryan, ''Her zaman ifade ediyorum Ermeni Anayasası'nda böyle bir cümle yoktur'' dedi. 
     Genç kuşak politikacıların bu sorunları aşabileceğini anlatan Bağdasaryan, şöyle konuştu 
     ''Bizim bütün komşularla, özellikle en büyük komşumuzla ilişki kurmamız lazım. Geleceğimiz için temas içinde olmalıyız. Tarihimizi unutamayız. Bizlerin geçmişimizi cesaret ve iradeyle tanıyıp, ilerlememiz gerekiyor. Bu problemleri çözmek için cesaret lazım.'' Çömez ile hemfikir olduğunu ifade eden Bağdasaryan, ilişkilerin yalnızca geçmişe bakılarak yapılamayacağını, bugün ve yarına da bakılması gerektiğini söyledi. 
     
     ''OTURUP TARTIŞMAMIZ LAZIM'' 
     Türkiye ile Ermenistan arasındaki meselenin oturulup tartışılması gerektiğini söyleyen Bağdasaryan, şöyle konuştu 
     ''Bu tartışmalarımız bizi yakınlaştırıyor. Farklılıkları yavaş yavaş azaltıyor. Ama bu girişimlere devam etmemiz faydalı olacaktır. Bugün Ermenistan'da Türkiye ile yakınlaşmak ve konuşmak mümkün değil. Sizde de aynı problem var. Türk kamuoyunu tanıyoruz.'' Türkiye ile Ermenistan arasında konuşulacak daha çok problemlerin bulunduğunu söyleyen Bağdasaryan, şöyle devam etti 
     ''Biz de Türkiye ile Ermenistan arasındaki sorunların çözümü için şahsi görüşmelerden yanayız. Belçika Meclis Başkanı, Türkiye Büyük Millet Meclisi Başkanı ile bu yönde görüşmeler yapmamızı önerdi. Başkan Arınç ile zengin bir görüşmemiz oldu. Bu görüşmelerimizin devam etmesi gerektiğine inanıyorum. Problemlerimiz için savaş yapacak değiliz. Tartışarak, konuşarak çözmemiz gerekli.'' Bağdasaryan, Türkiye'nin Avrupa Birliği'ne girmesi konusuna ilişkin olarak da ''Avrupa'da bana soruyorlar Türkiye'nin AB'ye girmesini nasıl görüyorsunuz diye. Bu soruya komşumuzun AB'ye üye olması fena olmaz diye cevaplıyorum'' dedi. 
     
     AK PARTİ MİLLETVEKİLİ ÇÖMEZ 
     AK Parti Balıkesir Milletvekili Turan Çömez ise bugün atılan adımın küçük olduğunu, fakat her iki ülke adına yeni ve umut verici bir adım olduğunu ifade etti. 
     Türkiye ile Ermenistan arasındaki sorunların çözümünde her iki ülkenin de gerekli iradeye sahip olduğunu anlatan Çömez, bunun bölge barışı açısından önemine dikkat çekti. 
     Olayların üzerine cesaretle gidilip çözülmesi gerektiğini, bunun için genç politikacıların cesur adımlar attığını ifade eden Çömez, şunları kaydetti 
     ''Aynı coğrafyayı paylaşan iki ulusuz. Ortak hedefimiz huzur, barış, mutluluktur. Geçmişe bakmadan geleceğe yürüyemezsiniz. Ama gözünüz, kafanız devamlı arkada ise geleceğe yönelemezsiniz. Başbakanımızın ifade ettiği gibi tarihi olayları tarihçiler araştırsınlar. Bizler siyasi ve ekonomik kararlar verelim. Böylece daha hızlı ilerleriz.'' Çömez, Ermenistan ve Türkiye arasında yaşanan problemlerin çözümünün diaspora olmadığının altını çizerek, ''Çözüm Ankara ve Erivan'dır. Bu konuda akıllı ve rasyonel projeler üretmeliyiz. Özellikle gençlerimizin karşılıklı görüşmesi için biz de hazırız'' dedi. 
     Ermenistan Dışişleri Bakan Vekili Gegham Gharibjanian ile de görüşen Çömez, akşam onuruna verilecek yemeğe katılacak. Yemekte, Ermenistan Meclis Başkanı'nı temsilen de bir milletvekilinin hazır bulunacağı öğrenildi. 
     
</TEXT>
</DOC>
