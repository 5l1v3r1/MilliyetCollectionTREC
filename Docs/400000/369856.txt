<DOC>
<DOCNO> 369856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/yguven.html </URL>
<DATE> 2005/08/15/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İlaç gibi maç 
</HEADLINE>
<TEXT>



On beş gündür futbolun kısır, tatsız bir bunalım unsuru olduğuna inanmaya başlamıştık ki, Beşiktaş - Denizli maçıyla keyfimiz yerine geldi. 
Evet, her şeyden önce seyircisiyle, hocasıyla, yeni ve kıdemli oyuncularıyla Beşiktaş'a müteşşekkir olmalıyız. Puan almak için oyunu çirkinleştirme kolaycılığına düşmeyen Denizlispor'u da unutmamalıyız. 
Öyle ki, ikinci yarı başladığında 2 - 0 mağlup durumdaki Denizlispor da forvete dönük değişiklik yapıyordu, Beşiktaş da... 
Maça gelince... Beşiktaş'ın Brezilyalıları Ailton ve Kleberson'un takıma bu kadar çabuk alışmalarını kimse beklemiyordu aslında. Sadece 20 dakika sürdü yabancılık. Bu 20 dakikada Beşiktaş cenahı Devlet Tiyatrosu gibiydi. Kadroda bir sürü "sanatçı" vardı, ama oyun sınırlıydı ve çoğu rol almakta zorlanıyordu. Bu süreçte çok gerekli olan tempo tribünlerden gelmekteydi. Belki de Ahmed Hassan'ın, Youla ile Ailton'un arkasına geçmesiyle toparlandı Beşiktaş. Tabi hızlı forvetlere boş alan bırakmakta bir mahsur görmeyen Denizlispor'un katkıları da vardı. 
İlk yarıda hiçbir Beşiktaş futbolcusuna "biraz daha iyi oynasa" demek mümkün değildi. Youla hariç, çünkü istediği tüm koşullar vardı bu futbolcunun. Normal bir gününde Denizli defansının arkasına sarkıp maçın yıldızı olması işten bile değildi. Bir tek Youla alışamadı demek ki kıdemli ve yeni Beşiktaşlılara... 
İstanbul'un en sıcak günlerinden birinde ikinci yarıdan aynı tempoyu beklemek fazla iyimserlik olabilirdi. Ancak 22 futbolcunun da çocukluk günlerinden kalan bir futbol aşkıyla, futbolun en büyük zevki "gol" peşinde koşmaya devam ettiklerini gördük hep birlikte. Hem de centilmence. Burası çok önemliydi. 
Bir sürü taktiksel ihmalden bahsedebilir bu maçı didikleyenler... Alan daraltan yoktu, top kaybı çoktu, bloklar arası mesafe çok uzundu, falan filan... Olsun... İki takım da aklımızı lüzumsuz şeylere taktırmadı. 15 gündür futbolun kısır, tatsız bir bunalım unsuru olduğuna inanmaya başlarken, bu maç ilaç gibi geldi. 


</TEXT>
</DOC>
