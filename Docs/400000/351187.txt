<DOC>
<DOCNO> 351187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy03.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kissinger ve Annan oradaydı 
</HEADLINE>
<TEXT>


Erdoğan, ABD'de yaşayan Türk işadamı Ertegün'ün evinde, New York'un en ünlü simalarına hitap etti 

SEMA EMİROĞLU New York 


ABD'de yaşayan ünlü Türk işadamı Ahmet Ertegün'ün, New York'tan Türkiye'ye hareket etmeden birkaç saat önce Başbakan Recep Tayyip Erdoğan onuruna verdiği yemek, New York'un en ünlü simalarını bir araya getirdi. 
Erdoğan'ı evinde ikinci kez ağırlayan Ertegün, akşam yemeğine BM Genel Sekreteri Kofi Annan ve eşinin yanı sıra, New York Belediye Başkanı Michael Bloomberg, eski ABD Dışişleri Bakanı Henry Kissinger, Annan tarafından BM Kalkınma Programı UNDP başkanlığına atanan eski CHP Milletvekili Kemal Derviş ve yazdığı sağlık kitabıyla Amerika'nın en çok satan kitaplar listesinin başında yer alan ünlü kalp cerrahı Dr. Mehmet Öz ve CBS televizyonundaki "60 Minutes" programının yapımcısı Ed Bradley'i davet etti. 
Yemekte, Erdoğan'ı konuşmaya Kissinger davet etti. 
Erdoğan, AKP ile ilgili soru üzerine, "Yönetimdekiler belirli bir inanca sahip olabilirler ya da herhangi bir inanca sahip olmayabilirler. Görevleri inancı olanların da olmayanların da tüm haklarını korumaktır. Başka türlüsü ayrımcılık olur" dedi. 


</TEXT>
</DOC>
