<DOC>
<DOCNO> 377199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/dunya/adun.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrina, Bush'u da boğdu 
</HEADLINE>
<TEXT>


ABD Başkanı'nın kasırgaya karşı gerekeni yaptığını söyleyenler yüzde 28'de kalırken, Amerikalılar 11 Eylül 2001'den beri ilk kez, "iç sorunların, terör tehdidinden daha önemli" olduğunu düşünmeye başladı 

Yasemin Çongar - Washington 


ABD'de federal hükümetin Katrina Kasırgası'na karşı önlemlerde ve kurtarma çalışmalarında yetersiz kalması, halkın Bush yönetimine olan desteğini ciddi ölçüde sarstı. 
Katrina'nın vurduğu bölgelerde gözlenen "Üçüncü Dünya" manzaraları da, Amerikalıların 11 Eylül 2001 saldırılarından bu yana ilk kez, "ülkenin iç sorunlarının, terör tehdidinden daha önemli olduğunu" düşünmesine yol açtı. 
Pew Araştırma Merkezi'nin ABD çapında 6-7 Eylül tarihlerinde yaptığı ankete göre, Başkan George W. Bush'un Katrina'ya karşı "yapabileceği herşeyi yaptığını" düşünenlerin oranı sadece yüzde 28. "Bush, daha fazlasını yapabilirdi" diyenler ise yüzde 67'ye ulaşıyor. 

Cumhuriyetçiler de kızgın 
Bu olumsuz izlenim, Bush'un genel destek oranına da yansıdı. ABD Başkanı'nın görevini iyi yaptığını düşünenlerin oranı, 2001'de Beyaz Saray'a yerleşmesinden bu yana en düşük seviye olan yüzde 40'a indi. 
Bu oran, Pew şirketinin Ocak 2005'teki anketinde yüzde 50, Temmuz 2005'teki anketinde ise yüzde 44 olarak saptanmıştı. 
Bush'un son 2 ay içinde en fazla destek kaybettiği kesimin, kendilerini "Cumhuriyetçi" ya da "muhafazak r" olarak tanımlayan seçmenler olduğu da dikkat çekiyor. 
Genelde Bush'a çok yüksek oranlarda destek veren bu kesimin yüzde 40'ı da, "Başkan, Katrina karşısında gerekeni yapmadı" diyor. Pew araştırmasının, Katrina sonrasında Amerikan toplumsal trendlerinde saptadığı en büyük değişim ise, Amerikalıların siyasi önceliklere bakışına ilişkin. 

ABD içine kapanabilir 
Ankette, "iç meselelerin Başkan Bush için birinci derecede öncelik taşıması gerektiğini" söyleyenler yüzde 56 olarak belirlendi. Bu oran, Ocak 2005'te yüzde 40'ta kalmıştı. 
Aynı 9 aylık dönem zarfında, terörle mücadelenin Başkan'ın ilk önceliği olması gerektiğini düşünenlerin oranı ise yüzde 44'ten yüzde 25'e indi. Bu sonuç, 11 Eylül'den bu yana ilk kez terörle mücadelenin Amerikan halkı gözündeki öncelikli önemini yitirdiğini ve siyasi nabzın "ABD'nin dikkatini kendi içine çevirmesinden yana" attığını gösteriyor. 

Irkçılık suçlaması 
Öte yandan, Pew araştırmasına katılan ABD'li siyahlar ile beyazlar Katrina fiyaskosunu farklı yorumladılar. Siyahların yüzde 66'sı, beyazlarınsa sadece yüzde 17'si "Katrina'dan etkilenenler çoğunlukla beyaz olsaydı, hükümetin tavrı farklı olurdu" diyerek Washington'ı ırk ayrımcılığı ile suçladı. 

Cheney'ye küfür şoku 

ABD Başkan Yardımcısı Dick Cheney, Luisiana'nın ardından gittiği bir başka afet bölgesi Mississippi'de, yardım çalışmalarında eleştirilere hedef olan federal makamları savununca, genç bir yardım çalışanının sert tepkisiyle karşılaştı. Cheney'ye iki kez ağır biçimde küfreden yardım görevlisi, daha sonra uzaklaştı. 


</TEXT>
</DOC>
