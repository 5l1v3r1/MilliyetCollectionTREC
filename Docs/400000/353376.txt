<DOC>
<DOCNO> 353376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/siyaset/axsiy01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB derin krizde 
</HEADLINE>
<TEXT>


Referandum fiyaskosunun ardından Brüksel Zirvesi'nde bütçe konusunda 2 kampa bölünen AB, derin bir krize girdi. Lüksemburg Başbakanı, "Utanıyorum" dedi 

Güven Özalp - Brüksel 


Fransa ve Hollanda'daki referandum fiyaskosundan 2 hafta sonra "Avrupa'nın işlediğini göstermek" iddiasıyla gerçekleştirilen Brüksel Zirvesi'nden uzlaşı çıkmaması, birliği "derin bir krize" sürükledi. Yoğun tartışmaların yaşandığı zirve sonucu AB Dönem Başkanı Lüksemburg'un Başbakanı Jean Claude Juncker'in yaptığı "Utanıyorum" açıklaması da, AB'nin içine düştüğü durumu özetliyordu. 
2007 - 2013 bütçesine ilişkin olarak yaklaşık 15 saat süren pazarlıklara, üretilen ara formüllere karşın uzlaşıya varılamamasını "siyasi irade eksikliği"ne bağlayan Juncker, "Başarısızlık uzun dönemde Avrupa'yı zayıflatacak, Avrupa'nın birliğine inananlarla serbest ticaret alanı olarak görenler arasındaki ayrılıkları keskinleştirecek" dedi. 

'Zengin ülkelerin bencilliği' 
Fransa Cumhurbaşkanı Jacques Chirac, İngiltere Başbakanı Tony Blair'i eleştirerek, yaşananları "birkaç zengin ülkenin bencilliği"ne bağladı. 
Almanya Başbakanı Gerhard Schröder de, İngiltere ve Hollanda'nın inadının Avrupa'yı "en kötü krize sürüklediğini" söyledi. Suçlamaların odağındaki isim olan Blair ise, sorunun bütçe değil, bunun adil dağıtımı olduğunu ifade etti. Blair, AB'nin kendisini değişen dünya şartlarına uyarlaması gereğini dile getirdi. AB Komisyonu Başkanı Jose Manuel Barroso ise, "Saklayamayız, zor durumdayız. Önemli bir fırsatı kaçırdık" dedi. 
Zirve sırasında 2 farklı kamp oluştu. Bunlardan ilkini Fransa, Almanya ve Lüksemburg oluştururken, diğerinde İngiltere, Hollanda, İspanya, İsveç ve Finlandiya yer aldı. 

Utandıran son dakika teklifi 
İngiltere'nin bütçeye yaptığı katkı paylarının geri ödenmesi ile, Fransa'nın en fazla payı aldığı tarım teşvikleri nedeniyle patlayan krizin yaşandığı zirvenin sürprizi ise zirvenin son dakikalarında yeni üyelerin yaptıkları girişimdi. 
10 yeni üye, anlaşmaya varılabilmesi için bazı fonların kullanımından vazgeçmeyi önerdi. Bu öneriyi değerlendiren Juncker, "Olanlara acıklı bir şekilde bakıyorum. Utanıyorum" diye konuştu. Fransa Cumhurbaşkanı Jacques Chirac'ın bu girişime ilişkin tepkisi ise "dokunaklı" demek oldu. 

Paragrafa ekleme 
Bu arada sonuç bildirisinde Türkiye ve Hırvatistan'ı ilgilendiren paragrafa bir ekleme yapıldı. 
"Avrupa Birliği Konseyi, 16 -17 Aralık 2004'te genişleme konusunda aldığı kararları hatırlatır ve bu kararların tam olarak uygulanmaları gereğinin altını çizer" ifadelerinin kullanıldığı maddeye, "17-18 Haziran 2004" kararlarına ilişkin bir atıf eklendi. Diplomatik kaynaklar, bunun Türkiye'yle değil Hırvatistan'la ilgili olduğunu belirtiyorlar. 

Bütçe 'düğümü' nasıl çözülecek 

Brüksel Milliyet 


Avrupa Birliği'nin bütçe konusunda uzlaşamamasının ardından nasıl bir yol izleneceği daha şimdiden tartışılmaya başlandı. 
AB Dönem Başkanlığı'nı yürüten Lüksemburg'un Başbakanı Jean Claude Juncker, 9 ay gibi yakın bir gelecekte soruna çözüm bulma ihtimali görmese de 2006, bütçe üzerinde derin tartışmaların yaşanacağı kritik bir yıl olacak. Bu çerçevede gündeme gelebilecek senaryolar ise şunlar 
Her şeyden önce liderler, bu şokun üzerinden belli bir süre geçtikten sonra olağanüstü bir zirve düzenleme yoluna gidebilirler. 

2006'da anlaşılamazsa 
2005'in ikinci yarısında dönem başkanlığını İngiltere alacağından, bütçe konusunda uzlaşı bu yıl içinde zor görünüyor. Ancak 2006 yılında 2007-2013 bütçesi konusunda pazarlıklar yoğunlaşır. 2006 yılı bütçesi hazır olduğu için o yıl sorun yaşanmaz. 2006 yılında anlaşma sağlanamazsa 2 yeni senaryo gündeme gelebilir. Bunlardan ilki 2000-2006 dönemi bütçesinin 2007-2013 dönemi için temel alınması ve hesaplamaların 2006 rakamları temel alınarak hazırlanması. Ancak bunun için Avrupa Parlamentosu'nun onay vermesi gerekir. İkinci senaryo ise liderlerin uzlaşamaması ya da AP'nin onay vermemesi halinde uzun dönemli bütçelerin bir kenara bırakılması olarak gündeme gelebilir. Bu durumda AB, yıllık bütçe uygulamasına döner. Bu durumda ise uzun soluklu projelere ödeme yapma zorluğu belirir. 

</TEXT>
</DOC>
