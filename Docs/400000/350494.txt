<DOC>
<DOCNO> 350494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas14.html </URL>
<DATE> 2005/06/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Zenginlerin oteli açılıyor... 
</HEADLINE>
<TEXT>

     
     Emin Demir 

     
Antalya’nın Belek turizm bölgesinde yapımı tamamlanan 400 bin metrekare alana kurulu 1700 yataklı Rixos Premium Hotel, Truva atı, Macera Nehri, animasyonların yapıldığı Fransız Sokağı ile konukları eğlenceye davet ediyor. 
     Başbakan Erdoğan tarafından 12 Haziran Pazar günü açılması beklenen ve "7 yıldızlı" olarak nitelendirilen otelde, 900 çalışan bulunuyor. 
     Otelde standart odalar 32, junior suitler 49, suitler 73, superior suitler 94, king suitler 325, villalar 164, superior villalar 264 metrekare... 
     Oteldeki biri 615, diğeri 1100 metrekare alana sahip 2 executive villada, özel hizmetliler, korumalar ve aşçılar görev yapıyor. 
     
     OTELİN SÜRPRİZLERİ 

     Otelde, 20 metre uzunluğunda 24.5 metre yüksekliğinde Truva atı da bulunuyor. Eğlence merkezi konumundaki Truva atının içinde her biri farklı özelliklere sahip, uzunlukları 125 ile 140 metre arasında değişen 5 tüp şeklinde kaydırak yer alıyor. 
     Sürprizlerle dolu otelde, 310 metre uzunluğunda oluşturulan Macera Nehri’nde 10 büyük kayık bulunuyor. Müşteriler, kayıklarla sahilden Truva atının bulunduğu eğlence parkına gidebiliyor. Macera nehrindeki yolculuk, şelalelerin arasından dalgaların devamlı değiştiği Poseidons Pool’a kadar devam ediyor. 
     
     8 MİTOLOJİK TANRI BÜSTÜ 

     Oteldeki park alanını gezerken rastlanan 8 mitolojik tanrı büstü ise gündüzleri kayaların arkasında saklanırken, akşamları ışıklandırıldıklarında tüm ihtişamıyla izlenebiliyor. 
     Kapalı bir mekanda kurulan Fransız Sokağı’nda, animasyonlarla gece aniden gündüze döndürülüyor, birden gök gürleyerek yağmur başlıyor. 
     Otelde geceleri gölde düzenlenen su ve lazer gösterileri ise ABD’nin ünlü kumar merkezi Las Vegas’taki otellerin su ve lazer gösterilerini aratmıyor. 
     
     MÜŞTERİLERE ÖZEL HİZMET 

     Öte yandan, otele özel uçaklarıyla gelen konuklar, havaalanında limuzin veya helikopterle alınıp otele getirilecek. Özel yatlarıyla gelen müşteriler için de mendirek bulunuyor. 
     Hizmetçi ve koruma odaları, 2 yatak odası, yemek odası, saunası, özel havuzu, çamaşır ve ütü odası, mutfağı olan özel villalarda konaklamak isteyenler, geceliğine 5 bin dolar ücret ödeyecek. 
     Oteldeki sağlık merkezinde de 40 uzman masör görev yapıyor. Her çeşit masajın yapıldığı otelde, ayrıca büyük bir hamam yer alıyor. 
     Dünyanın ünlü 42 markasının kendi satış mağazasının yer aldığı dev alışveriş merkezinin bulunduğu otelde Çinli akrobatlar, Kenyalı ve Brezilyalı dansçılardan oluşan animasyon ekibi bulunuyor. 
     Otel Genel Müdürü Edip Soyak, otelin zengin müşteriye hizmet vereceğini, bu nedenle her türlü lüksün düşünüldüğünü kaydetti. 
     
</TEXT>
</DOC>
