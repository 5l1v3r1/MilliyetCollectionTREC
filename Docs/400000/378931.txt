<DOC>
<DOCNO> 378931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko04.html </URL>
<DATE> 2005/09/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye, yedi ayda 21 milyar dolar dış borç ödedi... 
</HEADLINE>
<TEXT>

     Türkiye, 15 milyar dolarla rekor bir cari işlemler açığını finanse etmek zorunda kaldığı bu yılın ilk yedi aylık döneminde 21.1 milyar dolarlık da dış borç anapara ve faiz ödemesi yapmak zorunda kaldı. 
     ANKA’nın Merkez Bankası’ndan edindiği verilere göre bu yılın ocak-temmuz döneminde kamu ve özel sektör ile bankaların yaptığı toplam dış borç geri ödemeleri geçen yılın aynı dönemine göre yüzde 14.5 oranında artış kaydetti. 
     Geçen yılın ilk yedi aylık dönminde 18.4 milyar dolar olan dış borç ödemelerinin bu yıl bu ölçüde büyümesinde özellikle bankalar ve diğer özel sektör kuruluşlarının yoğun dış borç ödemeleri ile IMF’ye yapılan ödemelerdeki artışlar belirleyici oldu. 
     Ocak-temmuz döneminde Merkez Bankası toplam 2 milyar 663 milyon dolarlık dış borç geri ödemesi yaptı. IMF’ye yapılan geri ödemelerin bir böbülümün artık doğrudan hazine tarafından yapılmaya başlanması Merkez Bankası’nın ödemelerini geçen yıla göre yüzde 8.3 oranında azalttı. 
     Bu dönemde hükümetin yaptığı dış borç ödemeleri ise geçen yıla göre yüzde 11.5 oranında artarak 8.8 milyar dolara çıktı. Bu rakamın 4 milyar 231 milyon dolarını kredi, 4 milar 469 milyon dolarını ise tahvil borçları için yapılan ödemeler oluşturdu. 
     Bankaların dış borç ödemeleri ise yüzde 115.6 oranında artarak 1 milyar 757 milyon dolara çıktı. Bu dönemde bankalar 1 milyar 387 milyon dolarlık kredi, 370 milyon dolarlık da tahvul borcu ödemesi yaptı. 
     Bankalar ve kamu dışındaki sektörlerin geri ödemeleri ise yüzde 14.9 artarak 7.6 milyar dolara ulaştı. Özel sektörün yaptığı bu ödemenin tümü de kredi ödemesinden kaynaklandı. 
     Söz konusu dönemde kısa vadeli dış borçlar için yapılan faiz ödemeleri ise yüzde 37.6 artarak 284 milyon dolara çıktı. 
     
     ÖDEMELER KİME YAPILDI 
     Hazine ve Merkez Bankası bu dönemde IMF’ye toplam 4 milyar 137 milyon dolarlık geri ödeme yaptı. Dünya Bankası’na yapılan ödemeler ise 402 milyon dolarda kaldı. 
     Çeşitli hükümetlerden alınan borçlar için yapılan ödemelerin 667 milyon dolar olarak gerçekleştiği bu dönemde ticari bankalardan alınan borçlar için yapılan geri ödeme ise 13 milyar 689 milyon dolar oldu. Diğer sektörlere ise 1.8 milyar dolarlık ödeme yapıldı. 

ANKA 
     
</TEXT>
</DOC>
