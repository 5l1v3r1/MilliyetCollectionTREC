<DOC>
<DOCNO> 351110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur28.html </URL>
<DATE> 2005/06/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hasan Nehir, yazlığında öldürüldü 
</HEADLINE>
<TEXT>

     Ufuk AKTUĞ- Hasan KIRMIZITAŞ İSKENDERUN Hatay , DHA 

      GAZİANTEP’te avukat Burhan Veli Torun’un öldürülmesine azmettirmek suçundan adı Susurluk Skandalı ve uyuşturucu operasyonlarında yer alan Mehmet Ali Yaprak ile yargılanan Gaziantepspor eski başkanlarından işadamı 76 yaşındaki Hasan Nehir, bu sabah Hatay’ın İskenderun İlçesi’ndeki yazlığında uğradığı silahlı saldırı sonucunda öldürüldü. 
     Gaziantep Barosu avukatlarından Mehmet Ali Yaprak’ın 1998’deki eski avukatı Burhan Veli Torun’un öldürülmesi olayında katil zanlısını azmettirdiği iddiasıyla yargılanan ve 12 yıl 6 ay hapis cezasına çarptırılan Hasan Nehir, Şartla Salıverme ve Cezaların Ertelenmesi Yasası’ndan yararlanarak tahliye oldu. 1970’li yıllarda Gaziantepspor Kulüp Başkanlığı da yapan Hasan Nehir, 12 Şubat 2005’te sahibi olduğu akaryakıt istasyonunda ayağından vuruldu. Adı Captagon uyuşturucu operasyonuna karışan oğlu Serdar Nehir, babası Hasan Nehir’in kendisini öldürmek için adam tuttuğunu da ileri sürdü. 
     Akaryakıt istasyonu işleten, inşaat ve turizm sektöründe faaliyet gösteren bazı şirketlerin sahibi olan Hasan Nehir, tatil yaptığı İskenderun İlçesi’ne bağlı Gökmeydan Beldesi’ndeki yazlığında kimliği belinlenemeyen bir kişinin silahlı saldırısına uğrayarak öldü. Katil kaçarken, İskenderun Emniyet Müdürlüğü ve jandarma Hasan Nehir’in öldürülmesiyle kapsamlı soruşturma başlattı. 
     
</TEXT>
</DOC>
