<DOC>
<DOCNO> 392337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yasam/yas07.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu öldürülen babanın cinneti 
</HEADLINE>
<TEXT>


Şanlıurfa'da bir baba kızını astı, iki torununu boğdu, yaşamına son verdi 

ŞANLIURFA DHA 

Şanlıurfa'da geçen yıl öz kardeşi tarafından oğlu öldürülen ve psikolojik tedavi gören 55 yaşındaki Sabri Şahin, evde eşinin bulunmadığı sırada önce 17 yaşındaki kızı Fatma'yı iple astı. Ardından, olayı görerek korkup dama kaçan, öldürülen oğlunun çocukları 5 yaşındaki Fahriye ile 4 yaşındaki Hatice'yi yakalayıp elleriyle boğan Şahin, son olarak kendisini kızının yanına asarak yaşamına son verdi. 

'Bunalımdaydı' 
Yakınlarını ziyaretten dönen Fahriye Şahin evdeki tabloyu görünce şok geçirdi. Sabri Şahin'in, oğlu Ali'nin geçen yıl amcası Hasan Şahin tarafından öldürülmesinden bu yana bunalımda olduğu ve üç kez Adana Balcalı Ruh ve Sinir Hastalıkları Hastanesi'nde tedavi gördüğü belirtildi. Oğlunun öldürülmesinin ardından, Şahin'in torunlarını yanına aldığı kaydedildi. 


</TEXT>
</DOC>
