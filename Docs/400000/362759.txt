<DOC>
<DOCNO> 362759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy06.html </URL>
<DATE> 2005/07/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye KÇUT'ta komutayı İtalya'ya devretti 
</HEADLINE>
<TEXT>

     Türk Silahlı Kuvvetleri, 6 aydır yürüttüğü Kabil Çok Uluslu Tugay Komutanlığı’nı KÇUT , 4 Ağustos’ta Afganistan Uluslararası Güvenlik Yardım Kuvveti’nin UGYK-ISAF komutasını üstlenecek İtalya’ya devretti. 
     Tugay Karargahı’nda düzenlenen törene, NATO Afganistan Kıdemli Sivil Temsilcisi Hikmet Çetin, Türkiye’nin Kabil Büyükelçisi Bülent Tulun, Almanya, İtalya, Kanada, Bulgaristan, Vatikan ve Danimarka büyükelçileri, BM Genel Sekreterliği Afganistan Kıdemli Temsilci Yardımcısı Filippo Grandi, Afganistan Milli Ordusu Merkez Komutanı Korgeneral Muhammed Moeen, Afganistan Harp Okulu Komutanı Tümgeneral Muhammed Şerif katıldı. 
     Afganistan, Türkiye ve İtalya milli marşlarının söylenmesinin ardından konuşan KÇUT Komutanı Tuğgeneral Ümit Dündar, komutayı 27 Ocak 2005’te teslim aldıktan hemen sonra son 10 yılın en sert kış koşulları nedeniyle kapanan Kabil Celalabad yolunun açık tutulması ve meydana gelen uçak kazası sonrasında enkazın bulunması yönündeki operasyonlara yoğunlaştıklarını anlattı. 
     Tuğgeneral Dündar, "Kabil’de güvenli ve emniyetli bir ortamın tesis ve muhafaza edilmesi gibi önemli bir görevi başarıyla yerine getirdik" dedi. 
     Yarısı Afgan güvenlik kuvvetleriyle müşterek olmak üzere 10 binin üzerinde gece ve gündüz devriyesi icra ettiklerini anlatan Tuğgeneral Dündar, gerçekleştirdikleri 50’nin üzerindeki operasyonda da binlerce ton çeşitli cins ve çapta mühimmat ve patlayıcı maddeyi ele geçirerek imha ettiklerini ifade etti. Tuğgeneral Dündar, "Tüm bu çabalarımız Kabil’in daha güvenli ve daha emniyetli olmasına önemli katkıda bulunmuştur" diye konuştu. 
     Görev süresince askeri vazifelerin dışında halkın yaşam standardını geliştirmek amacıyla önemli sivil-asker işbirliği faaliyetleri yaptıklarını belirten Tuğgeneral Dündar, Kabil’in, şimdi güvenli ve emniyetli bir şekilde parlamento seçimlerine hazır olduğunu bildirdi. 
     
     "KALBİMİN BİR PARÇASI BURADA" 
     Fiziksel olarak ayrıldığını, kalbinin bir parçasını Kabil’de bıraktığını dile getiren Tuğgeneral Dündar, 26 farklı ülkeden gelen askerlerden oluşan bir tugaya komuta etmenin ilk bakışta zor görünmesine rağmen uygulamada olumlu yönlerinin daha fazla olduğunu gördüğünü belirtti. 
     Tuğgeneral Dündar, "Görev sürem sonunda bu çeşit barışı destekleme harekatında çok ulusluluğun yararlı ve gerekli olduğuna, KÇUT-7’inin de çok ulusluluğun yararlı gerekli ve uygulanabilir olduğunu gösteren en iyi örneği olduğuna inanıyorum" diye konuştu. 
     Birlikte çalıştığı komutan ve personele teşekkür eden Tuğgeneral Dündar, "Afganistan’ın iç barışa ve refaha erişmesi için hala zorlu ve uzun bir yolu bulunmaktadır. Bana göre bugün burada bulunanlar Afganistan’ın barış dolu, istikrarlı ve refah içinde bir geleceğe önemli bir adım atmasına yardım etmiştir" dedi. 
     Tuğgeneral Dündar, görevi devralacak İtalyan Komutanı ve KÇUT 8. 
     dönem personeline başarılar diledi. 
     
     ERDAĞI’NIN KONUŞMASI 
     ISAF Komutanı Korgeneral Ethem Erdağı da 26 ülkenin tek görev ve tek takım gibi KÇUT çatısı altında ortak bir çalışma yürüttüğünü belirterek, bu uluslararası birliğin iyi motivasyonu, eğitim ve profesyonelliğiyle ISAF harekatına önemli katkı sağladığını belirtti. 
     Tugayın, Kabil ve çevresinde güvenliği sağlamanın yanı sıra Afganistan’ın yeniden yapılanmasına da katkı sağladığını kaydeden Korgeneral Erdağı, bu dönemde görev alan personele teşekkür etti. 
     
     KOMUTAYI DEVRALAN TUĞGENERAL GRAZİANO’NUN KONUŞMASI 
     Komutayı devralan Tuğgeneral Claudio Graziano, bugüne kadar Afganistan’da ISAF komutasında görev yapan herkese çalışmalarından dolayı teşekkür etti. 
     Kabil ve çevresinde güvenliği sağlamanın ana görevleri olduğunu belirten Tuğgeneral Graziano, bu konuda, uluslararası organizasyonların sivil örgütlerin ve Afgan halkının, kendilerini yalnız bırakmamasını istedi. 
     Tuğgeneral Graziano, bu dönemde kendilerini parlamento ve yerel seçimlerin başarıyla tamamlanması gibi önemli görevlerin beklediğini vurguladı. 
     Daha sonra, Korgeneral Erdağı, Tuğgeneral Dündar ile KÇUT Komutan Yardımcısı Alman Tuğgeneral Beck’e NATO madalyası taktı. 
     Türk ve İtalyan komutanların komutayı devir tesliminin ardından tören sona erdi. 
     KÇUT’un 7. döneminde 26 ülkeden 3079 personel görev aldı. Türkiye yaklaşık 900 personelle görev yaptı. 
     
</TEXT>
</DOC>
