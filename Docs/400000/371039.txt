<DOC>
<DOCNO> 371039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko03.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdülhak Hamit'in torunundan 'milli tip işadamı' portresi 
</HEADLINE>
<TEXT>


Murat Sabuncu 

Güneşli bir İstanbul öğleninde sohbet Makber'in başlangıç mısralarıyla renkleniyor "Her yer karanlık, pür nur o mevki". Oysa İstanbul manzaralı terastaki sohbetin ana konusu"ekonomi". Aniden karşımıza Makber ve şairi Abdülhak Hamit çıkıyor. Daha güzel bir sürpriz olabilir mi 
Azerbaycan Türk İşadamları Derneği Başkanı Ahmet Erentok'la birlikte "iş" konuşacaktık. Ancak Erentok, Abdülhak Hamit'in anneannesinin dedesi olduğunu söylediği andan itibaren ilgim farklı bir noktaya kaydı. 
Önce aklıma ünlü şairin yazdığı bir mektup geldi. Murat Bardakçı'nın köşesinde okuduğum mektupta "şair-i azam" diye tanınan Abdülhak Hamit dönemin güçlü bir politikacısına şu satırları yazıyordu 
"Brüksel elçiliğinden İstanbul'a geldim. Senato'ya tayin edildim. Fakat aldığım aylıkla hem hayatımı devam ettirmek hem de borçlarımı ödemek mümkün değil. Yani borcumu ödeyecek olsam karnımı doyuramayacağım, karnımı doyursam borçlarımı ödeyemeyeceğim. 400 -500 lira borçlanmam yoluyla olsun imdadıma yetişmenizi rica ediyorum." 

400 milyon dolarlık iş 
Bu mektubun yazılmasının üstünden neredeyse bir asır geçti. Torun dedesi gibi geçim sıkıntısı çekmiyor. Tam aksine Azerbeycan'da büyük yatırımları olan zengin bir işadamı. Abdülhak Hamit'in torunu Erentok, Azerbaycan'da fırsatları görüp 1999'dan itibaren o ülkede yatırım yapmaya başladı. Şu anda yumurta fabrikasından inşaat şirketine açılışını İlham Aliyev'in yaptığı beş yıldızlı bir otelden bankaya büyük bir holdingin sahibi. Mal varlığının toplamı yaklaşık 400 milyon doları buluyor ve petrol şirketleri sayılmazsa Azerbaycan'ın en büyük beş şirketinden birinin sahibi... 
Dönemin ünlü isimlerinden Yusuf Ziya, Abdülhak Hamit için şöyle diyor "Ne şık, ne güzel, ne kibar bir adamdı o. Galiba bizim kuşağın gördüğü ilk Avrupalı Türk Abdülhak Hamit'tir..." 
Bir asır sonra Hamit'in torununu tarif et deseler belki şöyle demek lazım Bu kuşağın gördüğü ilk "Azerbaycanlı Türk" Ahmet Erentok'tur. Nedenini şöyle anlatabiliriz 
Erentok kendi deyimiyle "Nişantaşı çocuğu". Türkiye'de çeşitli şirketlerde kurucu üye ve murahhas aza olarak yer almış. Arı Hareketi kuran ilk beş kişiden biri. ANAP'a katılım kararı alan ekibin içinde. Sonra bir beyin fırtınasında dönemin lideri Mesut Yılmaz'a "partinin başındaki kişi olarak başarısız olduğunu" söylemiş. 2000'in başlarında ekonomik açıdan zorlu günlerinde Global Menkul Kıymetler'in Azerbaycan Emlak Yatırım Fonu'nun Kurucusu ve Fon Yönetim Direktörlüğü'nü yaparken ülkenin geleceğinden etkileniyor. Ve bir girişimci olarak yatırıma başlıyor. 5.5 yıllık bir sürede Azerbaycan'da büyük bir servetin, gücün sahibi oluyor. 
Erentok Azerbaycan'ı o denli benimsemişki konuşmalarında 'bizim ülke' olarak bahsediyor. Azerbeycan Başkanı İlham Aliyev'le dostluk yapıyor. Bu dostluk otelinin açılışını Aliyev'e yaptıracak kadar kuvvetli. Azerbaycan'daki muhalefete sinirleniyor. Zaman zaman konuşmasında Azeri dilinin etkileri görülüyor. Belki de Azerbaycan'ın imajını bir Azerbaycanlı'dan daha çok savunuyor. "Azeri mafyası" sorusuna sinirleniyor, Azerbaycan'ın geleceği için umutlu, iddialı konuşuyor. Dayanamayıp şunları söylüyorum Sizin gibi 10 tane daha işadamı olsa Azerbaycan'ın sırtı yere gelmez... 
Erentok Azerbeycan'dan Kuzey Kıbrıs'a direkt uçan uçağın organizasyonunu yapan isimlerin başında geliyor. Kendi anlatımıyla "bu süreçte bayağı fazla tehdit alıyor". Şimdi de 28 Ağustos'ta KKTC Ercan Havalimanı'ndan, Bakü Haydar Aliyev Havalimanı"na KKTC pasaportlu 60 işadamı ilk defa indirmek için organizasyon yapıyor. Burada Azerbaycanlı işadamlarıyla görüşecekler, işbirliği ve projeler üzerine konuşulacak. 31 Ağustos'ta dönecekler. 

1200 çalışanı var 
Bu arada kısa bir süre sonra Türkiye'de temsilcilik açacağını söylüyor. Türkiye'de doğmuş bir işadamının Azerbaycan'da işlerini büyütüp Türkiye'ye temsilcilik açmasının ne gibi bir his yarattığını soruyorum "Azerbaycan'daki şirketlerimde 1200 kişi çalışıyor. Çoğu Azeri... Hem ticari yönleri var hem de ülkelerinde sivil toplum örgütlerinde üstlendikleri görevleri. Türkiye'de beni böyle kullanmadılar. Kullanmayanlar düşünsün.." 
Ahmet Erentok milli tip işadamı, yerli sermaye yabancı sermaye tartışmaları içinde kendini 'Azerbaycanlı hissettiğini' söyleyen Azerbaycan'a yatırım yapmış, merkezini orada, temsilciliğini Türkiye'de kurmuş bir işadamı olarak ilginç bir portre... 


</TEXT>
</DOC>
