<DOC>
<DOCNO> 382235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko26.html </URL>
<DATE> 2005/09/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Enerji Bakanı Nükleer enerji ile ilgili çalışmaları sessiz sürdürüyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Nükleer enerji, bizim temel konularımızdan birisi...Bu konuda çalışmalarımızı sessiz, sakin şekilde sürdürüyoruz'' dedi. 
     Güler bu arada, daha önce Avrupa'nın en pahalı doğalgazını alan Türkiye'nin, şimdi en ucuzunu kullanan ülkelerden biri olduğunu söyledi. 
     Bakan Güler, Ankara Sanayi Odası'nın ASO Eylül Ayı Olağan Meclis Toplantısı'nda yaptığı konuşmada, hükümet ve devletin enerji politikasını, ''arz güvenliği, rekabetçi bir ortamda tüketici haklarının korunması, yerli kaynaklara önem vererek dışa bağımlılığı azaltma, teknoloji ve dünyadaki gelişmelere takip ederek yatırımları yapma'' şeklinde özetledi. 
     Göreve geldiğinden beri, birçok yanlış uygulama ve politakayı iyi bir ekip çalışmasıyla düzeltmeye çalıştıklarını anlatan Güler, ''Bu sayede Enerji Bakanlığı'nda bir doktora daha yaptım'' dedi. 
     Çalışmalardan en önemlisini, ''al ya da öde yükümlülüğü'' olan doğalgaz anlaşmalarının oluşturduğunu ifade eden Enerji Bakanı, şöyle konuştu 
     ''Al ya da öde'nin tam karşılığı, aslında kullanmasan da öde dir. Bu yükten dolayı, kömür santralleri ve barajlarımızın enerji üretimi durmuş veya çok azalmıştı. Yapılan yanlış tahminlerle, sadece geçen sene Türkiye'nin kullanacağı doğalgaz miktarı 68 milyar metreküp olarak hesaplanmış. Biz yaptığımız yeni anlaşmalarla, 40 milyar metreküp doğalgazı sırtımızdan kaldırdık. 40 milyar metkepüplük doğalgazın bize sağladığı 7-8 milyar dolarlık avantajın yanı sıra su santralleri ve barajları kullanma şansımızı arttırdık. 4 ayrı fiyattan alınan doğalgazı tek bir fiyat yaptık. Avrupa'nın en pahalı doğalgazını alıyorduk, şimdi en ucuzunu kullanan ülkelerden biriyiz. Yani çok köklü bir mücadele yaptık.'' 
     
     NÜKLEER ENERJİ SANTRALLERİ 
     Önem verdikleri temel konulardan birinin de ''nükleer enerji'' olduğunu anlatan Güler, nükleer enerji konusunda sesiz ve sakin şekilde çalışmaları sürdürdüklerini kaydetti. 
     Güler, ''petrol fiyatlarının bu kadar arttığı bir dönemde, ileriye dönük yeni yatırımlar yapmamız gerekiyor. Bu yeni yatırımlar içerisinde, nükleer enerji mutlaka olacak. Dünyada halen 441 adet nükleer santral bulunuyor ve dünyada üretilen toplam elektriğin yüzde 16'sı bu santrallerden üretiliyor'' diye konuştu. 
     
     ENERJİDE ÖZELLEŞTİRMENİN ÖNEMİ 
     Bu arada daha rekabetçi bir enerji piyasası için, enerjide iletimden dağıtıma kadar tüm alanların özel sektöre açılmasının önemine işaret eden Bakan Güler, TEDAŞ'daki özelleştirmenin bir an önce olmasını çok arzu ettiklerini söyledi. 
     Kömür santrallerini de özel sektöre açtıklarını ifade eden Güler, kapanmış kömür santrallerinin tekrar açıldığını ve bu sayede 14 bin kişiye istihdam yaratıldığını bildirdi. 
     Dışa bağımlılığın azaltılması için yerli ve yenilebilir enerji kaynaklarının önemine işaret eden Güler, petrol arar gibi kömür ve su aradıklarını kaydetti. 
     
     ELEKTRİKTE KAYIP KAÇAK ORANI YÜZDE 18'E GERİLEDİ 
     Elektrikteki kayıp-kaçak oranları konusunda da bilgi veren Enerji Bakanı, göreve geldiklerinde yüzde 25 olan kayıp-kaçak oranının şu anda yüzde 18'e gerilediğini hatırlattı. 
     Kayıp-kaçak oranının yüzde 7-8'lik kısmını teknik kayıpların oluşturduğuna işaret eden Güler, bu miktarın ancak yatırımlarla azaltılabileceğini söyledi. 
     
     PETROL FİYATLARINDAKİ ARTIŞ 
     Bakan Güler bu arada, petrol fiyatlarındaki artışa müdahale edemediklerini, çünkü petroldeki fiyatın tamamen serbest piyasa koşullarında oluştuğunu hatırlattı. 
     Güler, ''petrolün durumu, bizim dışımızda bir konu. Oraya girmek istemiyorum, siyasi bir konu. Ama biz aramaya devam ediyoruz. Enerjide çok sağlıklı bir gelecek hazırlıyoruz'' diye konuştu. 
     
</TEXT>
</DOC>
