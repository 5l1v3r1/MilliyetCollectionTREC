<DOC>
<DOCNO> 377069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko45.html </URL>
<DATE> 2005/09/09/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
THY'nin yolcu sayısı yüzde 22.5 arttı... 
</HEADLINE>
<TEXT>

     Türk Hava Yolları'nın THY , yılın ilk yarısında tarifeli seferlerle taşıdığı yolcu sayısındaki yüzde 22.5'lik artışla, Avrupa'da en hızlı büyüyen havayolu şirketi konumuna ulaştığı bildirildi. 
     THY'den Mali Komite Başkanı Hamdi Topçu imzasıyla yapılan açıklamada, 1 Ocak 2005-30 Haziran 2005 dönemine ilişkin mali tabloların dün Borsa'ya gönderildiği anımsatılarak, kuruluşun, 2005 yılının ilk 6 ayında 27.5 milyon YTL vergi öncesi kar elde ettiği kaydedildi. 
     Vergi karşılıkları düşüldüğünde ulaşılan net kar rakamının 13.3 milyon YTL olduğu ifade edilen açıklamada, net karın geçen senenin aynı dönemine göre yüzde 58 oranında artışa karşılık geldiği belirtildi. 
     Açıklamada, şunlar kaydedildi 
     ''Geçen yılın aynı döneminde yüzde 68 olan yolcu doluluk oranı yüzde 72'ye yükselmiş, tarifeli seferlerle taşınan yolcu sayısında ise yüzde 22.5 oranında artış gerçekleşmiştir. Aynı dönemde Avrupa'daki hava yollarının yolcu sayılarındaki ortalama artış ise yüzde 3.4'tür. Yolcu sayısındaki artışa göre, THY Avrupa'da en hızlı büyüyen havayolu konumuna ulaşmıştır. 
     Ortaklığımız, Türk ekonomisine doğrudan ve dolaylı olarak yaptığı katkıları bundan sonraki yıllarda da arttırarak devam ettirme inancında ve kararlılığındadır.'' 
     
</TEXT>
</DOC>
