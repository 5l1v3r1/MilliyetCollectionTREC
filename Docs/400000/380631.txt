<DOC>
<DOCNO> 380631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo13.html </URL>
<DATE> 2005/09/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Trabzonspor Vestel Manisaspor'u devirme hesapları yapıyor 
</HEADLINE>
<TEXT>

     Turkcell Süper Ligi'nde geçen haftayı Sivasspor karşısında yenilgiyle kapatan Trabzonspor, yarın sahasında Vestel Manisaspor ile yapacağı maçtan galibiyetle ayrılmayı hedefliyor. 
     Ligde bu sezon sahasında Kayserispor'u 2-1, Ankaragücü'nü 3-1 ve Gaziantepspor'u 2-0'lık sonuçla mağlup eden bordo-mavililer, Hüseyin Avni Aker Stadı'nda Vestel Manisaspor'u da yenerek kendi evindeki 4. maçından da galibiyetle ayrılmak istiyor. 
     Hüseyin Avni Aker Stadı'ndaki en son yenilgisini geçen sezonun 13. haftasında Fenerbahçe karşısında alan bordo-mavililer, sahasında yaptığı son 6 lig maçında da puan yitirmedi. 
     
     OLASI 11 
     Bu akşam basına kapalı olarak yapacağı çalışmayla hazırlıklarını tamamlayacak olan bordo-mavililerin yarın ki karşılaşmaya Jefferson, Emrah, Kürşat, Erdinç, Lee Young Volkan , Hüseyin, Fabiano, Adem Koçak, Yattara, Fatih ve Mehmet Yılmaz onbiri ile çıkması bekleniyor. 
     Geçen hafta Sivasspor ile ilk kez bir lig maçına çıkan ve yenilgiyle sahadan ayrılan Karadeniz ekibi, Vestel Manisaspor ile de tarihinde yapacağı ilk maçta aynı sonuçla karşılaşmamak istiyor. 
     
</TEXT>
</DOC>
