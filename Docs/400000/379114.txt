<DOC>
<DOCNO> 379114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/guncel/axgun01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Eylül suskunluğu 
</HEADLINE>
<TEXT>


Yıllardır soran, sorgulayan, düşünen, yaratıcı öğrencilerden söz ediliyor. Ama bir türlü arkası gelmiyor. Çünkü öğretmenleri, sormuyor, sorgulamıyor, okumuyor, hesap sormuyor. Onların yüzde 80'i 12 Eylül kuşağı. Başları az belaya girmedi. Aradan 25 yıl geçse de h l etkisinden kurtulamadılar 

Öğretmenim 6 - Abbas Güçlü 

Askeri darbeler, en fazla eğitim kurumlarını etkiledi. Öğretim kadroları ve öğrenciler, darbelerden en fazla zarar gören kesim oldu. Öylesine ezildiler ve öylesine sindirildiler ki suskunlukları 25 yıldır devam ediyor. 
Dernekler, sendikalar, sivil toplum örgütleri, köşe bucak kaçtıkları kurumlar haline geldi. Mektup yazsalar imza kullanmadılar, yanlışları haykırmak isteseler, bırakın başkalarını, önce kendi kendilerini susturdular. 

Baskı altındalar 
Üniversite öğretim elemanlarıyla birlikte yaklaşık 800 bin kişilik öğretim ordusunun, 18 milyonluk öğrenci, 30 milyonluk da veli desteği var. Ama onlar yine de son 25 yılda seslerini hiç yükseltemediler. Bazen demokratik haklarını arayacak gibi olduklarında da ya coplandılar ya da sürgüne gönderildiler. 
600 bin öğretmenden yarısı bile sendikalı değil. K ğıt üzerinde sendikalı olanların içerisinde aktif olanların oranı yüzde 10'u dahi bulmuyor. 
İçlerinde en fazla üyeye sahip olanı Eğitim Sen. Onu Türk Eğitim Sen ve Eğitim Bir Sen izliyor. Her biri de farklı bir siyasi yelpazede. Ortak noktada buluştukları nadir. 
Oysa, eğitim adına en fazla birlikte olmaları gereken bir dönemden geçiyorlar. Öğretmenler sendikalara girmekten ve aktif olmaktan fazlasıyla çekiniyorlar. Çünkü büyüklerinden hep bu yönde telkinler geldi. Aman konuşma, aman karışma, aman uzak dur, en çok duydukları sözler oldu. 
Ne zaman bir öğretmeni ya da bir okul yöneticisini arasak, en basit konularda bile konuşmamak için bin dereden su getiriyorlar. Okullarındaki öğrenci sayısını sorduğumuzda bile, "Devlet memuruyum, konuşma özgürlüğüm yok" mazeretinin arkasına saklanıyorlar. 
Stajyer öğretmeninden profesörüne, anaokulu müdüründen üniversite rektörüne kadar değişen fazla bir şey yok. Hep baskı altındalar, hep susturuluyorlar. YÖK ve müfettişler başlarının üzerinde Demokles'in kılıcı gibi dolaşıyor. 

Yeni müfredat 
Oysa, yeni müfredat, okuyan, düşünen, soran, sorgulayan nesiller yetiştirmeyi amaçlıyor. Ama bu nasıl gerçekleşecek, hiç belli değil. 
Evde susturulan, okulda sindirilen, OKS, ÖSS ile düşünceleri dört seçenek arasına sıkıştırılan öğrenciler, nasıl konuşan Türkiye'nin, konuşan gençleri olacaklar Bunu en çok da ben merak ediyorum. 
Bakan Çelik ve arkadaşları, yeni müfredatla, 25 yıllık suskunluğu bozup soran, sorgulayan, hoşgörülü bir öğretmen ve gençlik yetiştirirlerse, kendilerine minnettar kalırız... 

Ayrıntılar Milliyet Gazetesi'nde 

YARIN MEB neden davaları hep kaybediyor 

</TEXT>
</DOC>
