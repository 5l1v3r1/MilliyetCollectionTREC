<DOC>
<DOCNO> 399309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko57.html </URL>
<DATE> 2005/11/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Abank'a 140 milyon dolarlık sebdikasyon kredisi aldı 
</HEADLINE>
<TEXT>

     Anadolu Grubu iştiraklerinden Alternatif Bank ABank , uluslararası piyasalardan 140 milyon dolarlık sendikasyon kredisi aldı. 
     Geçen yıl aynı dönemde sağlanan 55 milyon dolar tutarındaki sendikasyon kredisinin yenilemesi olarak gerçekleşen borçlanmaya ilişkin anlaşma İstanbul'da törenle imzalandı. 
     Başlangıçta 100 milyon dolar olarak belirlenen bir yıl vadeli pre-finansman kredisi, uluslararası bankaların yoğun ilgisi üzerine, 15 değişik ülkeden 26 bankanın katılımı ile 140 milyon dolara yükseltildi. 
     İmza töreninde konuşan ABank Yönetim Kurulu Başkanı Tuncay Özilhan, Türk finans sektörünün son 3 yılda hızlı ilerleme kaydettiğini söyledi. 
     Yeniden yapılanmanın sektörün gücünü artırdığını, Türk ekonomisini de daha dinamik hale getirdiğini belirten Özilhan, Abank'ın bu ortamda pazar payını artırma açısından büyük potansiyele sahip olduğunu vurguladı. 
     ABank Genel Müdürü Murat Arığ da sendikasyona gösterdikleri ilgi nedeniyle katılımcı bankalara teşekkür etti. 
     Arığ, 140 milyon dolarlık sendikasyon kredisinin kuruluşlarından bu yana aldıkları 10. sendikasyon olduğunu ve hem miktar, hem de katılımcı banka sayısı açısından en yüksek sendikasyonu teşkil ettiğini bildirdi. 
     Sendikasyon kredisini düzenleyici 15 bankadan Hypovereinsbank yöneticisi Conradin Khuen Lützow da çok başarılı bir anlaşmaya imza konulduğunu belirterek, yenileme kredisinin 2-3 kat artışla gerçekleştiğine dikkati çekti. 
     Sendikasyon işlemine 15 ülkeden 26 bankanın katıldığına işaret eden Lützow, bu bankalardan 8'inin Arap olduğunun altını çizerek, ''Bu inanılmaz bir rakam'' ifadesini kullandı. 
     Sendikasyon kredisini düzenleyici bankalar şunlar 
     American Express Bank Ltd, Abu Dhabi Commercial Bank, BankMuscat International, Citigroup, Commerzbank AG Demir, Halk Bank Nederland N.V., Erste Bank, Finansbank Holland N.V., GarantiBank International N.V., HSH Nordbank AG, Hypovereinsbank, RZB Bank, Standard Bank Plc., The Bank of New York, UBAE Arab Italian Bank. 
     
</TEXT>
</DOC>
