<DOC>
<DOCNO> 379407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun23.html </URL>
<DATE> 2005/09/18/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Merkel ''Daha iyi bir sonuç isterdim'' 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, vatandaşların yeni hükümeti kurma görevini açık bir şekilde kendilerine verdiklerini söyledi. 
     Merkel, seçim sonuçlarıyla ilgili olarak Berlin’deki CDU merkezinde yaptığı açıklamada, "Daha iyi bir sonuç isterdim, yine de hükümeti kurma görevi açıkça bize verildi. SPD ile Yeşillerin gitmesi iyi oldu. Ancak zorlu koalisyon görüşmeleri yapacağız" dedi. 
     Sosyal Demokrat Parti SPD Genel Başkanı Franz Müntefering ise Birlik partilerinin 2002 yılındaki genel seçimlere göre oy kaybetmesini Merkel için bir yenilgi olarak nitelendirdi. 
     Müntefering, "Seçim sonuçları Merkel için bir yenilgidir. 
     Vatandaşlar Schröder’e güvendiklerini, Merkel’eyse güvenmediklerini gösterdiler" şeklinde görüş belirtti. 
     Müntefering, Sol Parti ile dışardan bir destek şeklinde bile işbirliği yapmayacaklarını kaydetti. 
     Hıristiyan Sosyal Birlik Partisi CSU Genel Başkanı Edmund Stoiber de, Sol Parti dışında tüm partilerle koalisyon için görüşeceklerini söyledi. 
     Seçimlerde oy oranını büyük ölçüde arttıran Hür Demokrat Parti FDP Genel Başkanı Guido Westerwelle de, SPD ve Yeşiller ile hiç bir şekilde koalisyon oluşturmayacaklarını ve gerektiği takdirde yeniden muhalefette yer alabileceklerini belirtti. 
     SPD’li Berlin Eyaleti Başbakanı Klaus Wowereit da, Sol Parti ile işbirliği imkanı görmediğini söyledi. 
     Sol Parti Genel Başkanı Lothar Bisky de SPD ve Yeşiller ile koalisyon oluşturmayacaklarını ifade etti. 
     Bu durumda, Birlik partilerinin CDU CSU SPD ile büyük koalisyon oluşturmaları olasılığı da arttı. 
     
</TEXT>
</DOC>
