<DOC>
<DOCNO> 398684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy15.html </URL>
<DATE> 2005/11/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şener 2006 için TÜFE 12 aylık artış hızı yüzde 5 hedefleniyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, cari açığın gelecek yıl 22 milyar dolar olmasının beklendiğini bildirerek, "Cari açığın şu anki seviyesi, ekonomimiz için ciddi bir risk unsuru olarak değerlendirilmemelidir" dedi. 
     Şener, TBMM Plan ve Bütçe Komisyonu’nda görüşülmeye başlanan Devlet Planlama Teşkilatı DPT ve GAP Bölge Kalkınma İdaresi Başkanlığı’nın bütçeleri üzerinde yaptığı sunuşta, 2005 yılı programının kararlılıkla uygulanmasıyla, belirlenen hedeflere önemli ölçüde ulaşıldığını, hatta bazı alanlarda hedefin de üzerine çıkılacağını söyledi. 
     Bakan Şener, 2005 yılı büyümesinin yüzde 5 oranında gerçekleşmesi, kişi başına gelirin 4 bin 964 dolara yükselmesi, yıl sonunda TÜFE yıllık artış hızının, hedeflenen yüzde 8’lik seviyesinin altında gerçekleşmesi, kamu net borç stokunun 2005 sonunda yüzde 59’a gerilemesinin, bu yılın ilk 10 aylık gelişmeleri çerçevesinde ortaya çıktığını anlattı. 
     
     "İSTİKRARLI BÜYÜME ORTAMI" 
     Şener, kararlılıkla uygulanan ekonomik programın ve yapısal reformların etkisiyle, Türkiye’nin istikrarlı bir büyüme ortamına kavuştuğunu ifade etti. 
     Bir negatif, bir pozitif büyümelerin geride kaldığının görüldüğünü dile getiren Şener, Türkiye ekonomisinin, 2002’de yüzde 7.9, 2003’te yüzde 5.9, 2004’te yüzde 9.9 oranında büyüdüğüne işaret etti. 
     İhracat ve özel sektör yatırımlarının, büyümenin lokomotifi olduğuna dikkati çeken Şener, 2005’te kamu yatırımlarına ağırlık verilmesinin, büyüme üzerinde olumlu etkisi olacağını vurguladı. 
     
     "36 BİN KİŞİ AZALDI" 
     Abdüllatif Şener, 2004’ün üçüncü çeyreğinde yüzde 9.5 olan işsizlik oranının, 2005’in aynı döneminde yüzde 9.4’e gerilediğini anımsatarak, 2005’in üçüncü çeyreğinde toplam istihdamın, geçen yılın aynı dönemine göre 36 bin kişi azaldığını kaydetti. Şener, bunun nedenini, "ücretsiz aile işçilerinin sayısındaki düşüş nedeniyle tarım istihdamının l milyon 232 bin kişi azalması" olarak gösterdi. 
     Şener, 2004’ün üçüncü çeyreğinde tarımda çalışanların toplam istihdam içindeki payı yüzde 35.9 iken, bu oranın Ağustos 2005’te yüzde 30.6’ya düştüğünü ifade etti. 
     
     CARİ AÇIK 
     Şener, Ekim 2004’te hazırlanan 2005 yılı programında, cari açığın 2005 yılında 10.6 milyar dolar olacağının tahmin edildiğini ancak 2005 
     yılı Ocak-Eylül döneminde cari açığın 16.4 milyar dolara ulaştığını bildirdi. Yıl sonunda ise bu açığın 21 milyar doların üzerine çıkacağının anlaşıldığını ifade eden Şener, "Öngörülenin üzerinde oluşan bu cari açık, ekonomik büyümenin, öngörüldüğü gibi yüzde 5’ler düzeyinde gerçekleşecek olmasına rağmen oluşmuştur" dedi. "Cari açığın öngörülenin üzerinde oluşmasında tamamen kontrolümüz dışındaki faktörler rol oynamıştır" diyen Şener, bu faktörlerin en önemlisinin, dünya petrol fiyatlarının, öngörülenin çok daha üzerinde artması olduğunu söyledi. Şener, 2005 yılı programında dolar bazında yüzde 13.2 oranında artması öngörülen ham petrol fiyatının, 2005’i, yüzde 43.6 oranında artışla tamamlayacağının tahmin edildiğini vurguladı. Şener, şunları kaydetti "Petrol fiyatları ve petrol dışı ithalat, fiyat artışları nedeniyle, ithalat programında tahmin edilenin çok daha üzerinde gerçekleşecektir. Reel olarak ithalattaki gelişmelere baktığımızda ise programdan sapma olmadığı ortaya çıkmaktadır. 2005 yılı programında ithalatın reel olarak yüzde 8.8 oranında artacağı, ithalat fiyatlarının ise binde bir artacağı, böylece ithalatın nominal olarak yüzde 8.9 oranında artacağı öngörülmüştü. 2005 yılı sonunda ithalatın reel olarak 2005 program tahmininin de altında, yüzde 7.9 oranında artması beklenmektedir. İthalat fiyatlarında neredeyse sıfır artış öngören 2005 programının aksine, ithalat fiyatlarının yüzde 9.3 oranında artış kaydetmesi beklenmektedir. Böylece ithalatın, 2005 programında öngörülen yüzde 8.9 yerine yüzde 17.9 oranında artarak, 115 milyar dolar olarak gerçekleşeceği tahmin edilmektedir." 
     
     "CİDDİ BİR RİSK DEĞİL" 
     Abdüllatif Şener, cari açığın şu anki seviyesinin, ekonomi için ciddi bir risk unsuru olarak değerlendirilmemesi gerektiğini vurguladı. Şener, bunun nedenlerini ise şöyle açıkladı 
     "Önemli bir ihracat performansımız vardır. Son 12 aylık ihracat 71 milyar doları geçmiştir. 2005’in ilk 9 ayında ihracat 2004 yılının 
     aynı dönemine göre yüzde 17.7 oranında artmıştır. İthalattaki artış, ağırlıklı olarak ara malı ve sermaye malları kaynaklı olduğundan üretim kaynaklıdır. 2004’te yüzde 54. 9 oranında artan tüketim malı ithalatı, 2005’in ilk 9 ayında yüzde 10.1 oranında artmıştır. Aynı dönemde sermaye malları ithalatı yüzde 15.6 oranında artarken, ara malı ithalatı yüzde 24.2 oranında artmıştır. Cari açığın temel nedeni ticaret açığıdır. Ticaret açığındaki artışın temel nedeni ise dışsal bir faktör olan enerji fiyatlarının. petrol fiyatlarındaki artışı nedeniyle artmasıdır. 2005 sonunda cari açığın 2004’e göre 5.7 milyar dolar artarak 21.3 milyar dolara ulaşacağını tahmin ediyoruz. Yıl sonunda toplam enerji ithalatının ise geçen yıla kıyasla 6.3 milyar dolar artarak 20.7 milyar olacağını tahmin ediyoruz. Bu durum, cari açığın bozulmasında enerji fiyatlarındaki artışın etkisini göstermektedir. İyi performans sergileyen bir turizm sektörümüz var. 2005 yılında turizm gelirlerinin 18.5 milyar dolara ulaşmasını bekliyoruz." 
     
     "UYGULADIĞIMIZ DÖVİZ KURU REJİMİ" 
     Şener, cari açığın, mali disiplinsizlik veya bütçe açığının artışı sonucu artmadığına işaret ederek, geçmiş yıllarda yaşanılan krizler öncesinde cari açıkla birlikte yüksek bütçe açıklarının da olduğunu belirtti. Son 3 yıldan beri sıkı maliye politikası sürdürdüklerini vurgulayan Şener, 2006 yılı program ve bütçesinin de yine bu politikanın devamı olarak, GSMH’nin, yüzde 6.51 oranında faiz hariç fazla verecek şekilde hazırlandığını anlattı. 
     Cari açığın, önceki yıllardan farklı olarak kamu borçlanmasıyla finanse edilmediğini vurgulayan Şener, cari açığın, büyük ölçüde özel sektör kaynaklı sermaye hareketleriyle finanse edildiğini söyledi. 
     Şener, son 12 ay itibariyle rezerv hariç 23 milyar dolarlık net sermaye girişinin, sadece yüzde 4.3’lük kısmının kamuya, yüzde 95.7’lik kısmının ise özel sektöre geldiğini ifade etti. Şener, "2005 
     yılı Ocak-Eylül dönemi itibariyle de kamu kesimi net borç ödeyici pozisyondadır. Ayrıca özel sektöre akan bu kaynağın yüzde 85.7’lik büyük kısmının, bankacılık dışı özel sektöre olduğunu gözlemlemekteyiz" diye konuştu. Cari açığın ciddi bir risk unsuru olmamasında en büyük faktörün, uyguladıkları döviz kuru rejimi olduğuna dikkati çeken Şener, "Uyguladığımız serbest döviz kurunun cari açık kaynaklı bir kriz için en büyük güvence olduğu hususu, herkes tarafından kabul edilen bir gerçektir" dedi. Şener, cari açığın, krize neden olmayacağına ilişkin başka bir gerekçenin, bankaların açık döviz pozisyonunun bulunmaması olduğunu söyledi. 
     
     ÖZELLEŞTİRME 
     Başbakan Yardımcısı Şener, 2005 yılı özelleştirme uygulamalarında, geçmiş dönemlerle kıyaslanamayacak ölçüde büyük bir başarı kazanıldığını ifade etti. Türk TELEKOM, TÜPRAŞ, ERDEMİR gibi sektöründe lider kuruluşların da aralarında bulunduğu özelleştirme uygulamaları sonucunda 17 milyar dolarlık bir satış tutarına ulaşıldığını bildiren Şener, Vakıfbank hisselerinin bir bölümünün halka arz edilmesiyle Atatürk Havalimanı’nın 15.5 yıllığına kiralanması ve halen hukuki süreci devam eden Galataport Projesi de ilave edildiğinde, özelleştirme tutarının 25.3 milyar dolara ulaştığını belirtti. 
     Şener, 2006 yılı GSMH artış hızının yüzde 5 olarak hedeflendiğini, buna göre, fert başına gelirin 5 bin 216 dolara ulaşacağının tahmin edildiğini, satın alma gücü paritesine göre fert başına gelirin 9 bin doları aşacağını söyledi. 
     
     "MALİ DİSİPLİNDEKİ KARARLILIK" 
     Gelecek yıl öngörülen büyüme ve yatırım artışlarına bağlı olarak önemli sayıda iş imkanlarının yaratılması ve toplam istihdamın yaklaşık 450 bin kişi artmasının hedeflendiğini vurgulayan Şener, 2006 yılı için TÜFE 12 aylık artış hızının yüzde 5 olarak hedeflendiğini bildirdi. Şener, hedeflenen enflasyon seviyesine ulaşmak amacıyla parasal ve mali disipline devam edileceğini, gelirler politikasının enflasyon hedefiyle uyumlu yapıda sürdürüleceğini kaydetti. 
     2006 yılında hedeflenen büyüme hızına paralel olarak, ithalatın 
     124.4 milyar dolara ulaşacağını, ihracatın ise 79 milyar dolara 
     yükseleceğinin tahmin edildiğini belirten Şener, cari işlemler açığının ise 22 milyar dolar olmasının beklendiğini söyledi. Şener, sözlerini şöyle sürdürdü "2006 yılında, GSMH’ya oran olarak, konsolide bütçe faiz dışı harcamaların 2005 yılı seviyesinde, yüzde 20.6 faiz harcamalarının ise 2005 yılının l puan altında yüzde 8.6 böylece toplam harcamaların 2005 yılındaki yüzde 30.1’lik seviyesinden yüzde 29.1 olarak gerçekleşmesi programlanmıştır. Yine GSMH’ya oran olarak, konsolide bütçe toplam gelirleri, 2005 yılı seviyesinin 0.3 puan altında, yüzde 26.7 olarak tahmin edilmektedir. Böylece 2006 yılı konsolide bütçe açığının GSMH’ya oranının yüzde 2.4’e düşürülmesi hedeflenmiştir. Kamu kesimi genel dengesinin, özelleştirme gelirleri ve ekonomik ve siyasi istikrar ortamının sağlanmasıyla düşen faiz oranlarının da etkisiyle, ilk defa 2006’da fazla vermesi beklenmektedir. Böylece GSMH’ya oran olarak, 2002’de yüzde 12.7 seviyesinde gerçekleşen kamu kesimi borçlanma gereğinin, 2006’da fazlaya dönerek yüzde 0.7 olacağı tahmin edilmektedir. IMF ile yürütülen ekonomik program tanımlı kamu kesimi faiz dışı fazlası, yüzde 5.1’i konsolide bütçeden olmak üzere, yüzde 6.6 olarak hedeflenmiştir. TELEKOM ve TÜPRAŞ gibi önemli miktarda faiz dışı fazla veren KİT’lerin özelleştirilmesine rağmen, programın başlangıcında öngörülen faiz dışı fazlanın sürdürülmesi, Hükümet’in mali disiplin konusundaki kararlılığının çok önemli bir göstergesidir." 
     
</TEXT>
</DOC>
