<DOC>
<DOCNO> 387260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun11.html </URL>
<DATE> 2005/10/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rum basını Brok Ankara'yı 'uyardı' 
</HEADLINE>
<TEXT>

     OSHAN SABIRLI Lefkoşa DHA 

      AVRUPA Parlamentosu Dışişleri Komitesi Başkanı Elmar Brok’un Ankara’ya, "Protokolü onayla ve uygula" şeklinde bir mesaj gönderdiği, aksi takdirde üyelik öncesindeki yardımı öngören ve yıllık 450 milyon euroyu bulan ödeneği alamamayla karşı karşıya kalabileceği uyarısında bulunduğu iddia edildi. 
     Kıbrıs Rum Kesimi’nde yayımlanan Fileleftheros gazetesinin ’Politiki’ ekine özel bir açıklama yapan Alman asıllı Brok, Türkiye için öngörülen üyelik öncesi ödeneğin, ’Kıbrıs Cumhuriyeti’ne karşı taahhütlerini yerine getirmesi amacıyla, Ankara’ya baskı unsuru olarak kullanması yönündeki düşünceleri dile getirdi. 
     Avrupa Halk Partisi mensubu da olan Brok, "Avrupa Komisyonu, Türkiye’nin, protokolü deklarasyonla birlikte onaylamayacağı şeklinde güvenceler vermezse, o zaman Dışişleri Komitesi, Ankara Protokolü’nün genişletilmesiyle ilgili ’olur’ görüşünü ileriye götürme sürecini başlatmayı tercih etmeyecek" derken, Avrupa Halk Partisi’nin, Türkiye ile tam üyelik değil, imtiyazlı ortaklık sağlanmasında ısrarlı olunduğunu da söyledi. 
     ’TÜRKİYE, HOŞLANMADIĞI HER KONUYU SÜREÇ SONUNA ERTELEYEMEZ’ ’Türkiye’nin, protokolün onaylanması ve bir diğer deyişle uygulanması konusunda acele etmediği’ yönünde bir iddia içeren soruyu yanıtlayan Brok, böylesi bir durumda, Türkiye’nin üyelik sürecinin nasıl sürdürüleceğine bakılması gerektiğini belirterek, Avrupa Komisyonu’nun, Gümrük Birliği başlığının, Türkiye’nin üyelik sürecinin başında ele alınması gerektiği şeklindeki tutumunu yineledi. Brok, Türkiye’nin, hoşlanmadığı her konuyu, üyelik sürecinin sonuna havale edemeyeceğine inanması gerektiğini de savundu. 
     Söyleşi sırasında Kıbrıs sorununa da değinen Brok, BM Genel Sekreteri Kofi Annan’dan yeni bir inisiyatif beklendiğini, ayrıca, AB olarak kendilerinin de harekete geçmesi gerektiğini belirtti. "Kıbrıs’ın AB üyeliğinin ardında farklı bir durumun ortaya çıktığını, bu nedenle AB’nin, kendi rolünü üstlenmesi gerektiğini" söyleyen Brok, kendilerinin yeni bir Annan Planı hazırlamasının mümkün olmadığını ifade etti. 
     Brok, bazı ilkeleri ele almalarının mümkün olduğunu, örneğin Kıbrıslı Türklere finans sağlanması konusuna yardımcı olmalarının mümkün olduğunu, Ada’daki iki toplum arasında sağlanacak daha dengeli bir durumun, Kıbrıs sorununun çözümüne yardımcı olacağını belirtti. 
     
</TEXT>
</DOC>
