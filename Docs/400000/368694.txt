<DOC>
<DOCNO> 368694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo21.html </URL>
<DATE> 2005/08/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Vaduz 'Beşiktaş'ı yeneriz' diyecek kadar şımarık değiliz... 
</HEADLINE>
<TEXT>

     
     Ali Haydar Yurtsever Bildiriyor 



     Beşiktaş'ın UEFA Kupası 2. ön eleme turundaki rakibi FC Vaduz'da, teknik direktör Mats Gren, yarın iki takım arasında yapılacak ilk karşılaşma öncesi temkinli konuşarak, '' Beşiktaş'ı yeneriz diyecek kadar şımarık değiliz'' dedi. 
     Karşılaşmanın yapılacağı Rheinpark Stadı'nda düzenlediği basın toplantısında, Beşiktaş'ı ''çok kaliteli bir takım'' olarak değerlendiren Mats Gren, ''Beşiktaş, geçmiş yıllarda çok başarılı bir takımdı. Beşiktaş ile eşleşmiş olmamız çok iyi. Hem kaliteli bir takımla zevkli bir maç yapacağız, hem de oyuncularımız bu 2 karşılaşmada büyük deneyim kazanacaklar'' diye konuştu. 
     Beşiktaş karşısındaki şanslarının ne olacağı yolundaki bir soruya Gren, ''Takımımda Avrupa liglerinde başarılı olmuş oyuncular var. Bu oyuncularına güvenerek sahaya çıkacağım. Öncelikle gol yememeye çalışacağız. Mutlaka gol atacağız, 'Beşiktaş'ı yeneriz' diyecek kadar şımarık değiliz'' yanıtını verdi. 
     Beşiktaş'ın hazırlık maçlarını izlediğini vurgulayan Gren, ''Gerçekçi olmak gerekir. Beşiktaş güçlü bir takım ve çok tedbirli olmamız gerekiyor'' dedi. 
     Ailton konusundaki bir soruya karşılık, ''Ailton, iyi bir oyuncu ancak oynayıp oynamıyacağını maç akşamı göreceğiz'' diyen Gren, Beşiktaş'ta kendileri için tehlikeli olabilecek oyuncuların kimler olduğunu soran bir gazeteciye de, ''Tayfur, Okan ve Youla'' diye yanıt verdi. 
     FC Vaduz Kaptanı Steven Ghori de basın toplantısında, genelde Gren'in görüşlerine katıldığını belirterek, Beşiktaş'ın önemli bir rakip olduğunu ve ciddiye alınması gerektiğini söyledi. Ghori, ''Beşiktaş ile eşleşmiş olmaktan memnun musunuz '' sorusunu ise, ''Beşiktaş, bizim için çok güzel bir hediye'' diye yanıtladı. 

     
</TEXT>
</DOC>
