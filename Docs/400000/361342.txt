<DOC>
<DOCNO> 361342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko01.html </URL>
<DATE> 2005/07/15/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tüzmen 2005 sonunda 16 milyar dolar ticaret hacmine ulaşırız 
</HEADLINE>
<TEXT>

     Devlet Bakanı Kürşad Tüzmen, Rusya ile 2005 yılı sonunda 16 milyar dolarlık ticaret hacmine ulaşılacağını tahmin ettiklerini bildirdi. 
     Tüzmen, Türkiye-Rusya Federasyonu "Ticaret ve Enerji Çalışma Grubu Toplantısı" öncesi Türkiye-Rusya Karma Ekonomik Komisyon KEK 
     Eşbaşkanı ve Rusya Sanayi ve Enerji Bakanı Viktor Hristenko ile İstanbul Boğazı’ndaki tekne gezisinde bir araya geldi. 
     Gezi sırasında gazetecilere açıklama yapan Tüzmen, yarın gerçekleştirilecek toplantının ana hatlarıyla ilgili çalışmalar yaptıklarını belirterek, Hristenko’nun Rusya-Türkiye ilişkilerinde önemli bir çalışma arkadaşı olduğunu anlattı. 
     Rusya ile Türkiye’nin ticari ilişkilerinin son dönemlerde hızlı bir artış trendine girdiğini ifade eden Tüzmen, bu artış trendi içerisinde geçen yıl yaklaşık 11 milyar dolar ticaret hacmine ulaşıldığını söyledi. 
     Tüzmen, "Rusya ile 2005 yılı sonunda 16 milyar dolarlık ticaret hacmine ulaşacağımızı tahmin ediyoruz" dedi. 
     Türkiye’nin büyük ticaret hacmi içinde dış açığının olduğunu belirten Tüzmen, "Bunun büyük bir bölümünü doğalgaz ve petrol oluşturuyor. Ancak sanayi ürünlerimizin ihracattaki payı artıyor. 
     Rusya ile ticari ilişkilerimizde zaman zaman sıkıntılar olsa da yaptığımız görüşmeler sonucu Rusya ile Türkiye, birçok konuda çok ciddi açılımlar sağlamış durumda" diye konuştu. 
     Tüzmen daha sonra konuk bakan ile teknede yemek yedi. 
     Yemeğe Türkiye İhracatçılar Meclisi Başkanı Oğuz Satıcı da katıldı. 
     
</TEXT>
</DOC>
