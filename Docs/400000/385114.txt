<DOC>
<DOCNO> 385114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur06.html </URL>
<DATE> 2005/10/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Nusaybin'de çatışma 2 uzman çavuş şehit oldu 
</HEADLINE>
<TEXT>

     Mardin'in Nusaybin İlçesi'nde güvenlik güçleriyle terör örgütü PKK üyeleri arasında yaşanan çatışmada 2 uzman çavuş şehit oldu. 
     Alınan bilgiye göre, Nusaybin kırsalında operasyon yapan İlçe Jandarma Komutanlığı'na bağlı ekipler, Açıkköy yakınlarında terör örgütü PKK mensuplarıyla karşılaştı. Jandarmanın ''Teslim ol'' çağrısına teröristlerin ateşle karşılık vermesi sonucu İlçe Jandarma Komutanlığı'nda görevli 2 komando uzman çavuş yaralandı. 
     Diyarbakır Asker Hastanesi'ne kaldırılan Jandarma Komando uzman çavuşlar Hayrettin Doğan ve Murat Öztürk kurtarılamadı. 
     Bölgede operasyonlar sürüyor. 
     JANDARMA UZMAN ÇAVUŞ HAYRETTİN DOĞAN, TOPRAĞA VERİLDİ 
     Mardin'in Nusaybin İlçesi'nde güvenlik güçleri ile terör örgütü PKK üyeleri arasında çıkan çatışmada şehit olan Uzman Çavuş Hayrettin Doğan'ın cenazesi, Gaziantep'in İslahiye İlçesi'nde toprağa verildi. 
     Mardin Jandarma İl Alay Komutanlığı Özel Harekat Taburu'nda görev yaparken çıkan çatışmada şehit düşen Uzman Çavuş Hayrettin Doğan için İslahiye merkez Dervişiye Camii'nde tören düzenlendi. 
     Cenaze törenine, şehit Doğan'ın ailesi, yakınları, İslahiye Kaymakam Vekili Servet Güngör, İslahiye Garnizon Komutanı Kurmay Kıdemli Albay Metin Keşap, İslahiye Belediye Başkanı Mehmet Uludağ ve çok sayıda vatandaş katıldı. 
     İslahiye Müftüsü Şükrü Kar'ın kıldırdığı cenaze namazının ardından şehit Doğan için düzenlenen törene, kalabalık bir vatandaş topluluğunun katılımıyla Hükümet Meydanı'nda devam edildi. 
     Tören alanında, İslahiye Jandarma Komutanı Üsteğmen Özkan Seyrek, şehit Uzman Çavuş Doğan'ın özgeçmişini okudu. 
     
     "TERÖR SİLAHI BİR GÜN GELECEK KENDİLERİNE ÇEVRİLECEKTİR" 

     Gaziantep İl Jandarma Alay Komutanı Albay Süleyman Yüksel de burada yaptığı konuşmada, şunları söyledi 
     "Bizler Türk Silahlı Kuvvetleri'ne adımımızı attığımızda her ne pahasına olursa olsun kanımızın son damlasına kadar vatanımız için çarpışıp şehit olmaya and içerek göreve başlıyoruz. Kardeşimiz, şehidimiz jandarma uzman çavuş Hayrettin Doğan da bu yemini yerine getirerek vatanı ve devleti uğruna şehit olmuştur. Ruhu şad olsun. 
     60 yıl içerisinde ne oldu ki, bu dedelerin torunları birbirine düştü. Mardinli, Diyarbakırlı, Gaziantepli, Adanalı, Siirtli olan dedelerimiz, bu vatanın kurtulmasında omuz omuza çarpışıp düşmanı yurttan atmışlar. Şimdi ne oluyor ki, şu cennet vatanımızı bölmeye, parçalamaya kalkıyorlar. Bize yöneltilen terör silahı bir gün gelecek kendilerine çevrilecektir. Aziz şehidimiz inancınla ölüme koştun. Tek tesellimiz şehit anası, şehit amcası demeleridir." 
     
     ŞEHİDİN ARKASINDAN AĞIT... 

     Şehit Doğan'ın cenazesi, İslahiye Garnizon Komutanlığı tören kıtası ile alınarak İslahiye Belediyesi cenaze arabasıyla, Altınüzüm Beldesi'ndeki Sulumağara Mahallesi'ndeki evine uzun bir araç konvoyu eşliğinde götürüldü. 
     Doğan'ın cenazesi, daha sonra Altınüzüm Mezarlığı'na getirildi. Tabutu açılarak annesi Kadriye ve kardeşi Mehmet'e gösterildikten sonra şehidin cenazesi, toprağa verildi. 
     Bu sırada, anne Kadriye ve kardeşi Mehmet Doğan fenalık geçirdi. Oğlunu kaybetmenin üzüntüsünü yaşayan Kadriye Doğan, "Şehitler ölmez, biri gider, bini gelir" diyerek ağıt yaktı. 
     Şehit Doğan'ın, babasının yaşamadığı ve 2 kardeşinin polis, 1 kardeşinin de Kars'ta uzman çavuş olarak görev yaptığı öğrenildi. 
     UZMAN ÇAVUŞ MURAT ÖZTÜRK'ÜN CENAZESİ, TOPRAĞA VERİLDİ 
     Mardin'in Nusaybin İlçesi'nde güvenlik güçleri ile terör örgütü PKK üyeleri arasında çıkan çatışmada şehit olan Uzman Çavuş Murat Öztürk'ün cenazesi, Hatay'ın Dörtyol İlçesi'nde toprağa verildi. 
     Mardin Jandarma İl Alay Komutanlığı Özel Harekat Taburu'nda görev yaparken çıkan çatışmada şehit düşen Uzman Çavuş Murat Öztürk için Numune Camii'nde tören düzenlendi. 
     Törene, şehit uzman çavuş Öztürk'ün ailesi ve yakınları, Hatay Vali Vekili Aydın Akkor, Dörtyol Kaymakamı Lütfullah Gürsoy, Jandarma Bölge Komutanı Tümgeneral Abdulkadir Eryılmaz ile çok sayıda vatandaş katıldı. 
     Şehit Öztürk'ün cenazesi burada kılınan cenaze namazının ardından ailesinin isteği üzerine Hal Caddesi'ndeki semt mezarlığında toprağa verildi. 
     Tören sırasında, vatandaşlar terör örgütü PKK aleyhine çeşitli sloganlar attılar. 
     
</TEXT>
</DOC>
