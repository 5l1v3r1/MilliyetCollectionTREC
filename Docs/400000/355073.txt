<DOC>
<DOCNO> 355073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun51.html </URL>
<DATE> 2005/06/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Londra'da 3 Türk tutuklandı 
</HEADLINE>
<TEXT>

     Scotland Yard'ın İngiltere'nin başkenti Londra'nın kuzeyinde düzenlediği operasyonda, 3 Türk vatandaşı tutuklandı. 
     Polis, ''Berryville'' adı verilen operasyonda, son aylarda giderek artan saldırı, gasp ve haraç gibi organize suçlar işlendiği Harringey bölgesinin ve bazı komşu belediyelerin sınırları içindeki semtlerin esas alındığını açıkladı. 
     10 Nisan ve 27 Mayıs tarihleri arasında Türkçe konuşan bazı kişilerin bu bölgelerde çok sayıda suç işlediği bildirilen açıklamada, bu olaylarda kurbanların başına silah ya da boğazına kesici aletler dayanarak tehdit edildiği belirtildi. 
     Baskın yapılan Hornsey bölgesinde, Türklere ait bir kafede arama yapıldığı ve 3 Türk vatandaşının tutuklandığı kaydedildi. 
     Polis şefi Rose Fitzpatrick, Berryville operasyonunun Scotland Yard'ın Londra'da faaliyet gösteren suç çetelerine karşı kararlılığının bir göstergesi olduğunu bildirdi. 
     Fitzpatrick, suçu engellemek için Londra'da yaşayan bütün azınlıklarla işbirliğini sürdüreceklerini de vurgulayarak, kuzeydoğu Londra'da yaşayan halka zarar veren kişilerin yakalanmasıyla halkın kendisini daha güvende hissetmesinin mümkün olabileceğini belirtti. 
     Halka şiddet uygulayan herkesin polisin hedefi olduğuna dikkati çeken polis şefi, bu tür kişilerin eninde sonunda adalete teslim edileceğini kaydetti. 
     Scotland Yard Organize Suçla Mücadele Birimi şeflerinden Tarık Gafur da açıklamasında, operasyonun organize suça karşı verilen mücadelenin çarpıcı bir örneği olduğunu söyledi. 
     
</TEXT>
</DOC>
