<DOC>
<DOCNO> 370688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur21.html </URL>
<DATE> 2005/08/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gökçek Cadde ve sokak isimlerinin değiştirilmesi için komisyon kurulmadı 
</HEADLINE>
<TEXT>

     Ankara Büyükşehir Belediye Başkanı Melih Gökçek, Ankara’da cadde ve sokakların isminin değiştirilmesi için bir komisyon kurulmasının söz konusu olmadığını bildirdi. 
     Gökçek, yaptığı yazılı açıklamada, 2 günden bu yana çeşitli basın yayın organlarında Ankara’da sokak isimlerinin değiştirilmesiyle ilgili lüzumsuz bir tartışma izlediğini belirterek, katılmadığı bir meclis toplantısında alınan bir "sokak adı değiştirme" kararının tartışmalara meydan vermesine anlam veremediğini kaydetti. 
     Bu kararın bir gazetenin manşetine taşınmasını yadırgadığını belirten Gökçek’in açıklaması şöyle 
     "Ankara’da cadde ve sokakların isminin değiştirilmesi için bir komisyon kurulması söz konusu değildir. Sokak isimlerinin hangi nedenle olursa olsun değiştirilmesine karşı olduğumu Belediye Meclisi’nde defalarca ifade etmişimdir. 
     Böyle lüzumsuz tartışmalarla vakit geçirecek durumda değiliz. 
     Ankara bu kadar kabuk değiştirirken, dünyada örnek olacak modern kentler seviyesine çıkartılırken basında kibrit kutusu kadar haber olmamakta, ancak saçma sapan konular gündeme taşınarak imajı zedelenmektedir. Buna kimsenin hakkı yoktur." 
     
</TEXT>
</DOC>
