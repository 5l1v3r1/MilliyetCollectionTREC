<DOC>
<DOCNO> 353669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko20.html </URL>
<DATE> 2005/06/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Doğtaş Mobilya, çalışanlarını konut sahibi yapacak... 
</HEADLINE>
<TEXT>

     Çanakkale'nin Biga İlçesi'ndeki Doğtaş Mobilya, çalışanlarını konut sahibi yapacak. 
     Doğtaş Mobilya Genel Müdürü Şadan Doğan fabrikada 5, 10 ve 15 yıldan bu yana çalışanların ödüllendirilmesi töreninde yaptığı açıklamada, Doğtaş Mobilya'nın, çalışanların el emeği sayesinde her geçen gün büyüdüğünü ve başlattıkları uygulamayla çalışanları ev sahibi yapacaklarını söyledi. 
     Doğan, proje üzerindeki çalışmaların sürdürüldüğünü belirterek, şunları kaydetti 
     ''Doğtaş Mobilya'ya yıllardır destek veren personele destek olmak amacıyla, bir konut edindirme projesi başlattık. Fabrikada 350 işçi çalışıyor. Onların talepleri doğrultusunda, ev sayısını belirleyeceğiz. Bankalardan alacağımız uzun vadeli kredilerle evleri tamamlayacağız. 95 ve 125 metrekare olarak düşünülen konutların ödemeleri, ev sahibi olmak isteyen fabrika çalışanlarının maaşından kesilecek. Projenin tamamlanmasıyla birlikte, Kuğuluk mevkideki 5 bin metrekarelik arsada konutların temeli atılacak.'' 

     
</TEXT>
</DOC>
