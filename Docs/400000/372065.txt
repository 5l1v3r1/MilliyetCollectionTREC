<DOC>
<DOCNO> 372065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/yas05.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tiyatro'da tepki istifaları 
</HEADLINE>
<TEXT>


Genel Müdür Bilgin'in yerine Acar'ın atanması Devlet Tiyatroları'nı karıştırdı. Genel müdür yardımcıları ile 12 bölge müdürü istifalarını verdi 

YILDIZ YAZICIOĞLU 

Kültür ve Turizm Bakanı Atilla Koç'un, Devlet Tiyatroları DT Genel Müdürü Lemi Bilgin'in yerine dün vekaleten Mine Acar'ı ataması, Devlet Tiyatroları'nda depreme neden oldu. DT bürokratları topluca istifa kararı alırken, Koç, "İstifa, demokratik haktır. İstifaları kabul edilecektir" dedi. 
Bilgin'in 19 Ağustos'da görevden alınmasıyla başlayan sarsıntı, Acar'ın dün vekaleten atanmasıyla depreme dönüştü. Önce, DT Genel Müdür Yardımcıları Tamer Levent ve Sabri Özmener, istifa dilekçelerini sundu. Ardından da, DT'nin Ankara Bölge Müdürü Tayfun Eraslan, Adana Bölge Müdürü İskender Altın, Antalya Bölge Müdürü Selim Günatan, Bursa Bölge Müdürü Mehmet Gökçer, İstanbul Bölge Müdürü Osman Weber, Sivas Bölge Müdürü Fırat Demirağ, Erzurum Bölge Müdürü Ahmet Burak Bacınoğlu, Diyarbakır Bölge Müdürü Şamil Kafkas, Konya Bölge Müdürü Tomris Çetiner, İzmir Bölge Müdürü Hülya Savaş, Trabzon Bölge Müdürü Murat Gökçer ve Van Bölge Müdürü Süleyman Atanısev istifa etti. 
İstanbul DT Bölge Müdür Yardımcıları Zafer Algöz ve Hidayet Erdinç ile Ankara DT Bölge Müdür Yardımcısı Devrim Yakut da istifalarını verdi. DT Genel Müdürlüğü Başdramaturg Firuzan Tercan, sanatçı temsilci Tuncer Yığcı, edebi kurul temsilcisi Erdal Küçükkömürcü ve disiplin kurulu üyesi Şahin Ergüney de, istifa dilekçelerini verdi. 

'Şoktayım' 
Koltuğuna oturur oturmaz istifa dalgasıyla karşılanan Acar'ın yakın çevresine, "Şok içindeyim, böyle olmasını beklemiyordum" dediği öğrenildi. Devlet Tiyatroları Sanatçıları Derneği Yönetim Kurulu adına açıklama yapan Mehmet Ege, "Genel Müdürlük makamına birikimi ve eğitimi ile tartışılır bir adayın getirilişi, elbette ki hak ettiği karşılığı alacaktır" diye konuştu. 




</TEXT>
</DOC>
