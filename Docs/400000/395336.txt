<DOC>
<DOCNO> 395336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/spo05.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuhn kendinden emin 
</HEADLINE>
<TEXT>


İsviçre Milli Takım Teknik Direktörü, her türlü zorluğu aşmak için yeterince güçlü olduklarını söyledi, "Seyirci baskısına alışığız"dedi. Türk Milli Takımı'nın da İsviçre'de çok iyi ağırlandığını iddia etti 


İsviçre Milli Takımı Teknik Direktörü Köbi Kuhn, tüm baskılarla başa çıkacak güçte olduklarını belirterek, maç öncesi adeta meydan okudu. 
Kuhn, "Türk takımı çok saldırgan oynayacaktır. Biz de bu duruma hazırlıklı olacağız. Her türlü zorluğu aşmak için yeterince güçlüyüz" dedi. İsviçre'nin kamp yaptığı Çırağan Kempinski'de kalabalık bir basın ordusunun karşısına çıkan Kuhn, bu tip zorluklarla ilk kez karşılaşmadıklarını vurguladı. Kuhn, "Futbolcularımızın çoğu Avrupa'nın önde gelen liglerinde oynuyor. Hepsi seyirci baskısına alışık. Bu tip statlar ve seyirci Avrupa'da her yerde var. Türkiye gibi takımlara karşı ilk kez oynamıyoruz" ifadelerini kullandı. 
İsviçre'de Türk Milli Takımı'nın çok iyi ağırlandığını iddia eden Kuhn, Atatürk Havalimanı'ndaki karşılanmayla ilgili olarak da "Karar aldık, olayları değil futbolu konuşacağız" dedi. 

'Emre-Hamit etkilemez' 
Türkiye'nin çok saldırgan ve atak oynayacağını tahmin ettiğini söyleyen İsviçreli teknik direktör, takıma dönen Emre ve Hamit'e karşı özel önlemler almayı düşünmediklerini de belirtti. Kuhn, "İkisi de çok iyi oyuncular. Bizim işimizi tabii ki zorlaştıracak. Ancak onlara karşı taktik geliştirmeyeceğiz. Her iki takım da 11 oyuncuyla oynayacak ve 90 dakika sonunda kimin daha iyi olduğunu göreceğiz" diye konuştu. 
Rövanştaki hakem değişikliğinin FIFA tarafından yapıldığını, ilk maçı yöneten Lubos Michel'in de dünyanın en iyi hakemlerinden biri olduğunu vurgulayan Kuhn, "Michel Bern'de çok hata yapmadı. Hakem değil futbol önemlidir" şeklinde konuştu. 

Frei günah çıkardı 

MURAT AĞCA 

Bern'deki olayların baş aktörlerinden İsviçreli golcü Alexander Frei, ne Fatih Terim'e, ne de Türk futbolculara küfür ettiğini, sadece kısa bir gerginlik yaşandığını söyledi. Frei, "Ben Almanca, Terim Türkçe konuştu. Kötü bir söz söylemedim. Sadece gergin bir konuşmaydı" dedi. Tecrübeli oyuncu, üç büyüklerden transfer teklifi gelmesi halinde İstanbul'da futbol oynamayı düşünebileceğini de sözlerine ekledi. Türkçe birden beşe kadar sayan Frei, "Daha önce burada genç milli takım forması giymiştim. Türk arkadaşlarım da var ve onlarla çok iyi anlaşıyorum. Havalimanında yaşananlar üzücü ama sadece küçük bir grubun işiydi. Maçta Türkiye bizi baskı altına almak isteyecek. Neyle karşılaşacağımızı biliyoruz" dedi. Bern'deki tartışmaya karışan Senderos ise olayların bazı Türk futbolcuların tükürmesiyle başladığını öne sürdü. 

Başkanlar buluştu 

Türkiye Futbol Federasyonu Başkanı Levent Bıçakcı ile İsviçre Futbol Federasyonu Başkanı Ralph M.Zloczower, Çırağan otelde biraraya gelerek maç öncesi dostluk mesajı verdi. Bıçakçı, çıkan olayların tamamen federasyonun kontrolü dışında geliştiğini belirterek üzücü olaylar nedeniyle özür diledi. Bıçakcı, "Milli marşımıza verilen tepki bu hassasiyeti yarattı. Bunu anlayışla karşılayacağınızı umuyorum. Her türlü önlem alındı. Maçta sorun yaşanmayacak" diyerek garanti verdi. Zloczower de yaşananları unutmak istediklerini ifade etti. Bu arada Bıçakçı, Türk taraftarları bir kez daha sağduyulu olmaya çağırdı. 

Fener'den jest 

UĞRAŞ ÖZYURT 

İsviçre Milli Takımı, dün akşam geniş güvenlik önlemleri altında maçın oynanacağı Şükrü Saracoğlu Stadı'nda gelerek yaklaşık 1.5 saat süren bir antrenman yaptı. Teknik direktör Jacob Kuhn yönetiminde, ilk 15 dakikası basına açık gerçekleştirilen antrenmanda, konuk ekip taktik ağırlıklı çalışma yaptı. Çalışma öncesi bir grup Fenerbahçe PAF takımı oyuncusu, teknik direktör Kuhn ve bazı futbolculara çiçek vererek "Hoş geldiniz" dedi. 

Medya tepkisi 
İsviçre Milli Takımı'nın İstanbul'a gelişinde yaşanan olaylar İsviçre basınında büyük tepkiyle karşılandı. İşte bazı gazetelerin başlıkları 
Liberte "Türkler renklerini açıkladı Kırmızının rengi domates. 2.5 saat havalimanında bekletildikten sonra domates ve yumurta bombardımanı altında otele geldik. İsviçre'nin gelişi İstanbul'u salladı. Galiba İsviçreliler Avrupa'nın barbarları" 
Le Matin "İsviçreliler mermi ile bombardımana tutuldu. Gümrükte bloke edildik. Bir başka karşılanış ise 'Cehenneme hoşgeldiniz 5-0' oldu" 
Tribune de Geneve " İstanbul'da karşılanış 'Cehenneme hoşgeldiniz'. Türkler cehennemi daha biz gelmeden ateşlemiş.Domates ve yumurta bombardımanı, FIFA'yı harekete geçirmek için yeterli değil mi Kafilenin otobüsü bir hedef gibiydi" 
Blick "Yazıklar olsun. Türkler utanın İsviçre'nin bu kadar nefret ile karşılanması görülmüş şey değil. Oyuncularımıza küfürlü tezahürat yapılması hayret verici. Bunun üzerine antrenman yapmak artık imkansız. Türk medyası yazılarıyla taraftarı tahrik ediyor" 
Tages Anzeiger "Kuhn İsviçreliler'in İstanbul'da karşılanışı cidden özeldi. Bu terbiyesizliğin sebebini anlamak mümkün değil" 


</TEXT>
</DOC>
