<DOC>
<DOCNO> 391660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun02.html </URL>
<DATE> 2005/11/02/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Prens Charles ve eşi Camilla, ABD'de... 
</HEADLINE>
<TEXT>

     İngiltere’nin Veliaht Prensi Charles ve eşi Camilla’nın 8 günlük ABD gezisi, 11 Eylül kurbanlarını anma gezisiyle başladı. 
     Özel bir uçakla New York’a gelen Prens Charles ve eşi, daha sonra eskiden İkiz Kuleler’in bulunduğu alanı ve 11 Eylül saldırısında ölen 67 İngiliz için bir anıtın dikildiği Hanover Meydanı çevresini ziyaret 
     ettiler. 
     Prens Charles ve eşi Camilla, bu ziyaretin ardından 11 Eylül saldırılarında ölen İngilizlerden 30 kadar aile üyesi ve 150 kadar konukla bir araya gelmek üzere özel bir kulübe geçti. 
     Veliaht Prens Charles, eski eşi Lady Diana ile 1994 yılındaki ABD ziyaretinin ardından ilk kez bu ülkeyi resmen ziyaret ediyor. 
     Prens Charles ve eşi Camilla, yarın öğle ve akşam yemeğinde Beyaz Saray’da ağırlanacaklar, 4 Kasım Cuma günü de Katrina kasırgasının vurduğu New Orleans’a geçecekler. 
     
</TEXT>
</DOC>
