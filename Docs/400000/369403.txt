<DOC>
<DOCNO> 369403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko09.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Posco Erdemir'i gezdi işçi protesto etti 
</HEADLINE>
<TEXT>


SERKAN AYDEMİR DHA 

Erdemir'in özelleştirilmesine yönelik ihalede ön yeterlilik alan Güney Kore firması Posco'nun yetkilileri tesisleri inceledi. Firmanın 15 yetkilisinin işçilerin çalıştığı üniteleri de dolaştığı öne sürüldü. 
Erdemir Genel Müdür Vekili Fadıl Demirel, yaptığı açıklamada, "İşçilerimizle yıllara varan dostluğumuz var. Alıcılar tesislerde sorunsuz gezebiliyorlar. Şu ana kadar 5 firma inceleme yaptı. İşçimizle devletimizin karşı karşıya getirilmesini istemiyoruz. İşçilerimizin 'dur' dediğim yerde duracağına inanıyorum." 
Öte yandan mesai bitiminde ana kapının çıkışında toplanan yaklaşık 3 bin işçi, Erdemir önüne kurdukları darağacında İngiltere Başbakanı Tony Blair, ABD Başkanı George Bush, Fransa Cumhurbaşkanı Jacques Chirac ile "onların yerli işbirlikçisi" dedikleri kişileri temsil eden kuklaları astılar. İşçiler, dört kuklayı suçlarını okuduktan sonra yaktılar. 
Türk Metal Sendikası Genel Başkan Yardımcısı Mahmut Taşdemir, Erdemir Genel Müdürü Fadıl Demirel'e seslenerek, "İşçiye aba altından sopa gösterme. 'Yabancılar fabrikayı gezdi' diyorsun. Biz fabrikaya yabancıları sokmadık" dedi. 


</TEXT>
</DOC>
