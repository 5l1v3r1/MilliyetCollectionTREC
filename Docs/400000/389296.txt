<DOC>
<DOCNO> 389296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur03.html </URL>
<DATE> 2005/10/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İzmirliler evlerine dönüyor 
</HEADLINE>
<TEXT>

     Adem GÜVEN-Neşet DİŞKAYA DHA 

BİR haftadır aralıklarla devam eden depremlerden korktukları için evlerini terkedip, dışarıda araçlarının içinde ya da çadırlarda kalan İzmirliler yavaş yavaş evlerine girmeye başladı. 
     Dışarıda sabahlarken, yanlarında getirdikleri piknik tüplerinde demledikleri çayları içip, otomobillerinde radyo dinleyerek zaman geçirmeye çalışan İzmirlilerin evlerine dönmeye başlamalarında, havaların soğumaya başlaması da rol oynadı. Ancak halen deprem korkusu yaşayan az sayıda İzmirli Bornova ve Balçova'da açık alanlarda araçlarında sabahlıyor. 
     Depremin merkez üssü Urla ve Seferihisar ilçelerinde ise halkın büyük bölümü geceyi çadırlarda veya araçlarında geçiriyor. 
     Hırsızlar depremi fırsat bildi 
     İZMİR'de meydana gelen depremler ve Büyük deprem olacak’ söylentisi üzerine halkın evlerini terketmesi hırsızlara yaradı. Deprem korkusu nedeniyle eşi ve çocuğuyla bir akrabasının evinde kalan Levent Karadayılmaz'ın evine, çelik kapının kilidini kırarak giren kimliği belirsizhırsızlar, altın set ve kolye çaldı. 
     Olay Levent Karadayılmaz'ın, dün saat 12.30 sıralarında Yeşilyurt Semti Ordu Caddesi numara 88'de oturan evine gelmesiyle ortaya çaktı. Perşembe günü saat 00.40'da sıralarında meydana gelen 5.9 büyüklüğündeki deprem sırasında işyerinde bulunan Levent Karadayılmaz, evindeki eşi Nihal Karadayılmaz'ı telefonla arayıp 5 yaşındaki kızları Cisem'i alıp dışarıya çıkmasını istedi. Cuma günü sabah saatlerinde eşi ve kızını bir yakınının evine bırakan Levent Karadayılmaz, aynı gün Büyük deprem olacak’ söylentisinin yayılması üzerine, gece de yakının evinde kaldı. 
     
     KAPIYI AÇIK BULDU 

     Cumartesi günü öğle saatlerinde kızı ve eşiyle birlikte evine dönen Levent Karadayılmaz, çelik daire kapısının, kilidinin kırılarak açılmış olduğunu gördü. Olayın haber verilmesi üzerine gelen polisler yaptıkları incelemede, hırsızların Levent Karadayılmaz'ın evinin karşısındaki daireye de aynı yöntemle girdiklerini belirledi. Apartmanda oturanların, deprem korkusuyla evlerini terketmesinden yararlanan hırsızların, diğer dairelerin de kapılarını zorladıkları ama içeriye giremedikleri anlaşıldı. 
     Evi soyulan Levent Karadayılmaz, hırsızların deprem korkularından yararlandığını belirterek, Altın takı seti ve kolyeyi çalmışlar. Deprem sırasında insanlar can derdine düştü. Deprem olacak’ haberleri üzerine apartman komşularımız da evlerini terketmişti. Hırsızlar bundan faydalandı'' dedi. 
     Polis hırsızların yakalanması için çalışma başlattı. 
     
</TEXT>
</DOC>
