<DOC>
<DOCNO> 395700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun09.html </URL>
<DATE> 2005/11/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Viyana'da Türk Camisinin bulunduğu binaya bomba 
</HEADLINE>
<TEXT>

     Ali H.Yurtsever 

Avusturya’nın başkenti Viyana’da çoğunlukla Türklerin yaşadığı ve bir de caminin bulunduğu binanın girişine bomba konduğu, mahalli saatle 02 30’da infilak eden bombanın maddi hasara yolaçtığı, can kaybı olmadığı bildirildi. 
     Bomba uzmanlarının olay yerinde inceleme yaptıklarını belirten Polis Müdürü Walter Hladik, "Olay yerinde bulunan metal, kablo ve pil parçalarının polis laboratuvarında incelenmesinden sonra bombanın cinsi konusunda kesin bilgi sahibi olabileceklerini" söyledi. 
     Avusturya devlet televizyonu ORF mahalli haberler programında açıklama yapan polis müdürü Hladik, "olayın faili veya failleriin eşkalleri konusunda ellerinde henüz herhangi bir kanıt bulunmadığını" kaydetti. 
     Olayın tanığı Mustafa Altas adlı Türk ise, "Sabaha karşı saat 02 30 sularında büyük bir patlamayla uyandıklarını ve deprem olduğunu 
     sanarak dışarı çıktıklarını ve bina girişindeki tahribatı görünce polisi haberdar ettiklerini" bildirdi. Binada çok sayıda Türk’ün ikamet ettiğini ve binanın alt katında "İslam Kültür Merkezleri" adlı cemiyete ait caminin yanısıra bir de Türk marketi bulunduğunu söyledi. Viyana’da pazartesi günü başlayan ve bugün sona eren "Çoğulcu Dünyada İslam" konulu konferansla aynı günde camiye bomba konulması da dikkat çekti. 
     
</TEXT>
</DOC>
