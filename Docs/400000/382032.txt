<DOC>
<DOCNO> 382032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur33.html </URL>
<DATE> 2005/09/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
5 bin 200 yeni polis memuru alınacak 
</HEADLINE>
<TEXT>

     Polis Meslek Eğitim Merkezi Müdürlükleri’ne, 2004 veya 2005 yılları Kamu Personel Seçme Sınavı puan türünden 65 ve üzeri puan alan en az 4 yıllık yüksek öğretim kurumlarından veya bunlara denkliği kabul edilen yurtdışındaki yüksek öğretim kurumu lisans mezunlarından, 5 bin 200 polis memuru alınacak. 
     Ankara Emniyet Müdürlüğü Basın Protokol ve Halkla İlişkiler Şube Müdürlüğü’nden yapılan yazılı açıklamada, Polis Meslek Eğitim Merkezi Müdürlükleri’ne 260’ı kadın, 4 bin 940’ı erkek olmak üzere toplam 5 bin 200 polis memuru alınacağı bildirildi. 
     Açıklamaya göre, polis memur alımı, 19 Aralık 2005 ve 21 Haziran 2006 tarihlerinde olmak üzere iki dönem halinde gerçekleştirilecek. 
     Askerlik yapmayan erkekler ile kadın adaylar 9 Kasım 1979 ve takip eden tarihler, askerlik hizmeti yapmış erkek adaylar ise 09 Kasım 1977 tarihi ve takip eden tarihlerde doğmuş olmaları gerekiyor. Kadın adaylarda 1.65 erkeklerde ise 1.67 santimetreden kısa boylu olmaması ve boy ölçüsünün santimetre olarak son iki rakamı ile kilosu arasında 15 kilogram eksik veya fazla olmaması şartı aranıyor. 
     Adayların, sağlık yönünden Emniyet Teşkilatı Sağlık Şartları yönetmeliğinin 9’uncu maddesinde yer alan sağlık koşullarını taşımaları ve yüz kızartıcı suç işlememiş olmaları gerekiyor. 
     Polis memuru olmak isteyenlerde, müracaat tarihinde herhangi bir siyasi parti veya parti kollarına üye olmamaları, daha önceden varsa ayrıldığını belgelemeleri, alkol, uyuşturucu ve psikotrop maddeler ile kumar alışkanlıklarının da bulunmaması şartı aranıyor. 
     Ayrıca, Emniyet Genel Müdürlüğü bünyesindeki herhangi bir eğitim kurumundan çıkmış veya çıkarılmış olanlar da polis memuru olabilmek için başvuruda bulunamayacak. 
     Adaylar, gerekli belgelerle 5-14 Ekim tarihleri arasında Ankara Emniyet Müdürlüğü Eğitim Şube Müdürlüğü’ne başvuracaklar. Başvurulara ilişkin ön değerlendirme ise 17-19 Ekim tarihlerinde yapılacak. 
     
</TEXT>
</DOC>
