<DOC>
<DOCNO> 371726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/ekonomi/eko01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası faturasının yüzde 3'ü tahsil edilebildi 
</HEADLINE>
<TEXT>


TMSF, 5.7 milyar dolarlık zararla Temmuz 2003'te el konulan İmar Bankası'nın eski sahibi Uzan Grubu'nun el konulan şirket ve varlıklarının satışından toplam 157.5 milyon dolarlık tahsilat yaptı 

ANKARA ANKA 

Tasarruf Mevduatı Sigorta Fonu TMSF bu yılın haziran ayı sonuna kadar 46 milyar dolarlık batık banka faturasının 2.2 milyar dolarını tahsil edebildi. 
TMSF, Nisan - Haziran 2005 dönemine ilişkin üç aylık faaliyet raporunu açıkladı. Buna göre TMSF Nisan - Haziran döneminde gerek TMSF'ye alınan bankaların hakim ortaklarından gerekse de bu bankaların diğer kredi müşterilerinden olan alacaklarının 638.9 milyon dolarlık kısmını daha tahsil etti. Bu tahsilatla birlikte başlangıçtan bu yıl haziran sonuna kadar olan dönemde toplam 2 milyar 215.3 milyon dolarlık tahsilat gerçekleştirildi. 

Patronlardan 1 milyar dolar 
Tahsilatın 1 milyar 534 milyon dolarlık kısmı el konulan bankaların hakim ortaklarından hakim ortakların toplam borcu 11 milyar dolar 591.3 milyon doları kurumsal borçlulardan, 89.7 milyon doları ise bireysel borçlulardan tahsil edildi. 
Geri ödeme sözleşmesi yapılan 11 bankanın hakim ortakları haziran sonu itibariyle TMSF'ye toplam 1 milyar 180.5 milyon dolarlık ödeme yaptı. Sözleşme imzalamayan bankaların hakim ortaklarından yapılan tahsilat ise 353.8 milyon dolar olarak gerçekleşti. 
5.7 milyar dolarlık zarara yol açan ve Temmuz 2003'te el konulan İmar Bankası'nın eski sahibi Uzan Grubu'nun el konulan şirket ve varlıklarının satışından bugüne kadar toplam 157.5 milyon dolarlık tahsilat sağlandı. 
Banka hakim ortakları arasında şimdiye kadar TMSF'ye en yüksek ödemeyi Pamukbank'ın hakim ortağı olan Çukurova Grubu gerçekleştirdi. Grup, haziran sonu itibariyle toplam 706.4 milyon dolarlık bir ödeme yaparken, 1 Ağustos'ta yaptığı 135 milyon dolarlık ödemeyle birlikte toplam ödemesini 841.4 milyon dolara çıkardı. 

Demirel'den 35.8 milyon dolar 
Medya Grubu firmalarının Etibank nedeniyle TMSF'ye olan borçlarının tasfiyesi kapsamında imzalanan protokol gereğince bu yıl haziran sonuna kadar yapılan toplam tahsilat 86.7 milyon dolar oldu. TMSF Medya Grubu'ndan olan alacaklarıyla ilgili bu yıl mayıs ayında 433 milyon dolarlık bir protokol imzalamıştı. 
TMSF, haziran sonuna kadar Demirbank'ın hakim ortaklarından 8.3 milyon dolarlık, Sitebank'ın hakim ortaklarından ise 1.9 milyon dolarlık tahsilat yaptı. Ancak Sitebank'ın hakim ortağı Sürmeli Grubu'nun 8 Temmuz 2005'te yaptığı 7.7 milyon dolarlık yeni bir ödemeyle TMSF'ye olan nakit borçlarını kapattığı açıklandı. 
TMSF'nin Egebank'ın sahibi Murat Demirel'den yaptığı tahsilat ise 35.8 milyon dolar olarak gerçekleşti. TMSF, alacaklarını gerekçe göstererek Demirel Grubu'nun dokuz şirketine geçen ay el koymuştu. 




</TEXT>
</DOC>
