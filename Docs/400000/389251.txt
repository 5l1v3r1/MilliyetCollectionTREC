<DOC>
<DOCNO> 389251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy17.html </URL>
<DATE> 2005/10/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Avrupa Komisyonu Kızıksa'da alınan kuş gribi önlemleri tatmin edici 
</HEADLINE>
<TEXT>

     Avrupa Komisyonu, kuş gribi nedeniyle Türkiye'nin aldığı önlemleri yerinde bulurken, kümes hayvancılığı sektöründe faaliyet gösteren tüm çiftliklerin kayıt altına alınmasını istedi. 
     Avrupa Komisyonu'nun Türkiye'nin Manyas İlçesi'nin Kızıksa Beldesi'nde görülen kuş gribi vakası ve alınan ölemlere ilişkin raporu, Avrupa Komisyonu Sağlık ve Tüketici Koruma Genel Müdürlüğü tarafından Tarım ve Köyişleri Bakanlığı'na gönderildi. 
     Erik Stougaard ve Phillipe Houdart tarafından kaleme alınan kuş gribine ilişkin raporda, salgının, Türk otoriteler tarafından tatmin edici şekilde kontrol altına alındığı, virüsün görüldüğü alanda, hastalık ve çalışan kişiler için gerekli güvenlik önlemlerinin alındığı ifade edildi. 
     Raporda, etkilenen çiftliklerin birkaç haftalık izolasyonundan sonra ikinci bir salgın görülmesinin tahmin edilmediği belirtildi. 
     Buna rağmen hastalığın, göllerde konaklayan göçmen kuşlardan kaynaklandığı hipotezi doğrultusunda alanın risk taşımaya devam edeceğinin kaydedildiği raporda, hastalığa hangi göçmen kuş çeşidinin neden olduğunun bilinmediğine dikkat çekildi. 
     
     TAVSİYELER 

     Raporun ''Tavsiyeler'' bölümünde, Türkiye'de hayvan sağlığına ilişkin yasanın söz konusu çiftliklerin kayıt altına alınmasını gerekli gördüğü hatırlatılarak, bu sektörde faaliyet gösteren tüm şirketler ile bunlara bağlı olarak çalışan diğer şirketlerin kayıt altına alınması istendi. 
     Türk yasalarının, koruma ve gözetim bölgelerinin kuş gribi hastalığının görünmesinden 21 gün sonra kaldırılmasını öngördüğü hatırlatılan raporda, bu tür salgından elde edilen deneyimlerin 21 günlük sürenin çok kısa olduğu yönünde olduğu, Türk yasalarının Avrupa Birliği yasaları ile pararel hale getirilip bu sürenin uzatılması gerektiği ifade edildi. 
     Yaban kuşların bu hastalığı taşıdığı varsayımı göz önüne alındığında, önemli göçmen kuş popülayonunun yaşadığı sulak alanların kümes hayvanlarının bulunduğu yerlere yakın olmasının, kuşlardan gelebilecek hastalığa açık hale getirdiği kaydedilen raporda, yetkililerden bu soruna çözüm için gerekli önlemleri almaları talep edildi. 
     Bu çerçevede raporda, ''göçmen kuşların bulunduğu yerler veya potansiyel göç yolları bölgelerinin belirlenmesi, göçmen kuşlara yönelik gözetimin artırılması, tüm kümes hayvan çiftlikleri ve bunlara bağlı çiftliklerin riskli bölgeler olarak görülmesi, kümes hayvanları ile kuşların birbirleri ile bağlantısından sakınılmalı'' tavsiyesinde bulunuldu. 
     
</TEXT>
</DOC>
