<DOC>
<DOCNO> 357909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/dunya/axdun01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derin gırtlak' Karl Rove 
</HEADLINE>
<TEXT>


Newsweek'e göre, CIA ajanının kimliğini Bush'un aleyhinde yazı yazan kocasından öç almak için sızdıran kişi, Başkan'ın danışmanı 

SEMA EMİROĞLU New York 


ABD'de son günlerde yargı ve medyayı karşı karşıya getiren, bir CIA ajanının kimliğinin basına sızdırılması olayında Time dergisinin, muhabiri Matthew Cooper'ın hapse girmesini önlemek için haber kaynağını açıklayan belgeleri yargıya teslim ettiği ve bu belgelere göre kaynağın Başkan George W. Bush'un Beyaz Saray'daki en önemli siyasi danışmanı Karl Rove olduğu iddia edildi. 
Kaynağı açıklamamakta direnen New York Times'ın haberine imza atan muhabiri Judith Miller'ın ise, gazetenin tavrında değişiklik olmazsa önümüzdeki günlerde hapse gireceği belirtiliyor. Miller, 18 ay hapis cezasına çarptırılabilecek. 
Bush'un siyasi kimliğinin oluşmasında ve kampanya stratejilerinin belirlenmesinde oynadığı başrol nedeniyle "mimar" lakabıyla anılan Rove'un adı Newsweek dergisinin ünlü araştırmacı-gazetecisi Michael Isikoff'un, derginin son sayısındaki yazısında gündeme geldi. Isikoff, Time'ın savcılığa ilettiği belgelere göre, Cooper'ın kaynaklarından birinin, Karl Rove olduğunun anlaşıldığını kaydetti. 

Federal suç 
Savcılık, CIA'nın gizli ajanı Valerie Plame'in kimliğinin Beyaz Saray tarafından sızdırılıp sızdırılmadığını soruşturuyor. Eski bir diplomat olan Plame'in eşi Joseph C. Wilson, 6 Temmuz 2003'te New York Times'a yazdığı bir yazıda, Başkan Bush'un ulusa sesleniş konuşmasına, Irak'ın Nijer'den uranyum satın almaya çalıştığına ilişkin yanlış bilgiyi koymasını eleştirmişti. 
Bu yazının ardından Wilson'un eşi Valerie'nin CIA ajanı olduğunun sızdırılması Beyaz Saray'ın Wilson'dan öç alması olarak yorumlanmıştı. ABD'de gizli bir ajanın kimliğini açıklamak, federal kanunlara göre suç sayılıyor. 

BUSH'U YARATAN ADAM 

ABD'de Cumhuriyetçi kanadın en önemli politik strateji uzmanlarından olan Karl Rove, ABD Başkanı Bush'un siyasi kimliğini inşa eden ve bu sayede ona seçim kazandıran kişi olması nedeniyle "mimar" lakabıyla anılıyor. 


</TEXT>
</DOC>
