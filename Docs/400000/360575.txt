<DOC>
<DOCNO> 360575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun03.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sosyalizmden artık vazgeçtik' 
</HEADLINE>
<TEXT>


PKK'nın askeri kanat sorumlusu Karayılan, ABD'nin Ortadoğu'daki yeni rolünü övdü 


Terör örgütü PKK'nın askeri kanat lideri Murat Karayılan, Amerikan AP ajansına yaptığı açıklamada, Türkiye diyaloğa razı oluncaya kadar savaşmaya devam edeceklerini söyledi. 
Kuzey Irak'ta AP muhabiri Yahya Barzanji'ye konuşan Karayılan, Ortadoğu'da demokrasinin gelişmesini isteyen ABD'nin de Kürtlerin sesini duyurmasına izin vermesi gerektiğini savundu. 
"Biz barış istiyoruz, Türkiye ise savaş. Türkiye bizim teslim olmamızı istiyor. Bizden toptan kurtulmak istiyor. Kürt direnişi sürecek" diyen Karayılan, bir zamanlar Marksist bir Kürt devleti kurmak için savaşan PKK'lıların artık demokrasinin bir parçası olmak istediklerini belirtti. 
Karayılan, "Demokratik bir biçimde yaşamak ve demokratik bir Kürt hareketi yaratmak istiyoruz. Aşırı Sosyalist düşüncelerden vazgeçiyoruz" dedi. ABD'nin demokratik hükümetleri destekleyen bir çizgiye girerek bölgeyle ilgili politikalarında bir değişiklik yaptığını gözlemlediklerini dile getiren Karayılan, Washington'un Ortadoğu'yu değiştirmek için bölgeye geldiğini ve Kürtlerin de bu davada büyük bir rol oynadığını ileri sürdü. 

Silaha inanmıyor 
Karayılan, artık eskiden olduğu gibi yalnızca silahlı mücadeleye inanmadıklarını, şimdi, meşru amaçlarına ulaşmak için diplomatik ve politik mücadeleyi de gerekli gördüklerini ifade etti. Problemi diyalog yoluyla çözmek istediklerini iddia eden Karayılan, "Ancak bize saldırırlarsa kendimizi savunuruz" diye konuştu. 
AP, hem Kürtlerin, hem de Türkiye'nin bir çözüm yolu bulunması için gözünü Washington'a çevirdiği şeklinde bir yorumda da bulundu. 


</TEXT>
</DOC>
