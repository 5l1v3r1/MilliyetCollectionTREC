<DOC>
<DOCNO> 360706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko11.html </URL>
<DATE> 2005/07/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Akaryakıtta lisans denetimleri başladı... 
</HEADLINE>
<TEXT>

     Emine Çal AA 

Akaryakıtta 1 Temmuz'da geçilmesi öngörülen ulusal marker işaretleyici-renklendirici denetimine, ihalenin iptali nedeniyle başlanamazken, Akaryakıt istasyonlarında ''lisans'' denetimleri üzerinde yoğunlaşıldı. 
     Edinilen bilgiye göre, bu kapsamda 2 bin petrol istasyonunun 950'si denetlendi. 324 petrol istasyonuna, görülen eksiklerin giderilmesi için süre verilirken, 60'ına dönük kapatma kararı alındı. 
     İhalesi iptal edilen marker denetimiyle ise gümrük girişleri ve rafineri çıkışlarında petrol ürünlerine marker işaretleyici-renklendirici'' koyarak, kaçak ve kalitesiz akaryakıt tüketiminin önlenmesi amaçlanıyordu. 
     İhalenin iptali nedeniyle ulusal marker denetimine 1 Temmuz'da başlanamazken, Sanayi ve Ticaret Bakanlığı Ölçüler ve Standartlar Genel Müdürü Atilla Şahin, istasyonlarda ''lisans'' denetimlerini sürdürdüklerini bildirdi. 
     Türkiye geneline 2 bin petrol istasyonu olduğunu, bunun 950'sinin denetiminin yapıldığını anlatan Şahin, bu rakam içinde 324 petrol istasyonuna, görülen eksiklerin giderilmesi için süre verdiklerini, 60 tanesinde de kapatma kararı aldıklarını bildirdi. 
     Bir yandan denetim elemanlarının eğitimine başladıklarını ifade eden Şahin, 13 Temmuz'dan itibaren TÜBİTAK'ın denetim elemanları için eğitim programına başlayacağını anlattı. 
     
     KAÇAK VE KATKILI ÜRÜN SATIŞININ YOĞUNLAŞTIĞI BÖLGELER 
     Şahin bu arada, denetimlerde çıkan verilere göre kaçak ve katkılı benzin satan istasyonların, daha çok ''jandarma bölgelerinde'' yoğunlaştığına dikkati çekti. 
     Şahin, karşılaştıkları bu sonuçtan hareketle, jandarma ile birlikte ortak birimler oluşturarak, katkılı veya kaçak benzin satan istasyonlara denetimlerin yoğun olarak sürdürüleceğini sözlerine ekledi. 
     Öte yandan Enerji Piyasası Denetleme Kurulu EPDK , 1 Temmuz'da geçmeyi planladığı ulusal marker denetimleri öncesi, ilgili firma ile imzalanan ulusal marker sözleşmesinin feshedildiğini açıklamıştı. 
     EPDK'dan 2 Temmuz'da yapılan açıklamada, kurum ile ilgili firma arasında imzalanan Ulusal Marker Temini ve Teslimine ilişkin sözleşmenin, yüklenici firmanın ''taahhütname ve sözleşmede belirtilen 200 adet ulusal marker kontrol cihazını 21 Haziran tarihine kadar kuruma teslim etmeyerek, yükümlülüklerine yerine getirmemesi'' nedeniyle, Kurul tarafından feshedildiği belirtilmişti. 
     Açıklamada, EPDK tarafından önümüzdeki günlerde ulusal marker temini ve teslimi konusunda yeni bir ihaleye çıkılacağı vurgulanmıştı. 
     
</TEXT>
</DOC>
