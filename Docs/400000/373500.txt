<DOC>
<DOCNO> 373500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/axspo01.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beşiktaş favori' 
</HEADLINE>
<TEXT>


Malmö Teknik Direktörü Tom Prahl, Siyah - Beyazlı ekibin tura yakın taraf olduğunu söyledi, "Avrupa'nın en iyi 20 takımından biriyle eşleştik. İki maç da zor geçecek. Ancak gruplara kalmak için elimizden geleni yapacağız" dedi 

ÖZEL RÖPORTAJ İRFAN KURTULMUŞ 


Kartal'ın UEFA Kupası 1. Turu'ndaki rakibi Malmö'de, Siyah - Beyazlı takımla eşleşmenin tedirginliği yaşanıyor. Geçtiğimiz sezon İsveç Ligi'ni şampiyon olarak tamamlayan Mavi - Beyazlı takımın Teknik Direktörü Tom Prahl, Beşiktaş'ın turun kesin favorisi olduğunu belirtti. 
Ligde bugün kendi evinde Sundsvall'la oynayacağı maçın son çalışmasını dün sabah yapan Malmö'nün hocası, antrenman sonrası Milliyet'in sorularını yanıtladı. Tecrübeli teknik adam, ilk randevunun İstanbul'da olmasının kendileri için avantaj teşkil ettiğini dile getirdi. 

"Transfer yapacağız" 
Beşiktaş'ın Avrupa'nın en güçlü 20 takımından beri olduğunu belirten Tom Prahl, "Ocak ayında özel bir turnuvada rakibimizi penaltılarla elemiştik ancak bu sonuç ölçü olamaz. İki maç da kesinlikle çok zor geçecek. Ailton ve Kleberson gibi çok önemli transferler yaptılar. Beşiktaş'ın turun favorisi olduğunu herkes kabul ediyor. Ancak biz de UEFA'da grup maçlarına kalmak istiyoruz. Rakibimizin maçlarını izleyip, hazırlıklarımızı buna göre yapacağız. İstanbul'daki maçtan iyi bir sonuçla ayrılırsak tur şansımız yükselir" dedi. 
Prahl, 15 Eylül'de İnönü Stad'ında oynanacak ilk maça kadar kadroyu 1-2 futbolcu ile takviye edeceklerini sözlerine ekledi. 

MİLLİYET, KARTAL'IN UEFA'DAKİ RAKİBİ MALMÖ'NÜN KAMPINA GİRDİ 

Asper'in heyecanı 
Malmö kalesini koruyan Beşiktaş'ın eski file bekçisi Mattias Asper, Siyah - Beyazlı takımla eşleşmenin kendisini sevindirdiğini söyledi. İsveçli eldiven, "Tayfur, Tümer ve İbrahim Üzülmez gibi eski dostlarımla buluşmaktan mutluluk duyacağım" dedi. İlk maçı İstanbul'da oynamalarının avantaj olduğunu vurgulayan Asper, Ailton'dan çekindiğini de kaydetti. Tecrübeli kaleci, "Ailton çok tehlikeli bir golcü. Brezilyalı'ya karşı mutlaka önlem almamız gerekiyor. İsveç'e iyi bir sonuçla dönmeye çalışacağız" ifadesini kullandı. 

Yıldızları umutlu 
İsveç ekibinin yıldızlarından Yksel Osmanovski ve Afonso Alvez tur için iddialı açıklamalar yaptı. Sol kanatta görev yapan Makedon Türkü Osmanovski, "Beşiktaş'ın gücünü biliyoruz. Fakat biz de iyi bir takımız. Thun'a elenerek Şampiyonlar Ligi'ni kaçırmamız bizim için tam bir şok oldu. Beşiktaş'ı eleyerek gruplara kalmak istiyoruz" diye konuştu. Brezilyalı golcü Alvez ise "Deplasmandaki maçta tribünlerin etkisinde kalmadan iyi bir sonuç almaya çalışacağız" dedi. 

Litmanen sakat 
Malmö'nün bu sezon kadrosuna kattığı Finlandiyalı ünlü golcü Jari Litmanen, sağ ayak bileğindeki ciddi sakatlık yüzünden dünkü antrenmanda takımdan ayrı olarak çalıştı. İki hafta önce sakatlanan tecrübeli forvet, salonda bileğini güçlendirme çalışmaları yaptı. Bir süre daha özel antrenmanlar yapacağını belirten Litmanen, "İyileşmek üzereyim ama ağrılarım tam olarak geçmedi. Önümüzdeki hafta takımla birlikte çalışmalara başlayacağım" diye konuştu. Başarılı futbolcu, Beşiktaş'la oynayacakları zorlu maçlar için ise "Turu geçmeyi hedefliyoruz" yorumunu yaptı. 

Youla bugün yok 

Beşiktaş, Diyarbakır maçı hazırlıklarını tamamlayarak kampa girdi. Sakat Youla'nın yerine Tümer ilk 11'de sahaya çıkacak. Ağrıları geçen İbrahim Toraman da takımdaki yerini alacak 

ORHAN YILDIRIM 

Siyah - Beyazlı takım dün öğle saatlerinde Nevzat Demir Tesisleri'nde toplanarak bugün Diyarbakır'la İnönü Stadı'nda oynayacağı maç için kampa girdi. Akşam yaptığı antrenmanla hazırlıklarını tamamlayan Kartal'da, Vaduz maçında adalesinden sakatlanan Youla riske edilmeyecek. Gineli forvetin yerine Tümer ilk 11'de sahaya çıkacak. 
Sağ arka adalesinde gerilme bulunan Okan'ın durumu ise maç saatinde belli olacak. Sağ ayak bileğindeki ağrılar yüzünden Vaduz'a karşı forma giyemeyen İbrahim Toraman da bugün takımdaki yerini alacak. Bu arada sakatlıktan yeni çıkan İbrahim Akın ve Güven maç kadrosuna alınmadı. 

Çalımbay'dan son uyarılar 

Beşiktaş'ın hocası Rıza Çalımbay, Diyarbakırspor maçına futbolcularını motive etmek için yoğun çaba harcıyor. Tecrübeli teknik adam dün oyuncularıyla yaptığı toplantıda, "Bu maç bizim için çok önemli. Hata istemiyorum. Kazanıp yolumuza devam edelim" diyerek uyarılarda bulundu. 


</TEXT>
</DOC>
