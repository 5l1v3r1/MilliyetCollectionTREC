<DOC>
<DOCNO> 384202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko42.html </URL>
<DATE> 2005/10/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Havada fiyat rekabeti kızıştı 
</HEADLINE>
<TEXT>

     CNNTÜRK 

Yeni firmaların girmesi ve iç hat bilet fiyatlarının düşmesi ile yoğun bir rekabetin yaşandığı havayolu sektöründe firmalar, pazar paylarını artırmak için birbiri ardına indirim yapıyor. 
     Yaz sezonunun ardından doluluk oranlarını korumak için başlayan indirim furyası şimdi de ramazan indirimleri ile devam ediyor. İstanbul İzmir arasında fiyatlar 44 YTL'ye kadar gerilerken, Ankara'ya uçuş ücretleri 59 YTL'den, Adana'ya da 55 YTL'den başlıyor. 
     Ramazan nedeniyle dün bilet fiyatlarını düşüren Onur Air'in ardından bugün de Türk Hava Yolları bazı hatlarda bilet fiyatlarını 59 YTL'ye çekti. 
     
     Gece geç saatlerde indirimli uçuş 

     THY İzmir, Ankara, Adana, Kayseri, Konya, Samsun, Trabzon, Adıyaman, Antalya, Kahramanmaraş ve Malatya hatlarında biletleri 59 YTL'den başlayan fiyatlarla satışa sundu. 
     THY'nin indirimli tarifesinden yararlanmak isteyen yolcular genellikle gece geç ve sabah erken saatleri tercih edecekler. THY bu uygulama ile acil işi olmayan ve saat esnekliği olan yolcuları gün içinde bazı seferlerde daha ucuza uçurmayı amaçlıyor. 
     Örneğin THY'nin İstanbul-İzmir hattında, İstanbul kalkışı 07 00 ve 23 45 olan seferleri için ve İzmir kalkışı 10 00 ve 22 00 olan seferleri için 59YTL ücret uygulanacak. 
     THY'den yapılan açıklamada, günün diğer saatlerinde 69YTL, 79YTL ve 89YTL seviyelerinde ücret ile uçmaya imkan tanıyacak indirimlerin de yapıldığı ve bu yolla daha geniş bir müşteri kitlesine ulaşılmasının hedeflendiği kaydedildi. 
     
     Onur Air'den ramazan indirimi 

     Ramazan ayı nedeniyle bilet fiyatlarında indirim yaptığını açıklayan Onur Air de İstanbul-İzmir ve İstanbul-antalya arasını 69 YTL'ye indirdi. 
     Ramazan ayı nedeniyle doluluk oranlarındaki rahatlamanın yolcuya kazandırılması için böyle bir uygulamaya yöneldiklerini belirten Onur Air Yönetim Kurulu Başkan Yadımcısı Şahabettin Bolukçu, şöyle konuştu 
     "Tanıdık ve akrabaların birbirini ziyaret etmek için en çok ramazan ayını seçtiklerini geçen yıl tespit etmiştik. Bu yıl, yolcularımızı hem daha çok teşvik etmek hem de kolaylık sağlamak için iç hat bilet ücretlerinde indirime gittik. Yolcularımıza erkenden bayram hediyesi vermek istedik." Onur Air'in Adana ve Bodrum'a uçuşları 79 YTL, Erzurum, Samsun, Malatya ve Gaziantep uçuşları da 89 YTL'den başlıyor. 
     
     Atlasjet'te İstanbul-İzmir 79 YTL 

     Yaz sezonunun ardından fiyatlarında indirime giden diğer firmalardan Atlasjet İzmir, Adana ve Konya uçuşlarını 79 YTL'ye, Antalya ve Malatya uçuşlarını 89 YTL'ye, Ankara uçuşlarını da 99 YTL'ye gerçekleştiriyor. 
     7 haziran 2004'de iç hat uçuşlarına başlayan şirket, Türkiye'de İstanbul, Ankara, Antalya, İzmir, Bodrum, Dalaman, Adana, Trabzon, Malatya, Erzincan, Konya, Kars, Van, Siirt ve Kıbrıs'a sefer yapıyor. 
     
     En ucuz bilet Fly Air'de 

     Yaklaşık iki yıl önce iç hat seferlerine başlayan Fly Air de, eylül ayında başlattığı kampanya ile yolcularına indirimli fırsatlar sunuyor. 
     Fly Air ile İstanbul'dan İzmir'e gitmeyi tercih eden yolcuların ödeyecekleri bilet fiyatı 44 YTL'den başlarken, bu rakam Adana için 55 YTL seviyesinde. Fly Air Trabzon'a da 75 YTL'den başlayan fiyatlarla uçuyor. 
     Öte yandan İstanbul-Mardin seferlerine 20 eylülde başlayan ve 99 YTL'den bilet satan Fly Air, yoğun talep nedeniyle bu bölgeye olan sefer sayısını artırmaya hazırlanıyor. 
     Şirketten yapılan açıuklamada ayrıca her gün İstanbul-İzmir, İzmir-Ankara,Ankara-Trabzon ve haftada 3 gün Ankara-Adana seferlerinin uçuş ağına eklenmesinin planlandığı kaydedildi. 
     
</TEXT>
</DOC>
