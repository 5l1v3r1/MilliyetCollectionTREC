<DOC>
<DOCNO> 375157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur12.html </URL>
<DATE> 2005/09/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kırmızı ışıkta kanlı infaz 
</HEADLINE>
<TEXT>

     Özgür CEBE DHA 

      DİYARBAKIR'ın Ofis semtinde, 2 kardeş kendilerine ait otomobilin içinde silahlı saldırıya uğradı. Hastaneye kaldırılan kardeşlerden biri yolda hayatını kaybederken, diğerinin tedavisi sürüyor. Olaydan sonra kaçan saldırgan ise, polis ekiplerinin sıkı takibi sonucu silahıyla birlikte yakalandı. 
     Diyarbakır’ın İstasyon caddesinde bu akşam saat 19.40 sıralarında 23 yaşındaki Zeki Yalçın ile Mehmet Yalçın adlı kardeşler silahlı saldırıya uğradı. Yalçın kardeşler kendilerine ait otomobil ile kırmızı ışıkta beklerken aniden aracın yanına yaklaşan M.A.'nın silahlı saldırısına uğradılar. Kurşun yağmuruna tutulan otomobilde ağır yaralanan 2 kardeş 112 acil servis ambulansıyla Devlet Hastanesi'ne kaldırılırken, Zeki Yalçın yolda hayatını kaybetti. Mehmet Yalçın ise tedavi altına alındı. 
     Olaydan sonra kaçan katil zanlısı M.A., cinayet büro ve asayiş şubesine bağlı polis ekiplerinin sıkı takibi sonucunda Ofis semtinde olayda kullandığı suç aleti silahla birlikte kıskıvrak yakalandı. 
     Olayla ilgili soruşturma çok yönlü sürdürülürken, saldırının nedeni konusunda henüz net bir bilgi edinilemedi. 
     
</TEXT>
</DOC>
