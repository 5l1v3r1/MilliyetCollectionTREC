<DOC>
<DOCNO> 379801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/dunya/axdun02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kuşağın yükselişi 
</HEADLINE>
<TEXT>


Almanya Federal Meclisi'ne girmeyi başaran 5 Türk milletvekilinden Hüseyin Aydın 43, Ekin Deligöz 34, Sevim Dağdelen 30 yaşında. En yaşlı Türk milletvekili de 1943 doğumlu 

FRANKFURT Milliyet 


Almanya'da önceki gün erken genel seçimlere katılan 26 Türk adaydan 5'i milletvekili seçilmeyi başardı. Federal Meclis'teki Türk kökenlilerin sayısı böylece 2'den 5'e çıktı. 
Federal Milletvekili Ekin Deligöz Yeşiller üçüncü, Lale Akgün de SPD ikinci kez meclise girdi. Sol Parti'den adaylığını koyan Almanya Türk Toplumu Başkanı Hakkı Keskin ile aynı partiden Hüseyin Kenan Aydın ve Sevim Dağdelen de federal milletvekili seçildi. Akgün ve Deligöz, 2003'deki seçimlerde de Federal Meclis'e girmişti. 
Almanya'nın en tutucu eyaleti olan Bavyera'dan 3. kez seçilmeyi başaran Deligöz, "Bavyera'da bir inanç var, 'süpürge sapı bile olsa CSU'dan herkes seçilir' diye. Ben bu inancı yıktım" dedi. Deligöz, sonuçların, bu ülkedeki insanların Türkiye'nin AB üyeliğini sorun olarak görmediğini gösterdiğini de kaydetti. 

Doğum günü hediyesi 
Sosyal Demokrat Parti SPD Milletvekili Lale Akgün, Köln - Süd seçim bölgesinde doğrudan aday olarak rakibi CDU Milletvekili Prof. Rolf Bietmann'ı eledi. 17 Eylül akşamı ailesiyle doğum gününü kutlayan Akgün, 18 Eylül'de en güzel doğum günü hediyesini aldı. Yüzde 43.8 oyla tekrar milletvekili seçildi. Bild gazetesi, Köln ekinde Akgün'ün CDU'lu rakibi için "Lale, Bietmann'ı evine gönderdi" başlığını attı. 
Demokratik Sosyalizm Partisi PDS ve SPD'den ayrılanların kurduğu "Sol Parti - PDS" ittifakı, 3 Türk kökenli milletvekili çıkaran ilk ve tek parti oldu. Hakkı Keskin, "Sol Parti ilk seçim denemesinde 3'ü Türk kökenli 51 milletvekili çıkardı. Seçim kampanyasına çok kısa zamanda hazırlanmamıza rağmen mecliste Yeşiller'den güçlüyüz" dedi. 

Görevimiz muhalefet 
Hüseyin Aydın ile Sevim Dağdelen ise meclise girdiklerini öğrenince sevinç çığlıkları attılar. 
Emekten ve halktan yana ilkeli bir muhalefet yapacaklarını belirten Aydın, "Ufukta büyük koalisyon gözüküyor, bize düşen görev çok iyi muhalefet yapmak" dedi. 
Dağdelen de milletvekili seçilmesinden duyduğu mutluluğu, "Meclis'te yeni bir sol muhalefet rüzg rı estireceğiz. Asıl görev şimdi başlıyor" sözleriyle dile getirdi. 

KİM KİMDİR 

Ekin Deligöz 
Tokatlı yönetici 
1971 Tokat doğumlu. 1979'dan beri Almanya'da yaşayan Deligöz, 1998'de Yeşiller'den Meclis'e girdi. Konstanz Üniversitesi'nde İdari Bilimler Bölümü'nü bitiren ve 1989'da Yeşiller'den politikaya atılan Deligöz, evli ve bir çocuğu var. 

Hakkı Keskin 
Trabzonlu profesör 
1943 Maçka doğumlu. 1993 - 1997 arasında Hamburg Eyalet Parlamentosu'nda SPD milletvekilliği yaptı. 1982'den beri Hamburg Üniversitesi'nde profesör. Siyaset ve göçmen politikası dersi veriyor. 1995'ten beri Almanya Türk Toplumu'nun başkanlığını da yapan Keskin, evli ve 2 kızı var. 

Hüseyin Aydın 
Tuncelili sendikacı 
1962 Tunceli doğumlu. 1976'dan beri Almanya'da yaşıyor. 1991'de Dortmund'da Sosyal Akademi'yi bitiren Aydın, uzun yıllar IG Metall Sendikası'nda çalıştı. Aydın, evli ve bir çocuğu var. 

Sevim Dağdelen 
Erzincanlı hukukçu 
1975'te Duisburg'da doğdu. Ailesi Erzincanlı. Marburg Üniversitesi'nde hukuka başlayan Dağdelen, eğitimine Avustralya'da devam etti. Dağdelen'in adaylığını işçi örgütleri destekledi. 

Lale Akgün 
İstanbullu psikolog 
1953 İstanbul doğumlu. 1962'de Almanya'ya geldi. 1981'de Marburg Üniversitesi'nin psikoloji bölümünü bitirdi. 1982'de üye olduğu SPD'den 2002'de Federal Milletvekili olan Akgün, evli ve bir kızı var. 


</TEXT>
</DOC>
