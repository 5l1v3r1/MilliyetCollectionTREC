<DOC>
<DOCNO> 374517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur31.html </URL>
<DATE> 2005/08/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Banka soyguncusunu bankada bulunan asker yakaladı 
</HEADLINE>
<TEXT>

     Ankara’nın Gölbaşı İlçesi’nde Ziraat Bankası Şubesi’nden 3 bin 500 YTL’yi alarak kaçan soyguncuyu, bankada bulunan bir asker kovalamaca sonucu yakalayarak güvenlik güçlerine teslim etti. 
     AA muhabirinin aldığı bilgiye göre, Ziraat Bankası Şubesi’ne gelen bir kişi, müşteri gibi bankaya girerek işlem yaptırmak istedi. Zanlı daha sonra personelin çalıştığı kısma geçerek kasadan 3 bin 550 YTL’yi alarak kaçmaya başladı. 
     Kaçan hırsızın ardından bu sırada bankada bulunan ve Gölbaşı İlçe Jandarma Komutanlığı’nda vatani görevini yapan jandarma er Melih Dilben koşmaya başladı. 
     Dilben, paraları havaya atarak kaçmaya devam eden hırsızı Gölbaşı merkezde bulunan alt geçitte yakalayarak bankanın güvenlik görevlisi Mehmet Bozkurt’a teslim etti. Gölbaşı Emniyet Müdürlüğü ekipleri tarafından gözaltına alınan hırsızın üzerinden sahte kimlik çıktığı ve olayla ilgili soruşturmanın devam ettiği kaydedildi. 
     Yetkililer, olayda bankada gözlemci olarak bulunduğu tespit edilen diğer zanlının da yakalanması için çalışma başlatıldığını bildirdiler. 
     Bu arada, hırsızın kaçarken havaya attığı paralar, vatandaşlar tarafından toplanarak banka yetkililerine verildi. Yakalanan hırsızı dövmek isteyen vatandaşlara ise jandarma er Melih Dilben ve olay yerine gelen güvenlik güçleri engel oldu. 
     
</TEXT>
</DOC>
