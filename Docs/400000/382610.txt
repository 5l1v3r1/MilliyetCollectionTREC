<DOC>
<DOCNO> 382610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy24.html </URL>
<DATE> 2005/09/29/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Gül W.Times'taki makale çok çirkin, kasıtlı ve yalanlarla dolu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AK Parti iktidarı döneminde hukukun üstünlüğü, demokratikleşme ve şeffaflaşma ilkeleriyle Türkiye'de sessiz bir devrim gerçekleştiğini söyleyerek, Washington Times gazetesinde Türkiye ile ilgili çıkan makalenin tamamen yalanlarla dolu ve kasıtlı olduğunu söyledi. 
     Gül, Dışişleri Bakanlığı'nda düzenlediği basın toplantısında gazetecilerin gündemdeki konulara ilişkin sorularını yanıtladı. 
     Washington Times gazetesinde, ''Türkiye'nin İslamcı-faşist bir yapıya dönüştürüldüğü'' iddialarına yer veren makaleye ilişkin soru üzerine, bu makalenin ''çok çirkin, çok kasıtlı, yalanlarla dolu ve Türkiye'nin gerçekleriyle hiç alakası olmayan bir yazı'' olduğunu belirtti. 
     Bakan Gül, AK Parti iktidarının hukukun üstünlüğü, demokratikleşme ve şeffaflaşma ilkeleriyle Türkiye'de sessiz bir devrimi gerçekleştiren parti olduğunu söyleyerek, Başbakan Recep Tayyip Erdoğan'ın da bunun öncüsü olduğunu belirtti. ''Böyle bir ortamda böyle bir yazı çıkarsa bunun arkasında kasıt aramak gerekir'' diyen Gül, bildiği kadarıyla daha önce de aynı yönde çıkan bu yazıları ABD'de fanatik bir grubun organize ettiğini kaydetti. 
     Gül, bu tür faaliyetlerin Türkiye'deki bazı çıkar çevreleriyle de uzantılı olduğunu bildiklerini söyleyerek, bunları takip ettiklerini bildirdi. Bu tür yazılar bir ABD gazetesinde çıkınca maalesef birçok çevre tarafından ciddiye alındığını söyleyen Gül, bu yazıların bir yandan Türkiye-ABD dostluğu pekiştirilmeye çalışılırken, bu amacın aleyhine çalıştığını kaydetti. 
     Son dönemde ABD'den ardı ardına gelen önemli konukların hatırlatılması üzerine de Gül, Türkiye-ABD ilişkileri ve dostluğunun bu yazılardan farklı olduğunu ifade eden Bakan Gül, bu dostluğun aleyhine çalışan insanların çıkabileceğini, bu yazıyı da bu kişilerin bir parçası olarak gördüğünü bildirdi. 
     Gül, iki ülkenin gayet yakın ilişkiler içinde olduğunu söyleyerek, ''İki ülkenin hükümeti de birbirini gayet iyi anlamaktadır. İlişkilerimizi her alanda daha da geliştirmek için büyük gayretler içindeyiz'' dedi. 
     Son günlerde ABD'den çok üst düzey yetkililerin Türkiye'yi ziyaret etmeleri ve ilk ziyaretlerini Türkiye'ye yapıyor olmalarının ilişkilerin iyi yönde geliştiğini gösterdiğini ifade eden Gül, Washington Times'daki yazıya ilişkini şunları söyledi 
     ''Tabii ki hükümetimiz de tenkit edilebilir, bunların hepsini toleransla karşılama kabiliyetimiz de vardır. Ama eğer gerçeklere yüzde yüz aykırı, tamamen yalan, Türkiye'ye, partimize, Sayın Başbakan'a karşı bir şey olursa tepkimizi gösteririz.'' 
     
     SURİYE'DE REJİM DEĞİŞİKLİĞİ 
     ABD'li konukların Suriye'de rejim değişikliğine ilişkin Ankara'da nabız yokladığı yönündeki haberlerin hatırlatılmasına karşılık da Gül, ''Türkiye başka ülkelerin rejimleriyle ilgilenmez, her ülkenin rejimi kendisine aittir'' yanıtını verdi. Gül, Türkiye'nin tüm komşuları ve diğer ülkelerle ikili ilişkilerinin iyi olmasını istediğini belirterek, aynı zamanda bölgedeki tüm ülkelerde demokrasinin güçlenmesini, şeffaflığın yerleşmesini de arzu ettiklerini kaydetti. 
     Lübnan eski başbakanı Refik Hariri suikastini soruşturan komisyonun ortaya çıkaracağı sonuçların Türkiye'nin bu konudaki politikasını etkileyip etkilemeyeceğinin sorulması üzerine de Gül, bu komisyonda Türkiye'den de uzmanlar bulunduğunu, Komisyon'un görevini iyi yaptığını, ancak soruşturma bitmeden bir şey söyleyemeyeceğini bildirdi. 
     
</TEXT>
</DOC>
