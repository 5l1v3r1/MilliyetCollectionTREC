<DOC>
<DOCNO> 379410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun26.html </URL>
<DATE> 2005/09/18/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Papadolupos "Kıbrıs'ta herhangi bir çözüm yok" 
</HEADLINE>
<TEXT>

     Kıbrıs Rum kesimi lideri Tasos Papadopulos, Kıbrıs’taki herhangi bir çözümün BM Güvenlik Konseyi kararlarına ve Avrupa Birliği AB hukukuna uygun olması gerektiğini söyleyerek, başlatılacak muhtemel yeni bir görüşmeler sürecinde AB’nin daha aktif rol alması gerektiğini ileri sürdü. 
     Rum lider Papadopulos, BM Genel Kurulu’ndaki konuşması sonrasında BM binasında bir basın toplantısı düzenledi. 
     BM Genel Sekreteri Kofi Annan’ın Kıbrıs konusunda yeni bir görüşmeler süreci başlatmasını beklediğini ifade eden Papadopulos, yeni görüşmeler dizisinin bir önceki süreçtekinin aksine "dışarıdan dayatılan bir zaman kısıtlamasına" tabi olmasını istemediklerini, ancak "açık uçlu" olmasını da istemediklerini, bu sürenin görüşme sürecinin ihtiyaçları tarafından belirlenmesi gerektiğini kaydetti. 
     Zaman sınırlaması olarak daha önce Rum kesiminin AB’ye giriş tarihi olan 1 Mayıs 2004’ün ortaya çıktığını, şimdi de 3 ekimde Türkiye’nin AB müzakerelerinden söz edildiğini belirten Papadopulos, Kıbrıs’ta bir çözümün her zaman BM şemsiyesi altında olmasını istediklerini kaydetti. 
     Rum lider, Rum kesiminin AB üyesi olmasından dolayı şartların değiştiğini de ileri sürerek muhtemel yeni görüşmelerde AB’nin de aktif rol alması gerektiğini iddia etti. 
     Başlatılacak yeni görüşmelere BM’nin ve tarafların çok iyi hazırlanması gerektiğini söyleyen Papadopulos, "Tabii diplomaside çözüm garantisi olmaz ama, çözüm de erişilebilir olmalı. Yeni bir başarısızlık, başta Ada’daki toplumlar olmak üzere kimsenin çıkarına olmaz. Zaten Genel Sekreter de sonuçsuz kalacak bir girişim başlatmak istemiyor. Hazırlanmalıyız, hazırlıklar tamam olunca BM girişimi başlayabilir" dedi. 
     Kıbrıs’ta "işgal"in sona ermesi gerektiğini ileri süren Rum lider, çok küçük olduğu için Ada’da iki ayrı devletin kabul edilemez olduğunu ve bunun Kıbrıs halkının çıkarlarına ters olduğunu savundu. 
     Bir çözüme ulaşmak için öncelikle Kıbrıs’taki Türk askerlerinin hepsinin gitmesi gerektiğini savunan Papadopulos, daha önceki BM Planı’nda Türk askerinin Ada’dan 15 yıl içinde aşamalı olarak çekilmesinin ya da bu süreden önce Türkiye’nin AB üyesi olması durumunda derhal çekilmesinin öngörüldüğünü hatırlattı. 
     Rum lider Papadopulos, önemli olanın Ada’daki asker sayısı değil, bulunan askerin müdahale gücü olup olmaması olduğunu kaydetti. 
     
</TEXT>
</DOC>
