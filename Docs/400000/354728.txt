<DOC>
<DOCNO> 354728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko11.html </URL>
<DATE> 2005/06/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
''Rusya'nın yasağı nedeniyle peşi sıra iflaslar yaşanabilir'' 
</HEADLINE>
<TEXT>

     Mersin Yaş Sebze ve Meyve Komisyoncuları Derneği Başkanı Refik Canatan, Rusya'nın Türkiye'den yaş sebze- meyve ithalatına uyguladığı yasağın 10 gün içinde çözümlenememesi durumunda iflasların yaşanacağını, bunun da tarıma darbe vuracağını öne sürdü. 
     Canatan, Rusya'nın, 30 Mayıs tarihinden itibaren akdeniz sineği, ambalaj hatası ve kalitesizlik gerekçesiyle Türkiye'den yaş sebze ve meyve alımını durdurmasının yarattığı sıkıntının, her geçen gün bir çığ gibi büyüdüğünü söyledi. 
     Rusya'nın ''tamamen politik'' bir tavırla bu uygulamaya yöneldiğini savunan Canatan, ''çünkü söz konusu ihraç ürünlerinde akdeniz sineği bulunması mümkün değil. Bunların tamamı yatak olarak nitelendirdiğimiz mallardı. Akdeniz sineğinin yatak mallarda barınması mümkün değil'' dedi. 
     Rusya'nın, 2004 Kasım ayında Tarım ve Köyişleri Bakanlığı'ndan istediği sertifikaların ellerine ulaşmadığı yönündeki tepkisinde ise haklı olduğunu ifade eden Canatan, yaş sebze ve meyve açısından bu pazarın ihmal edilmemesi gerektiğini belirtirken, şunları kaydetti 
     ''Rusya'ya, geçen yılın ilk 5 ayında yaklaşık 114 bin 96 kilo yaş sebze ve meyve ihraç edilerek 64 milyon 476 bin 810 dolar döviz girdisi sağlandı. Bu yıl ise yaklaşık yüzde 76'lık artışla aynı dönemde 254 bin 407 kilogram ihracata karşılık, 120 milyon 36 bin 608 dolar elde edildi. 
     Büyük bir pazarın aniden kapanması, üretici, nakliyeci ve komisyoncuyu etkiledi. İhracatın durmasıyla elde kalan ürünün iç piyasada tüketilmesine imkan yok. Eğer önümüzdeki 10 günlük sürede çözüm bulunmazsa bu ürünün büyük bölümünün piyasada bir değeri kalmaz. Ardından da birbirinin peşi sıra iflaslar başlar. Yaşanacak iflasların ise haddi hesabı olmayacak derecede yüksek olur.'' 
     
     ÇÖZÜM BİLİNÇLENDİRME VE ORGANİK TARIM 

     Akdeniz sineğinin verdiği zararın, ciddi anlamda sağlık sorunlarına yol açmayacağını savunan Canatan, şöyle devam etti 
     ''Yaşanan sorunda, üreticilerin bilinçsizliği de etkenlerden biri olarak karşımıza çıkıyor. Oysa Akdeniz sineğinin mücadelesi ucuz ve kolay. Dernek olarak bu konuda çalışmalarımız var. Şayet bir girişim yapılmazsa 2- 3 yıl sonrasında, üreticilerimizin ürünleri büyük bir çoğunluğu ihraç edilemez duruma gelerek ellerinde kalacak. 
     Üreticilerin organik tarım konusunda eğitilmesi ve bilinçlendirilmesi gerekiyor. Bu görev her ne kadar bize düşüyorsa da asıl sorumluluk Tarım ve Köyişleri Bakanlığı ile ziraat odalarınındır. Gelecek için şimdiden önlemlerin alınması ve çalışmalara başlanması gerekiyor.'' 

     
</TEXT>
</DOC>
