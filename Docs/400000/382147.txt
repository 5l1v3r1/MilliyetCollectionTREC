<DOC>
<DOCNO> 382147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yasam/axyas01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Meryem kurtarılamadı 
</HEADLINE>
<TEXT>


Bir düğünde havaya ateş açan dedesinin silahından çıkan kurşunla başından ağır yaralanan 5 yaşındaki Meryem Bayraktar, hayata daha fazla tutunamadı 

ZAFER TOKUŞ DHA 

Sakarya Kaynarca'da, akrabalarının düğününde dedesinin silahından çıktığı belirlenen kurşunun ensesine isabet etmesi sonucu ağır yaralanan ve 2 gündür yoğun bakımda tutulan Meryem Bayraktar 5 kurtarılamadı. 
Kaynarca Ahmetler köyündeki olay, geçtiğimiz cumartesi günü, Bayraktar Ailesi'nin akrabası Ali Oyar adlı gencin düğününde meydana geldi. Düğün gecesi havanın serinlemesi üzerine Meryem, yeğeniyle düğünü babası Halil İbrahim Bayraktar'a ait otomobilde izlemeye başladı. Ancak halay çekilirken silahlar patladı. Otomobile dönen baba, kızını kanlar içinde buldu. 
Küçük Meryem hastaneye kaldırılırken, yapılan incelemede, kurşunun Meryem'in ensesine saplandığı anlaşıldı. 

Ameliyat edilemedi 
Adapazarı'ndaki Özel Bilge Hastanesi'ne kaldırılan ve mermi beyne girdiği için risk nedeniyle ameliyat edilemeyen küçük Meryem, 2 gün süren yaşam savaşını önceki gece yarısı kaybetti. Meryem'in yoğun bakım servisinde koma hali sürerken sürekli gözünden yaş geldiği belirtildi. 
Meryem'e isabet eden merminin, dedesi Osman Oyar'ın tabancasından çıktığı anlaşıldı. Tutuksuz yargılanmak üzere serbest bırakılan dede Oyar'ın, Meryem'in ölümü üzerine yeniden gözaltına alınacağı belirtildi. 


</TEXT>
</DOC>
