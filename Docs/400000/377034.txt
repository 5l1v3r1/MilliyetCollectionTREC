<DOC>
<DOCNO> 377034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko10.html </URL>
<DATE> 2005/09/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Merkez Bankası Kısa vadeli faizlerin düşme olasılığı sürüyor 
</HEADLINE>
<TEXT>

     Merkez Bankası, 2005 yılı enflasyonunun gözönüne alındığı dönemin sona erdiğini, bugün itibarıyla verilen her kararın, ''2006 yılına yönelik'' algılanması gerektiğini bildirdi. 
     Merkez Bankası tarafından yapılan''Ağustos ayı Enflasyonu ve Görünüm'' başlıklı açıklamada, Türkiye ekonomisinde yaşanan gelişmeler değerlendirildi. 
     AÇıklamaya göre, mali disiplinin sürdüğü, yapısal reformlarda yavaşlama olmadığı, petrol fiyatlarının bugünkü düzeyinin çok üzerine çıkmadığı ve büyük bir dışsal şoka maruz kalınmadığı ana senaryo çerçevesinde, yıllık enflasyonun son çeyrekten itibaren düşüşe geçerek yıl sonunu hedefler dahilinde tamamlayacağı düşünüldü. 
     
     TEMKİNLİ OLMAYI GEREKTİREN KONULAR 
     Son iki ay içinde Merkez Bankası'nı 2006 yılı enflasyonu konusunda temkinli olmaya sevkeden başlıca faktörlerin, ''hizmet enflasyonundaki katılık, talep göstergelerindeki belirsizlik, hızlı kredi genişlemesi ve petrol fiyatlarının ikincil etkilerine'' ilişkin kaygılar olduğu belirtilen açıklamada, şöyle denildi 
     ''Açıklanan son veriler, toplam talepteki artışın kontrollü gerçekleşeceğine işaret etmekte, diğer konulardaki gelişmeler ise dikkatle takip edilmektedir. 
     Bugünkü bilgiler ışığında, önümüzdeki dönemde kısa vadeli faizlerin aşağı yönlü olma olasılığı devam etmektedir. Kuşkusuz, enflasyonun gelecekte alacağı değere ilişkin açıklanacak her türlü yeni veri ve gerçekleşecek her türlü risk, geleceğe yönelik bu duruşun tekrar gözden geçirilmesine neden olacaktır." 
     
</TEXT>
</DOC>
