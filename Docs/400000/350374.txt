<DOC>
<DOCNO> 350374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy17.html </URL>
<DATE> 2005/06/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Norveç Büyükelçiliği'nden kadın kuruluşlarına Paranızı keseriz 
</HEADLINE>
<TEXT>

     Norveç Büyükelçiliği, TCK’yı tanıtım kampanyası çerçevesinde Türk Kadın Platformu’nun billboardlarda astığı posterlerde büyükelçiliğinin adı yazılmasına tepki gösterdi. 
     Büyükelçilik, kadın örgütlerinden Uçan Süpürge’ye gönderdiği mektupta "Sözleşme ihlali olursa tahsis edilen kaynakları geri çekeriz ve geri ödenmesini talep ederiz" dedi. 
     Uçan Süpürge’ye Norveç Büyükelçiliği Mazlahatgüzarı Torlciv Opland imzası ile gönderilen mektupta örgütün TCK ile ilgili tanıtma kampanyasına katkı sağlayan Norveç Dışişleri Bakanlığı’nın demokratik süreci, kadın-erkek eşitliği ve eşit hakları teşvik eden önlemleri desteklediği belirtilerek şöyle denildi 
     "Norveç yetkilileri, hiç bir koşulda Türkiye’de siyasi faaliyetlerin sponsorluğunu yapmaz. Dağıtılan ve yayınlanan kampanya posterlerinin bu politika doğrultusunda olmadığı açıktır. Bu nedenle Norveç Büyükelçiliği ve Dışişleri Bakanlığı’ndan sözedilen posterlerin kamusal alandan geri çekilmesi ve yok edilmesi veya Norveç Büyükelçiliği ve Dışişleri Bakanlığı’nın adlarını içeren metninin posterlerden çıkarılmasını talep ediyoruz." Gelecekteki başka kampanyalarda büyükelçilik veya bakanlığın adlarının geçmemesi gerektiğine dikkat çekilen mektupta, örgütten gelebilecek yeni proje önerilerinin, bu talebin ne ölçüde karşılandığına göre değerlendireceği uyarısına da yer verildi. 
     Mektubunun son bölümünde "Bakanlık, bir sözleşme ihlalinin olup olmadığını da inceleyecek ve olursa tahis edilen kaynakları geri çekecek ve geri ödenmesini talep edecek" denildi. 
     
</TEXT>
</DOC>
