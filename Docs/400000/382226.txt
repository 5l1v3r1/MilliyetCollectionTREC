<DOC>
<DOCNO> 382226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko17.html </URL>
<DATE> 2005/09/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Özelleştirilen şirketlerde kapsamdışı personelin durumu açıklık kazandı 
</HEADLINE>
<TEXT>

     Özelleştirme programında bulunan kuruluşlarda, nakil hakkı tanınmış ''kapsam dışı'' kadro ve pozisyonlarda görev yapan personelin, aynı kadro ve pozisyonlarda görev yapmaya devam etmeleri halinde, nakil hakkı saklı kalacak. 
     4046 Sayılı Kanun çerçevesinde Nakledilecek Personel Hakkında Tebliğde Değişiklik Yapılmasına Dair Tebliğ, Resmi Gazete'nin bugünkü sayısında yayımlandı. 
     Tebliğe eklenen geçici maddeye göre, 4046 sayılı Kanun'un 22. maddesinde 98 sayılı kanunla yapılan değişikliğin yürürlüğe girdiği tarihten önce, özelleştirme programında bulunan kuruluşlarda nakil hakkı tanınmış ''kapsam dışı'' kadro ve pozisyonlarda görev yapan iş kanunlarına tabi personelin, aynı kadro veya pozisyonlarda görev yapmaya devam etmeleri halinde, nakil hakları saklı olacak. 
     Öte yandan tebliğde belirtilen kapsamdışı personel tanımı, ''2821 sayılı Sendikalar Kanunu'nun 21. maddesi gereğince sendikaya üye olamama sebebiyle zorunlu kapsamdışı kalan personel ile örgütlenme ve toplu iş sözleşmesinden yararlanma hakları yönünden herhangi bir kanuni sınırlama bulunmayan, sendika üyesi olabilen ancak toplu iş sözleşmesinin taraflarınca kapsam dışında tutulan'' personeli kapsıyor. 
     
</TEXT>
</DOC>
