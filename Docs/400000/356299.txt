<DOC>
<DOCNO> 356299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo23.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş, Ali Tandoğan ve Kürşat ile resmi sözleşme imzaladı... 
</HEADLINE>
<TEXT>

     Beşiktaş, yeni transferleri Ali Tandoğan ve Kürşat Duymuş ile resmi sözleşme imzaladı. 
     BJK Nevzat Demir Tesisleri'nde gerçekleştirilen imza törenlerinde Ali Tandoğan, siyah-beyazlı kulüple 1 yılı opsiyonlu 3 yıllık, Kürşat Duymuş da 2 yıllık sözleşme imzaladı. 
     İmza törenlerinde Beşiktaş Kulübü Asbaşkanı ve Futbol Şube Sorumlusu Kıvanç Oktay ve yönetici Fikret Ercan da hazır bulundu. 
     İki futbolcu da imza törenlerinin ardından formalarını ellerinde tutarak basın mensuplarına poz verdi Kıvanç Oktay, yaptıkları yerli transferlerin hepsinin Rıza Çalımbay'ın geldiği ilk günden itibaren talep ettiği oyuncular olduklarını ifade ederek, ''Ali Tandoğan bu transferden 300.000 YTL garanti para ve maç başına 17.500 YTL alacak. İnşallah Beşiktaş'ta çok faydalı olacak bir oyuncu'' diye konuştu. 
     Oktay, Kürşat'ın da Rıza Çalımbay'ın kendileriyle görüşmeleri sırasında ilk söylediği oyunculardan birisi olduğunu ifade ederek, ''Kürşat'ı da 2 yıllığına, 300.000 YTL garanti ve 17.500 YTL maç başına ücretle Beşiktaş'a bağladık. İnşallah burada daha uzun yıllar sözleşme yenileyerek devam eder. Kendisine hocanın inandığı güvendiği kadar biz de inanıyor ve güveniyoruz'' şeklinde konuştu. 
     
     ALİ TANDOĞAN'IN GÖRÜŞLERİ 
     Ali Tandoğan ise büyük bir camiaya geldiğini düşündüğünü ifade ederek, ''Futbola sanki yeniden başladım. Denizlispor'da ikinci ligde şampiyonluk yaşamıştım. Çok zaman geçti. Buraya şampiyonluk yaşamaya ve UEFA Kupası'nı almaya geldiğimi düşünüyorum. Beşiktaş için hayırlısı ne ise o olsun'' diye konuştu. 
     Yıllardır Beşiktaş'ta oynamak istediğini, siyah-beyazlı ekibin hayallerindeki ekip olduğunu anlatan Tandoğan, ''Taraftarına aşık olduğum bir takımdı. Maddi anlamda çok fazla bir şey düşünmedim. Amacım, sadece burada şampiyonluk yaşamaktı. Bunu da inşallah bu sene yaşayacağız'' şeklinde konuştu. 
     
     KÜRŞAT DUYMUŞ'UN GÖRÜŞLERİ 
     Beklentileri yüksek büyük bir camiaya geldiğini kaydeden Kürşat, ''Amacım, Beşiktaş'ın formasını yıllarca giyip, futbolu bıraktıktan sonra da Beşiktaşlı Kürşat olarak anılmak için iyi mücadele etmem, iyi oynamam gerekiyor'' dedi. 
     Yönetici Fikret Ercan ise Beşiktaş'ın her zaman yerli transferlerde en iyisini ve düzgününü yaptığını belirterek, ''İnşallah dış transferde de Carew'in yerine iyi bir forvet ve orta alana iyi bir isim alacağız. Bunlar da gerçekleşirse, daha iyi olacağız. Seneye çok iddialı bir şekilde lige soyunacağımıza inanıyorum'' şeklinde konuştu. 
     
</TEXT>
</DOC>
