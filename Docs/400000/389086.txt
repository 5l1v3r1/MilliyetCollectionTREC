<DOC>
<DOCNO> 389086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonyas06.html </URL>
<DATE> 2005/10/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Türkiye'nin ilk DÖRTLÜ kalp ameliyatı yapıldı 
</HEADLINE>
<TEXT>

     Türkiye'nin ilk dörtlü kalp ameliyatı, Antalya'da özel bir kalp merkezinde yapıldı. 
     Ameliyatla, 2 çocuk annesi 37 yaşındaki Sevgi Eyilikeder, yeniden hayata döndürüldü. 
     Antalya Atatürk Devlet Hastanesi'nden çift kapak hastalığı tanısıyla önceki gün Özel An-Deva Hastanesi Kalp Merkezi'ne sevk edilen ve hayati tehlikesi bulunan ev hanımı Sevgi Eyilikeder, Kalp ve Damar Cerrahisi Uzmanı Op. Dr. Afşin Yaveri başkanlığında, cerrah Dr. Altay Tandoğan ve anestezi uzmanı Dr. Abit Demircan tarafından dörtlü kalp ameliyatı KONDO yöntemiyle ameliyat edildi. 
     Ameliyatın ardından, Eyilikeder'in doğuştan bozuk olduğu bildirilen kalp ritmi düzeldi ve kapakçıları yeniden açıldı. 
     Op. Dr. Afşin Yaveri, AA muhabirine yaptığı açıklamada, ameliyatın 6 saat sürdüğünü belirtti. 
     Riskli bir kalp ameliyatını başarıyla gerçekleştirdiklerini ifade eden Yaveri, şöyle konuştu 
     ''Türkiye'de bir ilki gerçekleştirdik. Operasyona başladığımızda kalp çıkışındaki aort damarının ve kalp kapağının ileri derecede dar olduğunu gördük. Ameliyat ile kalp içi kapağı değiştirdik. Üretilen en küçük 19 no aort kapağı bile damara sığmadı. Onun için hastaya KONDO ameliyatı yapıldı. Operasyon sırasında çıkış damarları da değiştirildi. Bentall ameliyatı ile de mitral kapağını kalp içi kapağı değiştirdik. Sağ koronere by-pass yapıldı. Yani Türkiye'de bir ilk olan 4 ayrı kalp ameliyatını aynı anda başarıyla gerçekleştirdik. 
     Hastamızın 1988 yılından bu yana kalp şikayeti varmış. Bugüne kadar kalp ameliyatı gerçekleştirilmesi gereken bir hasta. Ayrıca, kalp hastalığına rağmen 2 çocuk sahibi olmuş. Bu, kalbin yorgunluğunu daha da artıran bir durum. Ancak geç de olsa ameliyatla tıkanan kalp damarı ve çalışmayan kalp kapakçıkları yeniden çalışır hale geldi. Son derece sağlıklı. Birkaç gün içinde taburcu edebiliriz.'' 
     
     ''YENİDEN HAYATA DÖNMENİN MUTLULUĞUNU YAŞIYORUM'' 
     Hayata yeniden döndüğünü söyleyen ve kendisini ameliyat eden doktorlara teşekkür eden Sevgi Eyilikeder ise şunları kaydetti 
     ''21 yıldır bu rahatsızlıktan şikayetçiydim. 21 yıl boyunca ilaç tedavisi gördüm. Bu hastalık bende romatizma ile başlamıştı. Gün geçtikçe romatizma ile kalbe vuran şikayetlerim arttı. Akdeniz Üniversitesi Tıp Fakültesi Hastanesi'ne kalp rahatsızlığı tanısıyla yatmıştım, ama derdime çare bulamamıştım. Kalp hastası iken 2 çocuğuma hamile kaldım. Bugün ise şükür kendimi çok iyi hissediyorum. Beklemediğimin ötesinde iyiyim. Hayata küstüğüm bir anda yeniden yaşama dönmenin mutluluğunu yaşıyorum.'' Sevgi Eyilikeder'in eşi Halis Eyilikeder de eşinin rahatsızlığına uzun süredir çare aradıklarını söyledi. 
     Bir otelde tekniker olarak çalıştığını ve sigortalı olduğunu belirten Halis Eyilikeder, ''Allah eşimi 17 ve 15 yaşındaki iki kızıma bağışladı'' dedi. 
     
</TEXT>
</DOC>
