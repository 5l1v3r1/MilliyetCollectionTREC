<DOC>
<DOCNO> 372367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/aspo.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas'a yakın takip 
</HEADLINE>
<TEXT>


Galatasaray'ın Hırvat yıldızı, sözleşmesini garanti para üzerinden yapınca gözle görülür bir düşüş içine girdi. Özel hayatıyla ilgili iddialarla da gündeme gelen Tomas markaja alındı 

HALİL ÖZER 


Sezona fırtına gibi başlayan Galatasaray'da, geçen yılın flaş ismi Tomas etkisiz futboluyla gündeme damgasını vurdu. 
Ligin ilk üç haftasında beklenen performansından uzak kalan ve takımının sıkıntılı anlar yaşamasına neden olan Hırvat yıldız, yöneticiler tarafından yakın takibe alındı. 
Sarı - Kırmızılılar, geçen sezonu mumla aratan yıldız futbolcunun sıkıntısının ne olduğunu çözebilmek için araştırmalara başladı. 
Yönetime yakın çevreler, Tomas'ın performansının etkilenmesindeki en önemli olayın yeni sözleşmesi olduğunu iddia ettiler. Tomas, geçen sezon maç başına anlaşmalarla birlikte toplam 900 bin dolar alırken, bu sezon öncesinde 1 milyon 200 bin dolar garanti para karşılığında imza atmıştı. Hırvat yıldız, yönetimde, sakatlansa bile parasının tamamanı alacağını bildiği için eskisi gibi özveriyle mücadele etmediği şüphesini uyardı. Ayrıca özel hayatı ve ilişkileriyle de gündeme damgasını vuran Tomas'ın, adım adım takip edilmesi kararlaştırıldı. 

Önce Gerets 
Sarı - Kırmızılılar'da bu sorunu çözebilmek için öncelikle Eric Gerets'in girişimlerde bulunacağı öğrenildi. Belçikalı hocanın da sonuç alamaması durumunda yönetimin Tomas ile görüşüp, tecrübeli futbolcuyu sert bir şekilde uyaracağı bildirildi. 
Galatasaray yönetimi geçtiğimiz sezonda yaşanan bireysel sorunların tekrarlanmaması için şimdiden kolları sıvayacak ve disiplin konusunda kimseye taviz vermeyecek. 

Güzel ve çirkin 

BOZHAN MEMİŞ 

Ligin ilk üç haftasında fire vermeyen Galatasaray'ın dünkü çalışması sırasında idman sahasındaki tribünü tamamen dolduran taraftarlar Florya'da bayram havası estirdi. Sarı - Kırmızılılar, sık sık slogan atıp, futbolcuları alkış yağmuruna tuttular. 
Gözünü cuma günkü Gaziantepspor maçına çeviren takımda ise yarım sahada üç ekip halinde yapılan çift kalede gergin anlar yaşandı. Altan, Song'un sert müdahalesiyle yerde kalıp, bir süre tedavi gördü. Gerets'in daha sakin olması için uyarması üzerine Kamerunlu yıldız arkadaşından özür diledi. Altan, bir süre sonra da Orhan ile çıktığı hava topunun ardından yine bir sakatlık geçirdi. 
Antrenmana önceki akşam dünya evine giren Ümit Karan da katılırken, tedavileri süren Necati, Ayhan ise takımdan ayrı çalıştı. İdman sonunda Hakan Şükür, kızları Buse ve Zeynepsude ile bir süre şakalaştı. 

Kastamonu'nun gözdesi Arif 

Galatasaray ile yollarını ayırdıktan sonra boşta kalan Arif Erdem için 3. Lig 4. Grup takımlarından Kastamonuspor devreye girdi. Başkan Zekeriya Gündoğdu, yakından tanıdığını iddia ettiği tecrübeli futbolcuyu ikna etmeye çalışıyor. Gündoğdu, "Bu transferin tüm mali yükümlülüğünü bizim forma reklamı sponsorumuz olan Turgut Çakır üstlendi. Biz Arif'e iyi bir teklif yaptık. Kendisi düşünmek için süre istedi. Kendisinden haber bekliyoruz" dedi. 
İstanbul'da bulunan Kastamonulular Dayanışma Derneği Genel Başkanı Şaban Yüksel ve Yönetim Kurulu Üyesi Latif Sakız, Arif'i takıma kazandırmak istediklerini açıkladılar. 


</TEXT>
</DOC>
