<DOC>
<DOCNO> 387095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun11.html </URL>
<DATE> 2005/10/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere, olası kuş gribi salgınına karşı 'acil eylem planı' hazırladı 
</HEADLINE>
<TEXT>

     İngiltere'de hükümetin, olası bir kuş gribi salgınında uygulanacak ''acil eylem planı'' hazırladığı bildirildi. 
     Bu çerçevede okullar kapatılabileceği, spor karşılaşmalarının iptal edilebileceği, olası paniğe karşı polisin kullanılması gibi önlemlerin alınacağı belirtildi. 
     Independent on Sunday gazetesinin haberinde, acil eylem planı dahilinde 2.5 milyon doz aşı satın alınmasının söz konusu olduğu ve aşının öncelikle salgınla mücadelede görev alacak sağlık personeline uygulanmasının düşünüldüğü kaydedildi. 
     Bu arada, her mahallede hekimlere, hastalıkla mücadele konusunda broşürler gönderileceği ve bunların her eve ulaştırılmasının sağlanacağına dikkat çekilen haberde, Romanya'da da kuş gribi görüldüğünün doğrulanmasının ardından planın hızlandırıldığı belirtildi. 
     İngiltere'de Sağlık Bakanlığı uzmanlarının, olası bir salgında 700 bin kişinin ölmesinden endişe ettiklerine işaret edilen haberde, hükümetin, salgının İngiltere'ye ulaşması halinde sistemin çökmesinden korktuğu da kaydedildi. 
     
</TEXT>
</DOC>
