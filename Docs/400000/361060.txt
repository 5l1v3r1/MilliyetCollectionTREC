<DOC>
<DOCNO> 361060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy06.html </URL>
<DATE> 2005/07/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bakan Akdağ'dan hastaneye ani ziyaret... 
</HEADLINE>
<TEXT>

     Sağlık Bakanı Recep Akdağ, Bolu’nun Gerede İlçesi’nde bulunan devlet hastanesini ziyaret ederek hastalarla görüştü, hastanenin ek bina inşaatında incelemelerde bulundu. 
     Sabah saatlerinde Gerede’de bulunan devlet hastanesini ziyaret eden Akdağ, hastanede tedavi gören ve muayene olmak için polikliniklerin önünde bekleyen hastalarla görüşerek, sorunlarını dinledi. 
     Hasta ziyaretleri sırasında, aynı serviste tedavi gören Mevlüt ve eşi Safiye Çelik ile bir süre sohbet eden Akdağ, "Ne güzel, hastalıkta bile birbirinizden ayrılmamışsınız, sizler çok şanslı hastalarsınız" dedi. 
     Bakan Akdağ, servisleri ziyaretinin ardından, devlet hastanesinin yanında bulunan ek bina inşaatında incelemelerde bulunarak, inşaat hakkında bilgi aldı. 
     
     "12 BİN SAĞLIK PERSONELİ ALINDI" 
     Bakan Akdağ, hastaneden ayrılırken önüne çıkan bir gencin "1996 yılında sağlık meslek lisesinden mezun olduğunu, 9 yıldır iş bulamadığını, puanının yeterli olmasına rağmen işe yerleştirilmediğini" belirtmesi üzerine, şöyle konuştu 
     "Türkiye’de her lise mezunu işe yerleştirilecek diye bir şey yok. 
     Bu konuda yanlış bilgilere sahipsiniz. Bizim hükümetimiz döneminde Sağlık Bakanlığı’na 12 bin sağlık çalışanı alındı. Sizin dediğiniz gibi olsaydı, yılda işe alınan insan sayısı 50-60’ı geçmezdi." 
     
     KARADENİZ’DE ÇERNOBİLİN ETKİLERİ 
     Sağlık Bakanı Akdağ, AA muhabirinin "Karadeniz Bölgesi’nde Çernobil olayından kaynaklanan ölümlerle ilgili araştırma yapılıp yapılmayacağı" sorusu üzerine, şunları kaydetti 
     "Bildiğiniz gibi Türkiye’de yaşanan ölümlerin büyük bölümü sigaradan kaynaklanıyor. Başta Karadeniz Bölgesi olmak üzere Türkiye genelinde bu konuyla ilgili bir araştırma başlatacağız. Bunun altyapısı hazır. Çalışma, önümüzdeki günlerde başlayacak. Bu araştırmayı yapmadan ölümlerin nedeni konusunda bir şey söylemek doğru olmaz. Bu konu kamuoyunda çok konuşuldu. Biz de en kısa sürede halkımızı bu konuda bilgilendirmek istiyoruz." 
     
</TEXT>
</DOC>
