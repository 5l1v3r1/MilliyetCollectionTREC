<DOC>
<DOCNO> 389983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/dunya/axdun01.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran İsrail haritadan silinmeli 
</HEADLINE>
<TEXT>


İran Cumhurbaşkanı Ahmedinecad, Filistin'in İsrail'i yok edeceğini öne sürdü 

DIŞ HABERLER SERVİSİ 


İran'ın aşırı muhafazak r Cumhurbaşkanı Mahmud Ahmedinecad, İsrail'in "haritadan silinmesi" için açık çağrı yaptı. Tahran'daki "Siyonizmin Olmadığı Bir Dünya" konulu konferansta konuşan Ahmedinecad, "Siyonist rejim, dünyayı ezen güç tarafından İslam dünyasına karşı bir koz olarak kurulmuştur" dedi. Filistin sorununa değinen İran Cumhurbaşkanı, "İşgal altındaki topraklarda meydana gelen çatışmalar kaderimizi belirleyecek savaşın bir parçasıdır. Yüzyıllar boyu süren bu savaşın nasıl sonuçlanacağı Filistin topraklarında belli olacak" diye konuştu. 
Filistin'in yeni dalga saldırılarının İsrail'i yok edip haritadan sileceğini iddia eden Ahmedinecad, İsrail'i tanıyan veya bu ülkeyle ilişkilerini normalleştirenleri de kınadı. İsrail'i tanıyanların, İslam dünyasının hiddetinin ateşinde yanacağını söyleyen Ahmedinecad, Siyonist rejimi kabul etmenin, İslam dünyasının yenilgiye uğradığı anlamına geldiğini iddia etti. Ahmedinecad, İran İslam Devrimi'nin lideri Ayetullah Humeyni'nin sözlerini tekrarlayarak, "İmam'ın dediği gibi, İsrail haritadan silinmeli" ifadesini kullandı. 

'İran BM'den atılsın' 
Ahmedinecad'ın sözlerine başta ABD, İsrail, Fransa olmak üzere birçok ülke tepki gösterdi. Fransa Dışişleri Bakanı Philippe Douste-Blazy, İran Büyükelçisi'ni Bakanlığa çağıracaklarını duyururken, "Eğer bu, gerçekten söylendiyse bunu kabul edemeyiz. Bu açıklamayı şiddetle kınıyorum" dedi. İsrail Başbakan Yardımcısı Şimon Peres, İran'ın BM'den çıkarılması çağrısında bulundu. Ahmedinecad'ın sözlerine sert tepki gösteren ABD, bu sözlerin Tahran'ın nükleer silah elde etme konusundaki endişelerinin haklılığını ispat ettiğini savundu. İspanya Dışişleri Bakanı Miguel Angel Moratinos da, "Bu açıklamayı en sert şekilde reddettiğini ve İran Büyükelçisi'yle acilen bir araya gelmeyi istediğini" bildirdi. 


</TEXT>
</DOC>
