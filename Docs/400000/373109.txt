<DOC>
<DOCNO> 373109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy07.html </URL>
<DATE> 2005/08/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Deniz Kuvvetleri'nde Vangelis müziği eşliğinde devir teslim 
</HEADLINE>
<TEXT>

     Deniz Kuvvetleri Komutanı Oramiral Özden Örnek, görev devir teslim töreninde yaptığı konuşmada "Türkiye Cumhuriyeti’nin bahtı ve yolu her zaman açık olsun. 
     Zaman ’ne mutlu ki Türküm’ demek zamanıdır" uyarısında bulundu. Yeni komutan Oramiral Yener Karahanoğlu ise ulus devlet ve ünite yapı ile Anayasa’nın temel niteliklerinin değiştirilemez ve vazgeçilemez olduğuna vurgu yaptı. 
     Oramiral Örnek'in konuşması sırasında eşi Sevil Örnek ile oğlu Tolga Örnek'in duygulanarak, gözyaşlarını tutamadıkları görüldü. 
     Oramiral Özden Örnek Deniz Kuvvetleri Komutanlığı görevini düzenlenen törenle Oramiral Yener Karahanoğlu’na devretti. Törene, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Milli Savunma Bakanı Vecdi Gönül, Dışişleri Bakanı Abdullah Gül ve Kuvvet Komutanları katıldı. 
     Oramial Örnek, 1962’de Deniz Kuvvetlerine katıldığını anımsatarak, o dönemde mütevazi denilebilecek gemilerin bulunduğunu ve donanmanın "başkalarının ürettikleri taktikleri kullanan bir yapısı olduğunu" dile getirdi. 
     Aradan geçen süre içinde Türk Donanması’nın geliştiğine işaret eden Örnek ancak, "Ulu Önder’in denizciliği Türkün milli hedefi haline getirilmesi idealinden uzağız" dedi. 
     Örnek, ağır doğa koşullarında görev yapan Bahriyeliler’in Ulusun gururu olduğuna değinerek, "Onlar aynı zamanda Türk Cumhuriyeti’nin ve Anayasası’nın yılmaz bekçileri oldular. Sadece askeri görevlerini yapmakla kalmadılar, laik fikirleri ve Atatürk devrim ve ilkelerine bağlı davranışlarıyla her zaman örnek bir vatandaş olduklarını tüm topluma kabul ettirdiler" diye konuştu. 
     Örnek, "Bir Bahriyeli olarak son sözlerimde asker sivil, tüm denizcilere uygun rüzgarlar ve sakin denizler diliyorum. 
     Türkiye Cumhuriyeti’nin bahtı ve yolu her zaman açık olsun. 
     Zaman ’ne mutlu ki Türküm’ demek zamanıdır" uyarısında bulundu. 
     
     ÜNİTER VE ULUS DEVLET VURGUSU 

     Oramiral Karahanoğlu, törende yaptığı konuşmada "Türkiye Cumhuriyeti üzerinde oynanan bitmek tükenmez oyunların dün olduğu gibi bgün de devam etmesi bu sorrumluluğumu daha da artırmaktadır" dedi. Karahanoğlu sözlerini şöyle sürdürdü 
     "Bu şartlarda değiştirilemez ve vazgeçilemiz niteliği bulunan üç görevimiz, Yüce Atatürk’ün mimarı olduğu Türkiye Cumhuriyeti Devleti’nin ülkesi ve milletiyle bölünmez bütünlüğüne, üniter ve Ulus devlet yapısına ve Cumhuriyetimizin Anayasa ile belirlenmiş temel niteliklerine yönelik her türlü tehdide karşı koymak ve bu nosyona sahip personeli yetiştirmeye devam etmek olacaktır." 
     
     VANGELİS EŞLİĞİNDE DEVİR TESLİM 

     Devir teslim töreninde, Kristof Kolomb’un Amerika kıtasını keşfini anlatan denizcilik filmi "1492"nin Vangelis Papatanasyu tarafından bestelenen müziği çalındı. 
     
</TEXT>
</DOC>
