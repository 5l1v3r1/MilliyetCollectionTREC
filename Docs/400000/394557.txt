<DOC>
<DOCNO> 394557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy22.html </URL>
<DATE> 2005/11/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arınç Başı açık olan bayanlarla sorunum yok, saygı duyuyorum 
</HEADLINE>
<TEXT>

     TBMM Başkanı Bülent Arınç, ''laikliği kabul eden bir ülkede yasama organının, Kuran'ı, Tevrat'ı, İncil'i esas alarak kural koyamayacağını, düzenleme yapamayacağını'' ifade ederek, ''Başını örten insanların 'devlete, Cumhuriyete, rejime, Atatürk ilkelerine karşıyım' diye düşündüğüne inanmıyorum'' dedi. 
     Arınç, TBMM Sabit Osman Avcı Eğitim Tesisi'nde basınla düzenlediği sohbet toplantısında, başörtüsünün Türkiye'nin geleneksel kıyafeti olduğunu, ''annelerin, nenelerin, bacıların'' başlarını bu şekilde örttüklerini belirtti. Arınç, bunun ''yakın ya da uzak bir tehlike de olmadığını'' söyledi. 
     Başını örtmek isteyene şu veya bu şekilde ne kadar saygı gösteriliyorsa, başını açık tutmak isteyene de aynı saygının gösterilmesi gerektiğine işaret eden Arınç, şunları kaydetti 
     ''Bu, laikliğin ve demokrasinin bir gereğidir. Başı açık olan bayanlarla hiç bir sorunum yok, kendilerine büyük bir saygı duyuyorum. Ama onlar gibi, başını şu veya bu şekilde örtmek isteyen vatandaşlara '5. sınıf vatandaşlar veya karga' gibi benzetmelerle gitmek en azından onları rencide etmek demektir, onları yanlış bulmak demektir. Eskiden beri Anayasa Mahkemesi'nin kararlarında şu tartışılıyor Bu şekilde baş örtme baş, boyun ve saçları içine alma şeklinde örtmedir. Bu dini sebeple yapılabilir. Ama aynı şekilde bağlanırsa bu türban denen bir model haline gelirse, bu siyasi simge olur diye düşünüyorlar.'' TBMM Başkanı Arınç, Anayasa Mahkemesi'nin, 1987'de 'dini inanç sebebiyle başörtüsü örtmek serbesttir' maddesini iptal ettiğini anımsatarak, mahkemenin bu kararında haklı olduğunu kaydetti. 
     
     ''DİNİ AMAÇLARLA KURAL KOYAMAZ'' 
     ''Çünkü laik bir ülkenin kanun koyucusu, dini amaçlarla kural koyamaz'' diyen Arınç, sözlerini şöyle tamamladı 
     ''Türkiye Cumhuriyeti laik, demokratik, sosyal bir hukuk devletidir. Laikliği kabul eden bir ülkede yasama organı, Kuran'ı, Tevrat'ı, İncil'i esas alarak kural koyamaz, düzenleme yapamaz. Anayasa Mahkemesi, bu konuda verdiği kararında yerden göğe kadar haklıdır. 
     Bir bayan modadan, geleneklerinden, inancından dolayı başını örtmüş olabilir. Biz, 'bunu neden yaptın ' diye sormak durumunda değiliz. Ancak bir siyasi simge söz konusu olmuşsa, Türkiye bu konuda bir hassasiyet yaşıyorsa o zaman büyüklerimizden şunu beklemek hakkımız değil mi 
     Şu veya bu sebeple başını örtmek isteyen birisine siz ne tavsiye ediyorsunuz, nasıl bir model öngörüyorsunuz Mesela stilistleriniz olsa da bir baş örtme modeli koysalar, 'Bu siyasi simge değildir, başı örtebilecek bir örtme biçimidir' deseniz... 'Bir tane de yapmasanız iyi olur, 4-5 tane olursa... Seçenek getirmek lazım.' Bunu da tescilleseniz, TSE olmasa bile mesela YÖK, 5 tane başörtüsü modeli... 'Bunlar siyasi simge değildir, bu şekilde başınızı örtebilirsiniz' dese iyi bir iş yapmış olur. Öncelikle bu iyi bir aşama olur. 
     Ben başını örten insanların, 'devlete karşıyım' diye bir düşünce taşıdıklarına inanmıyorum. 'Cumhuriyete, rejime, Atatürk ilkelerine karşıyım' diye düşündüğüne inanmıyorum. 80 yıl geçtikten sonra Türkiye'de hiç bir vatan evladının ne Atatürk'ümüz ne Cumhuriyetimiz ne de rejimimiz ile sorunu olur.'' 
     
</TEXT>
</DOC>
