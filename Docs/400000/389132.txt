<DOC>
<DOCNO> 389132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/yasam/ayas.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, Avrupa'ya barış sunuyor' 
</HEADLINE>
<TEXT>


Orhan Pamuk, Alman Yayıncılar Birliği'nin Barış Ödülü'nü, "Türkiye'nin ve Türklerin Avrupa'ya sunduğu ilk şey, elbette barıştır" sözleriyle aldı 

GÜRSEL KÖKSAL Frankfurt 

Yazar Orhan Pamuk, Alman Yayıncılar Birliği'nin 56'ncı kez verdiği Barış Ödülü'nü, Frankfurt'un 157 yıllık tarihi Paul Kilisesi'nde düzenlenen bir törenle aldı. Ödülünü birliğin başkanı Dieter Schormann'dan alan yazar, bu ödülü almaktan büyük bir şeref ve gurur duyduğunu söyledi. 

Yarım saat konuştu 
Pamuk, 30 dakika süren konuşmasında Türkiye-AB ilişkilerine geniş yer verdi. Türkiye'nin AB'ye alınması konusundaki görüşlerini sık sık açıkladığı için şüpheci sorularla karşılaştığını belirten Pamuk, "Onlara hemen cevap vereyim. Türkiye'nin, Türklerin Avrupa'ya sunduğu ilk şey, elbette barıştır. Müslüman bir ülkenin Avrupa'ya katılma isteği ve bu barışçı niyetin onaylanmasının Avrupa'ya ve Almanya'ya vereceği güven ve güçtür. Ben Avrupa hayali olmayan bir Türkiye düşünemediğim gibi, Türkiye hayali olmayan bir Avrupa'ya da inanamayacağım" dedi. 

'Fener Avrupa kupalarında' 
Çocukluğunda romanlarını okuduğu büyük yazarların Avrupa'yı Hıristiyanlıkla değil, bireylerle tanımladığını vurgulayan Pamuk, şöyle devam etti 
"Batılılaşmış, laik bir İstanbul çocuğu olarak yetiştirilmiş benim gibiler için AB'ye inanmak zor değil. Çocukluğumdan beri tuttuğum futbol takımı Fenerbahçe, Avrupa kupalarında futbol oynuyor. Türkiye'nin yerinin Avrupa olduğuna inanan milyonlarca Türk var." "Bu kadar çok siyasi laf ettiğim için özür dilerim" diyen Pamuk, ait olmak istediği dünyanın 'hayal gücü dünyası' olduğunu söyledi. 

Neden Pamuk 
Alman Yayıncılar Birliği Başkanı Dieter Schormann ödülün Pamuk'a verilme gerekçesini şu sözlerle açıkladı "Pamuk, demokrasi, açık toplum, fikir ve ifade özgürlüğüyle ilgilenir. Günümüzün yakıcı konularını bilir ve bunları korkusuzca alır. İnsan ve azınlık hakları için öne çıkar, Türkiye'nin siyasal sorunlarıyla ilgili tavrını alır. Gerçekleri açıklamaktan çekinmez." 

'Türk yetkililerin katılmamasından şeref duydum' 

Ödül törenine, Alman Meclisi'nin yeni Başkanı Norbert Lammert CDU , Maliye Bakanı Hans Eichel SPD , yeni kurulacak hükümetin müstakbel İçişleri Bakanı Wolfgang Schaeuble CDU , Yeşiller Partisi Eş Genel Başkanı Claudia Roth başta olmak üzere çok sayıda politikacı katıldı. Törende Kültür ve Turizm Bakanlığı Yayınlar Daire Başkanı Ümit Yaşar Gözüm ve Frankfurt Başkonsolosu Salih Boğaç Güldere de yer aldı. Törenden sonra Türk gazetecilerine açıklama yapan Pamuk, "Türk devletinden hiçbir yetkili törene katılmadı. Benim de zaten böyle bir beklentim yoktu. Kimsenin katılmamasından şeref duydum. Herkes yerini ve durumunu biliyor" dedi. 

Kızı Rüya ile... 

Orhan Pamuk, 157 yıllık kilisede yapılan törene kızı Rüya ile katıldı. Pamuk, Alman siyaset ve kültür dünyasının önde gelen isimleri önündeki konuşmasını Türkçe yaptı. Pamuk'un bir dönem parlamento olarak kullanılan kilisedeki konuşmasını konuklar dakikalarca ayakta alkışladı. 

Pamuk Erdoğan zayıf ve kararsız 

Orhan Pamuk, Başbakan Recep Tayyip Erdoğan'ın, hakkında dava açılmasıyla bir ilgisi olduğuna inanmadığını belirtmekle birlikte bunu mümkün kılan iklimin oluşturulmasına yardımcı olduğunu ima etti. Pamuk, "Onu zayıflığı ve kararsızlığından dolayı kabahatli buluyorum" ifadesini kullandı. 
New York Times yazarlarından Stephen Kinzer, yazısında Pamuk hakkında dava açılmasının Türkiye ile AB arasındaki müzakereleri karmaşıklaştırdığını savunurken, gazeteye konuşan Dışişleri Bakanı Abdullah Gül, Pamuk hakkındaki suçlamaları olumlu karşılamadığını dile getirdi. Gül, "Bunlar iyi şeyler değil. İfade özgürlüğü Türkiye'de güvence altında. Eğer bir savcı bir dosya açarsa bunun davanın bittiği anlamına gelmez. Yargıçlar karar verecek" diye konuştu. 


</TEXT>
</DOC>
