<DOC>
<DOCNO> 387917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun39.html </URL>
<DATE> 2005/10/19/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Almanya'da kümes hayvanlarına KÜMES zorunluluğu getiriliyor 
</HEADLINE>
<TEXT>

     Almanya'da kümes hayvanlarına kümeste tutulma zorunluluğu getiriliyor. 
     Federal Çevre Bakanı Jürgen Trittin, vekaleten yürüttüğü Tarım ve Tüketicileri Koruma Bakanlığı tarafından hayvanların kümeslerde tutulmaları konusunda bir genelge yayınlandığını söyledi. 
     Kararın 22 Ekim Cumartesi yürürlüğe gireceği, genelge uyarınca kümes hayvanlarının, kuşların göçünün sona erdiği 15 Aralık tarihine kadar kümeslerde tutulması gerektiği bildirildi. 
     Trittin, Almanya'da henüz hastalıklı bir kuşa rastlanmadığını, ancak göçmen kuşların Rusya'dan Almanya'ya gelmeleri nedeniyle genelgeye ihtiyaç duyulduğunu kaydetti. 
     Türkiye, Romanya ve Yunanistan'dan sonra Rusya'da da kuş gribi vakasına rastlanmıştı. 
     
</TEXT>
</DOC>
