<DOC>
<DOCNO> 368722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur15.html </URL>
<DATE> 2005/08/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hırsıza not Sigara parasını bıraktım, başka bir şey yok 
</HEADLINE>
<TEXT>

     Ramazan ÇETİN DHA 

      DENİZLİ merkeze bağlı Anafartalar Mahallesi'nde son dönemde hırsızlık olaylarının artması, mahalle muhtarını isyan ettirdi. Bürosu iki kez soyulan Muhtar 52 yaşındaki Halil Erdoğan, çareyi hırsızlara not yazarak sigara parası bırakmakta buldu. 
     Hızlı kentleşmenin sancılarını çeken Denizli'de, alınan tüm önlemlere karşın hırsızlık olayları bir türlü önlenemiyor. Halk, polisin yeterli önlemi almadığını ileri sürerek tepki gösterirken, Muhtar Halil Erdoğan, muhtarlık binasına girmesi olası hırsızların okuması için not bıraktı. 
     Muhtar Erdoğan masasına kendi el yazısıyla yazdığı Kardeşim, paramız yok olanı al. Sigara parasını bıraktım, başka bir şey yok. Dumanını savur'' yazılı not bıraktı. İki dönemdir göreve seçilen 7 yıllık Muhtar Halil Erdoğan, polisin mahalle içindeki önlemlerini artırmasını isteyerek, Mahalle halkı hırsızlık olaylarından bıktı. Halktan her gün şikayet alıyorum. Muhtarlık binasını bile iki kez soydular. Çareyi hırsıza sigara parası bırakmakta buldum'' dedi. 
     
     POLİS SAYISI YETERSİZ 
     Emniyet yetkilileri ise çevre beldelerle birlikte kent merkezinin nüfusunun 500 bini aştığını, bu yıl 120 yeni polis tayin olurken, aynı sayıda personelin de başka kentlere gittiğini belirtti. Yetkililer, canla başla çalışan toplam bin 500 personelin, kentin büyüklüğüne göre yetersiz kaldığını, hırsızlıkları önlemek için her sokağa bir polis memuru tahsis etmenin de mümkün olmadığını kaydetti. 
     5 ay önce tayini çıkan ve yerini Muzaffer Erkan'a bırakan Denizli eski Emniyet Müdürü İhsan Ünal da mala karşı ilşenen suçları önlemede başarılı olamadıklarını itiraf etmişti. Ancak, Anafartalar Mahallesi ve çevresindeki mahallelerle her gün ev ve iş yerlerinin soyulduğu, hırsızlık olaylarının hız kesmeden sürdüğü belirtildi. 
     
</TEXT>
</DOC>
