<DOC>
<DOCNO> 387437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur35.html </URL>
<DATE> 2005/10/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Urla Belediye Başkanı Minibüste oluşturduğumuz ofislerde çalışıyoruz 
</HEADLINE>
<TEXT>

     İzmir’de meydana gelen ve merkez üssü Ege Denizi’nin Seferihisar açıkları olan 5.9 büyüklüğündeki deprem sonrasında Urla’da çoğu metruk olan bazı evlerin bacalarının yakıldığı bildirildi. 
     Urla Belediyesi Başkan Vekili Hasan Hüseyin Özdem AA muhabirine yaptığı açıklamada, hasar tespit çalışmalarının devam ettiğini belirterek, şimdiye kadar yaptıkları belirlemelere göre, ilçede çoğu metruk olan bazı evlerin bacalarının yıkıldığını, bazı evlerin duvarlarında çatlaklar oluştuğunu bildirdi. Belediye personelinin büyük bölümünü evlerine gönderdiklerini ifade eden Özdem, minibüsler içinde oluşturdukları ofislerde çalışmalarını sürdürdüklerini söyledi. 
     Bazı vatandaşların evlerine girmeye çekindiklerini dile getiren Özdem, evlerine girmek istemeyenler için Kızılay’dan çadır istediklerini kaydetti. 
     Öte yandan, Türk Telekom İzmir Bölge Müdürlüğü binası boşaltıldığı için İzmir’de hangi hatların arızalı olduğu bilinmiyor. Telekom yetkilileri, binada kimsenin bulunmadığını belirterek, arızalarla ilgili herhangi bir işlemin şimdilik yapılamayacağını bildirdiler. 
     Turkcell’in İzmir’deki müşteri hizmetlerinde çalışan personel de evlerine gönderildi. 
     Bu arada Bayındırlık ve İskan İl Müdürlüğü’nün ilçelerde hasar tespiti amacıyla 8 ekibi görevlendirdiği, ekiplerin yola çıktığı bildirildi. 
     Karşıyaka Çarşısı’ndaki kuyumcular ve döviz büroları, herhangi bir panik ve olası yağma nedeniyle kepenklerini kapatırken, İzmir Ticaret Odası’nda da kriz masası kuruldu. Kriz masasına "498 42 66" ve "498 42 07" numaralardan ulaşılabileceği, deprem nedeniyle zarara uğrayan 
     üyelerin bu telefonlara başvurabileceği bildirildi. 
     
</TEXT>
</DOC>
