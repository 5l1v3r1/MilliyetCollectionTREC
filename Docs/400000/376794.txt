<DOC>
<DOCNO> 376794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo23.html </URL>
<DATE> 2005/09/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aziz Yıldırım'a destek Ne yaptığını biliyor 
</HEADLINE>
<TEXT>

     Fenerbahçe Spor Kulübü eski yönetim kurulu üyesi Abdullah Kiğılı, Kulüp Başkanı Aziz Yıldırım'ın ne yaptığını bilen başarılı bir başkan olduğunu söyledi. 
     Kahramanmaraş'ta gazetecilerin sorularını yanıtlayan Kiğılı, Fenerbahçe'nin geçen yıl Şampiyonlar Ligi maçlarını 9 puanla tamamladığını belirterek, ''Şampiyonlar Ligi'nde bu yıl 12 puan toplarsa Fenerbahçe başarılı olmuş sayılır'' dedi. 
     Kulüp Başkanı Aziz Yıldırım'ın başarı planını 2007'ye göre yaptığına inandığını kaydeden Kiğılı, ''Fenerbahçe'nin 100. kuruluş yıldönümü olan 2007'de Şampiyonlar Ligi'nde büyük başarı elde edeceğine inanıyorum. Stat gibi altyapı yatırımları bitiyor. Hollanda'dan altyapı için uzman bir teknik direktör getirildi'' diye konuştu. 
     Kiğılı, Aziz Yıldırım'ın ''acemi başkan'' olmadığını vurgulayarak, sözlerini şöyle sürdürdü 
     ''Teknik Direktör Daum'un görevden alınması ya da görevini sürdürmesi kararını Aziz Yıldırım verir. Aziz Yıldırım'ın idaresindeki Fenerbahçe 2 yıldır Teknik Direktör Daum ile şampiyon oluyor. Şampiyon olan takım başarılı olmuş demektir. Öyle dışardan gazel okumak kolay ama yöneticilik çok zor.'' Kiğılı, Fatih Terim'in Milli Takımlar Teknik Direktörlüğü görevine getirilmesinde geç kalındığını öne sürdü. 
     
</TEXT>
</DOC>
