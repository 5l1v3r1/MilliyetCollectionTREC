<DOC>
<DOCNO> 368311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko02.html </URL>
<DATE> 2005/08/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Merkez Bankası kısa vadeli faiz oranlarını değiştirmedi... 
</HEADLINE>
<TEXT>

     Merkez Bankası, kısa vadeli faiz oranlarını değiştirmedi. 
     Merkez Bankası, Bankalararası Para Piyasası ve İstanbul Menkul Kıymetler Borsası Repo-Ters Repo Pazarı'nda uygulamakta olduğu kısa vadeli faiz oranlarının değiştirilmemesine karar verdi. 
     Söz konusu kararın gerekçesini açıklayan ''Enflasyon ve Görünüm'' başlıklı raporun ise dünkü Para Politikası Kurulu toplantısındaki değerlendirmeler de göz önüne alacak şekilde, iki iş günü içinde yayımlanacağı belirtildi. 
     Merkez Bankası en son 9 Haziran tarihinde, kısa vadeli faizlerde ''çeyrek'' puanlık indirime gitmişti. 
     Söz konusu tarihte gecelik faiz oranlarında borçlanma faiz oranı yüzde 14.50'den yüzde 14.25'e düşürülürken, borç verme faiz oranı yüzde 18.50'den yüzde 18.25'e indirilmişti. 
     Diğer vadelerde 1 haftalık borçlanma faiz oranı yüzde 14.50'den yüzde 14.25'e düşürülmüştü. 
     Geç likidite penceresi faiz oranlarında, geç likidite penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Banka borç verme faiz oranı yüzde 22.50'den yüzde 22.25'e düşürülürken, yüzde 5 olan borçlanma faiz oranı değiştirilmemişti. 
     Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları da, yüzde 16.50'den yüzde 16.25'e düşürülmüştü. 

     
</TEXT>
</DOC>
