<DOC>
<DOCNO> 389094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/ekonomi/eko05.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Elektriğe zam yok, dışarıya gidiyoruz' 
</HEADLINE>
<TEXT>


Elektriğe zam yapılmadığı için yurtdışına açılacaklarını belirten Zorlu Enerji Genel Müdürü Çetinok, İsrail, Ukrayna ve Moskova'da santral kuracaklarını söyledi 

Ebru Sungur 

Türkiye'de elektriğin yüzde 16'sını üreten, kapasitenin de yüzde 11'ine sahip olan doğalgaz santrallarının artan zararları alarm veriyor. 
Gazı dünya fiyatlarıyla aldıkları halde sattıkları elektriğe iki yıldır zam yapamadıklarını, indirim olduğunu belirten üreticiler, "Köşeye sıkıştık" yorumunu yapıyorlar. Elektrik üreticileri çıkış yolunu devlete verilen katkı paylarının azaltılmasında görüyor. 

Çıkış kapısı yurtdışı 
Enerjide büyüme kararı alan Zorlu Grubu ise olumsuzluklardan kurtulmanın yolunu yurtdışında arıyor. Zorlu Enerji Genel Müdürü Erhan Çetinok, Ukrayna ve Moskova'da elektrik santralları kuracaklarını, İsrail'de de bu amaçla Solbar Enerji'nin yüzde 26.5'ine ortak olduklarını anlattı. Türkiye'de enerji piyasasında sıkıştıklarını dile getiren Çetinok, şunları söyledi 
"Şu anda zarar yazıyoruz, bütün enerji şirketleri zarar yazıyor. Bir çıkış kapısı aramak zorundayız. Kaynaklarımızı yurtdışına kaydırmak zorunda kaldık. Türkiye'nin 2009'da enerji darboğazına gireceği söyleniyor. Ama hiçbir programda yatırım gözükmüyor, özel sektör mü yapacak, kamu mu belli değil. Elektriğe zam gelmesini istemiyoruz ama devlete bıraktığımız pay çok arttı, bunlar rayına oturmalı." 
Çetinok, "İsrailli ortaklarınızla Türkiye'de iş yapacak mısınız " sorusunu ise şöyle yanıtladı 
"Şu anda Türkiye'de yaşadığımız ortama kimse gelmez. Kendimizi kandırıyoruz. Bütün enerji şirketleri zarar yazıyor. Yabancı yatırımcı bekliyoruz diyoruz, bu hayal." 

'Harekete geçmeliyiz' 
Kırklareli'nde kurdukları doğalgaz çevrim santralıyla kasımdan itibaren elektrik üretmeye başlayacak olan Alarko Grubu da kaygılara katılıyor. Durumu, "Zorlanacağız" diye özetleyen Alarko Holding Genel Koordinatörü Ayhan Yavrucu, şunları kaydetti "Bu politika devam ederse Türkiye elektriksiz kalır. Zaten 2007'nin sonunda Türkiye'de elektrik açığı doğacak. Türkiye'de 2011 - 2012'ye kadar enerji yatırımı ihtiyacı yok havası yaratıldı. " 


</TEXT>
</DOC>
