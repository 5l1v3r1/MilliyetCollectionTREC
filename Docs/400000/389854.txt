<DOC>
<DOCNO> 389854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy28.html </URL>
<DATE> 2005/10/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
AKP ile CHP arasında bu kez de bütçe tartışması başladı 
</HEADLINE>
<TEXT>

     CHP Adana Milletvekili Uğur Aksöz, iktidar partisine, "Bütçe 1 yıllık. 3 yıllık değil. Yapmadığınız bütçeyle övünmeyin" dedi. Maliye Bakanı Kemal Unakıtan da Türkiye'de ilk defa 3 yıllık bütçe yapıldığını söyledi. 
     TBMM Genel Kurulu'nda, Anayasa'nın "bütçenin hazırlanması, uygulanması ve kontrolü"nü düzenleyen 161. maddesinin değiştirilmesini öngören 3. maddenin görüşülmesine başlandı. 
     CHP Grubu adına konuşan Adana Milletvekili Uğur Aksöz, 22 ay önce çıkarılan yasanın Anayasa'ya aykırı olduğunu, bu yanlışın giderilmesi için "yasa yerine Anayasa'nın değiştirilmesi yoluna gidildiğini" söyledi. 
     "Dünya hukuk düzenini tersine çeviriyorsunuz" diyen Aksöz, "Bundan önce de çok yanlış yaptınız. Çok sevdiğiniz başbakanınız, bütçenin 3 yıllık olduğunu söyleyip dolanıyor. Bütçe 1 yıllık. 3 yıllık değil. Yapmadığınız bütçeyle övünmeyin. Anayasa'nın 161. maddesinin 1. fıkrasında devletin bütçesinin yıllık yapıldığı belirtiliyor. Anayasa değişinceye kadar bu madde herkesi bağlar" şeklinde konuştu. 
     Maliye Bakanı Kemal Unakıtan ise bütçenin 3 yıllık olduğunu belirterek, "Türkiye'de ilk defa 3 yıllık bütçe yapılmıştır" dedi. Unakıtan, konuşulan bütçenin yıllık olduğunu, ancak bunun ekinde öngörülen bütçeler olduğunu söyledi. Unakıtan, bütçe görüşmelerinin 1 yılının görüşülüp konuşulacağını, ekinde ise diğer yılların bütçesi olduğunu bildirdi. 
     
     MALATYA ÇOCUK YUVASI'NDAKİ OLAY 
     Anavatan Grup Başkanvekili Süleyman Sarıbaş, Malatya Çocuk Yuvası'nda yaşanan olayı gündeme getirdi. Bakıcı annelerin eğitimsiz kişiler olduğunu savunan Sarıbaş, "Ehil olmayan yakınını, dayısını, kirvesini, partisinin kadın kollarının şirketlerini kayırırsanız, böyle olaylar çıkar. Paravan yandaş şirketlere, kendi evinde çocuk bakamayanlara bu işler verilirse, sıcak suyla çocuklar haşlanıp kafalarına vurulur" diye konuştu. 
     CHP Grup Başkanvekili Haluk Koç da CHP'li 4 milletvekilinden oluşan heyetin Malatya'ya giderek olayı gelişmeleri izlediğini, yerinde tespit yapacaklarını söyledi. Koç, bu tür olayların daha önce de yaşandığına dikkati çekerek, kurumsal mücadele yapılması gerektiğine değindi. 
     AK Parti Malatya Milletvekili Fuat Ölmeztoprak, olayla ilgili olarak Sosyal Hizmetler İl Müdürü, yuvalardan sorumlu şube müdürü ile temizlik şirketinin 3 elemanına görevden el çektirildiğini, olayla ilgili soruşturmanın sürdürüldüğünü söyledi. 
     TBMM Başkanvekili Nevzat Pakdil, daha sonra, görüşmesi tamamlanan 3. maddenin gizli oylamasının yapılması için saat 20.00'ye kadar birleşime ara verdi. 
     
</TEXT>
</DOC>
