<DOC>
<DOCNO> 372973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/spo03.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz bilmecesi 
</HEADLINE>
<TEXT>


Galatasaray'ın Çek yıldız konusunda ağır adımlar attığı iddia edildi. Transferle ilgilenen Abdurrahim Albayrak'ın yakınlarına, "Yöneticilerimiz bana yanıt vermiyor" dediği öğrenildi 


Galatasaray camiası, transferin bitmesine sayılı günler kala yeni bir yıldızın getirilmesini beklerken, yönetim kanadında ilginç gelişmelerin yaşandığı öğrenildi. 
Kily Gonzalez'ten olumsuz yanıt alan Sarı - Kırmızılılar, son dakikada rotayı Almanya'ya çevirmiş ve B.Mönchengladbach'ta forma giyen Çek yıldız Heinz'in peşine düşmüştü. Ancak yıldız futbolcunun "Henüz resmi bir öneri almadım" açıklaması camiada büyük bir şaşkınlığa neden oldu. 
Heinz'in transferiyle bizzat ilgilenen eski yöneticilerden Abdurrahim Albayrak'ın, yakınlarına bu konuyla ilgili olarak ilginç açıklamalar yaptığı bildirildi. Albayrak'ın, Heinz konusunda önemli adımlar attığını dile getirip, "İş neredeyse imza aşamasına geldi. Ancak yöneticiler bana bitip bitmemesi konusunda net bir yanıt vermiyorlar. Bu yüzden beklemedeyim" dediği iddia edildi. Albayrak'ın bu sözleri kulüp içersinde kulaktan kulağa dolaşırken, Canaydın ekibinin bu konuda neden ağır adımlar attığı merak konusu oldu. 

Pazarlık var 
Özhan Canaydın'a yakın isimler ise bu iddiaların gerçeği yansıtmadığını belirterek, Başkan'ın menajerlerle bağlantı halinde olduğunu ve pazarlıkların devam ettiğini belirttiler. 
Sarı - Kırmızılılar Heinz'in işini bitirebilmek için Ribery pazarlıklarının sonuçlanmasını da bekliyor. Yönetim, Marsilya ile yüksek bir rakam karşılığında anlaşıp, gelecek olan parayı yeni yabancı için kullanmayı planlıyor. 

Çifte karşılama 

Ligin ilk üç haftasını kayıpsız geçerek, 9 puanla liderlik koltuğuna oturan Galatasaray, Gaziantepspor karşılaşmasının son hazırlıklarını dün Florya'da yaptığı tek çalışmayla tamamladı. Teknik Direktör Eric Gerets, antrenman boyunca maç taktiği üzerinde durdu. 
Sarı - Kırmızılılar, Gaziantepspor ile bugün yapacağı karşılaşma için şehre Adana üzerinden ulaşmak zorunda kaldı. Gaziantep Havaalanı'nın pist onarım çalışmaları ve büyük gövdeli uçakların inişine izin verilmemesi nedeniyle Galatasaray kafilesi özel uçakla Adana'ya ulaştı. Kafile buradan karayoluyla Gaziantep'e geçti. 
Adana Havaalanı'nda yoğun sevgi gösterileriyle takımlarını karşılayan taraftarlar, "Şampiyon Cim - Bom" tezahüratlarıyla ortalığı inletti. Galatasaray otobüsü, Gaziantep yolculuğu sırasında da büyük ilgi çekti. Şehire giriş sırasında da taraftarlar takımları için coşkulu bir karşılama töreni düzenledi. 

Aslan kapağın altında 

Galatasaray, bira pazarının ünlü markası Efes Pilsen ile sponsorluk sözleşmesi imzaladı. Basketboldaki yatırımlarıyla Türk Sporu'na önemli destekler veren Efes Pilsen, bir yılı opsiyonlu olmak üzere iki yıllığına Sarı - Kırmızılılar'ı destekleme kararı aldı. Efes Pilsen, A Milli Futbol Takımı'nın yanı sıra Süper Lig'de yer alan 15 takıma da sponsorluk yapıyor. Bu arada Galatasaray ile Efes Pilsen arasındaki anlaşma ve sponsorluk içeriği hakkında kulüpten detaylı bir açıklama yapılmadı. 

Canaydın'a pankartlı protesto 

Sarı - Kırmızılı taraftarların, Galatasaray yönetimine olan protestoları Adana'da da kendini gösterdi. Gaziantep'e gitmek için kafilenin otobüse bineceği sırada pankart açan taraftarlar, "Onlar bizim müşterimiz" diyen Başkan Özhan Canaydın'a, "Müşteri her zaman haklıdır" göndermesini yaptılar. Grup bu pankartla havaalanı çıkışına kadar takım otobüsünü takip etti. Öte yandan taraftarların, Ümit Karan'a sorduğu soru nedeniyle tepki çeken eski hakem ve televizyon yorumcusu Erman Toroğlu'nu Gaziantep maçında protesto etmeye hazırlandığı bildirildi. 


</TEXT>
</DOC>
