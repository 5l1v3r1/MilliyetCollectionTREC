<DOC>
<DOCNO> 359563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/yersen.html </URL>
<DATE> 2005/07/09/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gürsoy'a kulak verin 
</HEADLINE>
<TEXT>



Ergun Gürsoy ile Gerets, doğrusu hafta boyu iyi paslaştılar. Önce sayın Gürsoy Galatasaray'ın 140 milyon dolar borcu olduğunu, anlaşmaya vardıkları yabancı oyuncuların bu tabloyu görünce gelmekten vazgeçtiğini söyledi. 
Hemen ardından Belçikalı teknik adam "Bu kadroyla şampiyon olamayız. İyi bir kaç transfere ihtiyaç var" dedi. 
Gerets'in ortaladığı topu göğsüyle yumuşatan Gürsoy, "Doğru söylüyor. Bizim taraftarımız daha onbin kişilik stadı bile dolduramıyor. Kimse bizden Real Madrid gibi 30- 40 milyon dolarlık transfer beklemesin" karşılığını verdi. 
Galatasaray'ın yaşadığı sıkıntı inkar edilemez boyutlarda... 
Dikkatle takip ettiğimiz itiraflar ve yakınmalardan, Sarı - Kırmızılı taraflarların beklentilerinin bu sezon da karşılanamayacağı anlamı çıkarmak mümkün... 
Yarışmacı kimliğini giderek kaybeden Galatasaray'ın, Süper Lig'de neler yapabileceği, kıt bir bütçe ile gerçekleşecek transferlerin niteliğine bağlı. Yani sıkıntı sadece on numarayı bulmakla bitmeyecek. 
Asıl sorun, devletin affettiği trilyonlarca liralık vergi borcuna rağmen kulübün 100 milyon dolarlık bir batağın içinden nasıl çıkacağı... 
Türkiye'de kötü yönetimleriyle mali açıdan uçuruma sürüklenen kulüplerin başında gelen Galatasaray'ın, sağlıklı bir yapıya kavuşmadan büyük sportif hedefler koyması artık çok inandırıcı değil. 
Hele yüzüncü yılda yaşanan hüsrandan sonra... 
Sayın Gürsoy'un vermek istediği mesaj oldukça gerçekçi ve net 
"Para varsa, iyi transfer ve şampiyonluğa oynayacak takım var. Para yoksa ki yok eldekiler ile en iyisini yapmaya çalışacağız. Kimse fazla umutlanmasın..." 

Beşinci şampiyonu bekliyoruz 

Futbol Federasyonu Başkanı Levent Bıçakcı ve Asbaşkanı Hasan Doğan'ı son dönemlerdeki kararlı tutumlarından dolayı kutluyorum. 
Havuz kriterlerinin belirlenmesi sürecinde vardıkları nokta, Türk futbolunun geleceği açısından son derece önemlidir. 
Öngörülen sistem hayata geçirildiği takdirde bu lig, en geç 5 yıl içinde beşinci şampiyonunu çıkacaktır. 
Dikkat edin, "Beşinci şampiyon" sözünün telaffuz edilmesi çok önemlidir. 
Dört büyüklerin asıl korkusu da budur 
Onların hesabı, kaybedecekleri birkaç yüzbin veya performansa göre kazanacakları birkaç milyon dolar değil, yıllardır kaymağını yedikleri pastaya başka ortakların çıkması tehlikesidir... 
Anadolu temsilcilerinin geçmişe oranla daha adaletli bir paylaşım sonrası ulaşacakları maddi güç, hem Türk futbolunda kaybolmaya yüz tutan rekabeti canlandıracak, hem de daha kaliteli bir lig seyretmemizi sağlayacaktır. 
Puana dayalı gelir dağılımı, yıllardır futbolumuzun kanayan pek çok yarasına da merhem olabilecektir. 
Örneğin, şike ve teşvik girişimleri tamamen ortadan kalkmayacak ancak asgari düzeye inecektir. 
Kulüpler sezon başı hesaplarını gerçekci yapacak, izleyecekleri transfer politikalarını mantık çerçevesinde belirleyeceklerdir. 
Şampiyonluk ve kümede kalma heyecanı son haftaya dek sürecektir. 
En önemlisi büyükler ve ötekiler arasında giderek açılan makas, artık kumaşı düzgün kesmeye başlayacaktır. 
Sayın Bıçakcı ve sayın Doğan şu ana kadar takdir edilecek bir şekilde "Biz yaparız, yapacağız" duruşunu sergilediler. 
Kamuoyu bu defa görüş birliği içinde federasyonun yanında. 
Türk futbolu adına bu olumlu gelişmelere karşı çıkanların, "Kendimize güvenemiyoruz. Dördümüzün dışında bir şampiyon istemiyoruz. Onlar figüran, biz başrol oynamaya devam edeceğiz" itirafında bulunması gerekmektedir. 
Ancak bu aşamadan sonra kimsenin gücü ve direnci, eski sisteme dönülmesini sağlayamayacaktır. 
Yeter ki Futbol Federasyonu uzun zamandır ilk kez tanık olduğumuz bu tutarlı, kararlı ve inançlı pozisyonunu korusun... 
Türkiye beşinci şampiyonunu görmek istiyor... 
Bu yolun dönüşü olmamalı. 

Bıktık artık 

Ercan Güven'in eline, beynine sağlık. 
Hakan Şükür sonunda ağzındaki baklayı çıkardı. Milli Takım'dan ayrı kalmasının fiziki yetersizliğinden daha önemli gerekçeleri vardı... 
Ersun Yanal gitti ya... Hakan'ın da dili çözülüverdi. 
Sevgili Ercan Ters Köşe sinde mükemmel analiz etti Şükür'ün bu zamanlaması ilginç açıklamalarını 
"Bıktık artık mazlum müslüman Hakan'ın Allah'a sığınmasından. Bir süre boynu eğik gezip sonra kendini ayakta tutan gücün kaynağını açıklamasından. Sen imam mısın, futbolcu musun kardeşim Bu gazete manşetlerini inancınla mı buldun futbolunla mı Nedir senin misyonun, niye bu toplumu geriyorsun " diye sordu Ercan. 
Başka söze gerek var mı 

Nerede kaldı etik 

Olimpik Milli Takım Akdeniz Oyunları'nda final oynadı. 
"Şampiyon olmalıydı" ya da "buraya kadar gelmesi bile başarıydı" tartışması geride kaldı. 
Beni rahatsız eden Mesut Bakkal ve Metin Bayındır'ın İspanya'ya, başında teknik direktörü bulunan bir takıma gönderilmesiydi. 
Ersun Yanal'ın ipinin çekilmesine neden olan Akdeniz Oyunları'nda Türk futbolu adına asıl utanç verici durum buydu. 
Turan Mesci'yi seversiniz, sevmezsiniz. Tanıyan bilir. Bugünkü noktaya tırnaklarıyla kazıyarak geldi. 
İspanya'ya götürdüğü çocukları kendi seçti. Takımlarında forma bulamayan gençlere emek verdi. 
Ama ona saygı gösterilmedi... 
Dikkat ettiniz mi, milli takımın kazandığı maçlardan sonra sevinç enstantanelerinde Mesci hep geri plandaydı, kırgındı. 
Ne Mesut, ne Metin hocanın bu satırlardan alınacağını sanıyorum. 
Ortada bir başarı varsa sahibi Turan Mesci'dir. 
Yok eğer Akdeniz Oyunları ikinciliği başarısızlıksa, bunun da sorumlusu Turan Mesci'dir. 
Mesci'ye yapılan ise, son derece yakışıksızdır. 

Youla kulübeyi sevmez 

Beşiktaş'ın yeni transferi Youla'nın futbol dışında da ilginç özellikleri vardır... 
Rıza hoca ligin başlamasıyla birlikte Gineliye formayı verirse, dikkatle takip edin... 
Geniş alanda topla oynamayı seven, süratli stilinin avantajını iyi kullananan, ancak kapalı savunmalar karşısında zorlanan, hava toplarında fazla etkili olamayan Youla, 5 - 10 maçlık periyotta golcü özelliklerini sahaya yansıtmakta zorlanırsa, bilin ki iki taraf için de sıkıntılar başlayacaktır. 
Gençlerbirliği'nde yedek kulübesinde ya sakatlığı, ya da disiplinsiz davranışları nedeniyle oturan Youla, Siyah - Beyazlı formayı giyme şansını kaybedeceğini anlarsa... 
Bir antrenmanlarda isteksiz görünebilir 
İki sık sık sakatlanabilir 
Üç milli maçlar için gittiği ülkesinden dönerken uçağı kaçırabilir 
Dördüncüsü ve en önemlisi, efkar dağıtmak için çok sevdiği İstanbul gecelerine dalabilir. 
Tabii bu tarz davranışlara Rıza hoca ne kadar taviz verir, bilmem. 
Ben sadece, bugünlerde gazetelerde boy boy fotoğraf ve röportajları yayınlanan, üç yıldır yakından tanıdığımız Youla ile ilgili minik detayları Beşiktaşlı dostlarla paylaşmak istedim. 
O kadar... 



</TEXT>
</DOC>
