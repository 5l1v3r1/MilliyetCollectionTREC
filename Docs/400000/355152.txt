<DOC>
<DOCNO> 355152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo01.html </URL>
<DATE> 2005/06/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
NBA'de San Antonio Spurs şampiyon oldu 
</HEADLINE>
<TEXT>

     ABD Profesyonel Basketbol Ligi'nde NBA şampiyon, Detroit Pistons'ı 81-74 yenen San Antonio Spurs oldu. 
     San Antonio'da oynanan final serisinin 7. maçında, 25 sayı, 11 ribauntla oynayan Tim Duncan, takımının galibiyetinde önemli rol oynadı. 
     Spurs'un Arjantinli oyuncusu Manu Ginobili, takımına 22 sayıyla katkıda bulunurken, 15 sayı atan Robert Horry NBA'deki 6. şampiyonluğunu yaşadı. Detroit'te ise, Richard Hamilton 15, Chauncey Billups 13 ve Ben Wallace da 12 sayıyla oynadı. 
     Her iki takımın da savunmayı ön plana çıkardığı ve kontrollü oynamaya çalıştığı ilk iki çeyrekte taraflar sayı atmakta zorlandı. İlk çeyreği 18-16 önde bitiren Spurs, rakibinin ikinci çeyreği 39-38 önde kapatmasını engelleyemedi. Çekişmeli geçen ilk iki çeyrekte, rakipler arasındaki en büyük sayı farkı sadece 6 oldu. Pistons'ın en büyük kozlarından Rasheed Wallace'ın 4. faulünü yapması ve takım arkadaşlarının da faul sayılarını artırması üzerine konuk takım, üçüncü çeyreğin başlarından itibaren sıkıntılı dakikalar yaşadı. Faul sıkıntısına rağmen 3. çeyrekte, 9 sayılık bir fark yakalayan Detroit, seyirci desteğini arkasına alan Spurs'un iyi oyununa karşı koyamadı ve maçın son çeyreğine, 57-57 beraberlikle girildi. 
     Son çeyrekte kontrolü elden bırakmayan Spurs, Ginobili'nin, maçın bitimine 2 dakika 54 saniye kala attığı 3 sayıyla takımının 72-65 ile en büyük farkı yakalamasını sağladı. Maçı 81-74 kazanan San Antonio Spurs, NBA'de son 7 yıldaki üçüncü şampiyonluğuna erişti. 
     San Antonio'nun yıldız oyuncusu Tim Duncan, final maçının en değerli oyuncusu seçildi. 
     
</TEXT>
</DOC>
