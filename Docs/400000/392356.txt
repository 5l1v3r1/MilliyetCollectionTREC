<DOC>
<DOCNO> 392356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun02.html </URL>
<DATE> 2005/11/05/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Endonezya'da bir kişi daha kuş gribinden öldü... 
</HEADLINE>
<TEXT>

     Endonezya’da bir kişi daha kuş gribi hastalığından ölürken, bu ülkede kuş gribinden ölenlerin sayısı 5’e yükseldi. 
     Sağlık Bakanlığı yetkilisi Hariadi Wibisono yaptığı açıklamada, kuş gribi hastası 19 yaşındaki kadının geçen ay ölmesiyle kuş gribinden ölenlerin sayısının 5’e yükseldiğini söyledi. 
     Wibisono, Hong Kong’da yapılan laboratuvar testlerinde kadınla birlikte 8 yaşındaki yeğeninin de kuş gribi hastası olduğunun belirlendiğini, böylece bu iki vakayla ülkede kuş gribi hastası vakasının 9’a çıktığını kaydetti. 
     Kadın ve yeğeninin başkent Cakarta yakınındaki Tangerang kasabasında aynı evde yaşadığını, ancak bunun virüsün değişerek birinden diğerine geçtiği anlamına gelmediğini söyleyen Wibisono, "Hayır, bunu teyit edemeyiz. Her ikisi de evlerindeki ölü tavuklardan hastalandılar, ancak bu vakaları hala inceliyoruz" dedi. 
     Wibisono, hastalığın nasıl geçtiğini belirlemek için yapılacak diğer testlerin sonuçlarını beklemek zorunda olduklarını kaydetti. 
     Asya’da 2003 yılının sonundan bu yana kuş gribi H5N1 virüsü kuşlarla temas yoluyla 122 kişiye bulaşırken, 62 kişi kuş gribi hastalığından öldü. 
     
</TEXT>
</DOC>
