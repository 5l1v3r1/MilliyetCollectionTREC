<DOC>
<DOCNO> 371040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko04.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'2010'a kadar pazarın lideri olacağız' 
</HEADLINE>
<TEXT>


Carrefoursa Genel Müdürü Luc De Noirmont, Türkiye pazarında her yıl 10 milyon dolardan fazla yatırım yapacaklarını ve iki kat büyüyeceklerini söyledi 

EKONOMİ SERVİSİ 

CarrefourSA Genel Müdürü Luc De Noirmont, 2008-2010 yılına kadar pazarda lider olmayı hedeflediklerini bildirdi. Gima'nın satın alma işleminin 13 Temmuz'da resmen tamamlandığını hatırlatan Noirmont, toplam 6 bin 500 kişilik çalışan sayısına ulaştıklarını, kısa vadeli hedeflerinin ciro artışı olduğunu belirtti. 
Noirmont, alınan ilk kararlar doğrultusunda yapılan uygulamaların düşük olan Temmuz ayı cirolarını geçen yıla oranla yüzde 5 ila 10 arasında artırdığını belirterek, uzun va dedeki hedeflerinin ise 2006 bahar aylarında işleyişe geçecek olan yeni GimaSA konsepti olduğunu kaydetti. 

İki kat büyüyecek 
Noirmont, Gima ile birlikte müşteriler, çalışanlar, tedarikçiler ve hissedarlar için Türkiye'de perakende sektöründe en büyük değeri yaratmak istediklerini dile getirerek, "Carrefour yılda 100 milyon dolardan fazla yatırım gerçekleştirmeyi ve çalışanlarının sayısını 2010 yılına kadar iki katına çıkarmayı hedeflemektedir" dedi. 

Gima daha değerliydi 
Migros - Tansaş görüşmelerine de değinen Noirmont, "Tansaş ve Migros arasındaki görüşmeler, bize Migros ve Carrefour'un Türk pazarını canlandırma görevini üstlendiklerini göstermektedir. Bu oluşumlar Türkiye'de yeni olmakla birlikte tüketicinin yararına hizmet etmekte ve aynı zamanda Türkiye'yi Avrupa'daki birçok ülkede varolan piyasa şartlarına yaklaştırmaktadır" diye konuştu. 
Luc De Noirmont, soruları da yanıtlarken, Migros-Tansaş görüşmelerine ilişkin bir soru üzerine, Türkiye perakende pazarında 2 veya 3 liderden bahsedilebileceğini, bunlardan ikisinin Carrefour ve Migros olduğunu belirterek, şunları kaydetti 
"Carrefour'un stratejisi çok açık. Amacımız hipermarketlerin gelişimini sağlamak. Süpermarket alanında satın almak istediğimiz iki şirket Gima ve Tansaş'tı. Biz Gima'yı seçtik. Çünkü bizim için daha fazla değer yaratacağını düşünüyoruz. Gima ile süpermarket konseptini geliştirebileceğimizi düşündük. Ulusal kapsamda 30 şehirde yer alıyordu. Mağaza konsepti de bize daha uygundu. 2008-2010 yılına kadar pazarda lider olmayı hedefliyoruz." 

Kimseyle görüşmedik 
Noirmont, Wal-Mart'ın CarrefourSA ile görüştüğü yönündeki haberlere ilişkin soruya ise şu yanıtı verdi "Her gün birçok şey söyleniyor. Ancak grubun stratejisi çok açık. Biz Carrefour Grubu olarak devam etmek istiyoruz. Türkiye, büyüme hızı en fazla 5 ülkeden biri. Türkiye'de yatırımlarımızı hızlandırmayı düşünüyoruz. Gima'yı bundan dolayı satın aldık" dedi. 

Fiyat rekabeti artacak 
Gima'nın satın alınmasından sonra hangi isimle devam edileceğine yönelik soruya ilişkin de Noirmont, isim konusunda şu anda net bir şey söyleyemeyeceğini belirterek, "Ya Champion, ya Gima olacak Süpermarket konusunda yerel boyuta gereken önemi vermek istiyoruz" dedi. 




</TEXT>
</DOC>
