<DOC>
<DOCNO> 352212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko40.html </URL>
<DATE> 2005/06/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rus Alfa Telekom, Turkcell için Çukurova ile görüşüyor... 
</HEADLINE>
<TEXT>

     Rus Alfa Telekom şirketinin, Turkcell hisselerini satmayı planlayan Çukurova Grubu ile görüştüğünü bildirildi. 
     Rusya'nın saygın ekonomi gazetesi Vedomosti'de, ''Alfa Turkcell'i satın alabilir'' başlığıyla yer alan haberde, Mart başında İskandinav TeliaSonera şirketine satılması gündeme gelen, ancak sonrasında satışından vazgeçilen Turkcell'in, Alfa Grubu tarafından satın alınabileceği kaydedildi. 
     Vedomosti gazetesinin, Bloomberg ajansına dayanarak verdiği haberde, Çukurova Grubu ile Alfa'nın görüşmelere başladığı ve söz konusu anlaşmanın, 3.2 milyar dolar civarında olduğunu duyurdu. 
     Alfa Telekom'un Dış İlişkiler Başkan Yardımcısı Kiril Babayev'in bu konuda bir yorum yapmaktan kaçındığı belirtilen haberde, ''Vedomosti kendi kaynaklarından edindiği bilgiye göre, Çukurova Grubu devlete olan borçlarını kapatmak için Rus Alfa şirketi ile görüşmeleri sürdürüyor'' denildi. 
     Bu arada Çukurova Grubu ile bir anlaşmaya varmanın, Alfa Telekom için son derece önemli olduğu belirtilen haberde, ''Çünkü bu durumda Alfa Grubu, telekomünikasyon sektöründe önemli bir konuma gelmiş olacak. Gözlemciler, Turkcell ile bir anlaşma olmaması halinde, Alfa Grubu'nun telekomünikasyon sektöründen tamamen çekilebileceğini belirtiyorlar'' görüşüne yer verildi. 
     Alfa Grup Genel Müdürü Aleksiy Reznikoviç, daha önce yaptığı açıklamada, Çukurova ile görüştüklerini doğrularken, Türk şirketlerinden birinin içinde mutlaka yer almak istediklerini söylemişti. 
     Öte yandan Alfa ve TeliaSonera, ortak oldukları Rusya'nın üçüncü büyük GSM operatörü Megafon'un yüzde 25 hissesi üzerinde ihtilaf yaşarken, analistler, Alfa'nın Turkcell'e dönük olası teklifinin, TeliaSonera'ya karşı bir koz olduğuna işaret ediyorlar. 
     
</TEXT>
</DOC>
