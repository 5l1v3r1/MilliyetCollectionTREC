<DOC>
<DOCNO> 382880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy14.html </URL>
<DATE> 2005/09/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Teziç'ten Erdoğan'a sert eleştiri 
</HEADLINE>
<TEXT>

     YÖK Başkanı Prof. Dr. Erdoğan Teziç, Başbakan Recep Tayyip Erdoğan’ın, Bahçeşehir Üniversitesi’nin akademik yılı açılışında yaptığı konuşmada "YÖK’e ağır ithamlarda bulunduğunu" savunarak, "Öğrencilerin ailelerinin bulunduğu bir ortamda, bir anayasal kurumun, devlet adabıyla bağdaşması zor sözcüklerle itham edilmesi, bütün üniversite camiasını yaralamıştır" dedi. 
     Rektörler Komitesi, Teziç başkanlığında toplandı. 
     Toplantının başlangıcında gazetecilere açıklamalarda bulunan Teziç, Başbakan Erdoğan’ın geçen hafta Bahçeşehir Üniversitesi’nin akademik yılının açılışı nedeniyle bir konuşma yaptığına değinerek, şunları söyledi 
     "Başbakan, yaptığı konuşmada hayli ağır bir üslupla, eleştiriyi aşan bir üslupla YÖK’e itham yöneltiyor. Bunlardan birisi özel üniversitelerin açılmasıyla ilgili. YÖK’ü bu konuda izin vermemekle değerlendiriyor. Burada, kullanılan sözcükleri tekrar etmiyorum. 
     Bunlar çok ağır sözcükler. Bir üniversite ortamında, öğrencilerin ailelerinin bulunduğu bir ortamda, bir anayasal kuruma, devlet adabıyla bağdaşması çok zor sözcüklerle itham edilmesi, bütün üniversite camiasını yaralamış durumdadır." 
     
     "BUNUN YOLU BU DEĞİLDİR" 

     Üniversite açılışıyla ilgili yasal düzenlemeler bulunduğunu anımsatan Teziç, şöyle konuştu 
     "Özel üniversite açılması yönünde bizim engelleyici olmamız değerlendirilirken yürürlükteki kuralları hatırlatmak lazım. 
     Anayasa’nın 130. maddesi iki tip üniversiteden söz ediyor, ki ikisi de kamu kurumu niteliğindedir. Bunlardan biri devlet üniversiteleri, diğeri vakıf üniversiteleridir. Bir özel üniversite kurulması yönündeki ifadenin bu maddede yer almaması karşısında bizim yasaklayıcı olmamız zaten düşünülemez. Büyük bilgi eksikliğinden kaynaklanan bu hususu değerli danışmanlar daha iyi değerlendireceklerdir. Ancak, yetkimiz olmayan bir alanda bizden yetki kullanılmasını istemek, hukuka uygun işlem yapmamayı teşvik etmek anlamına gelir. Kaldı ki Anayasa’nın 6. maddesinde hiçbir kişi ve organ Anayasada, kaynağını Anayasadan almayan bir devlet yetkisi kullanılamaz. Devlet yetkisi millet adına kullanılan bir yetkidir. 
     Genelde yetkimizin olmadığı bir alanda ithama maruz kalmak çok ağırdır. Eğer, siyasi sorumluluğu yüklenmiş biri bizi hukuksuz alana doğru itme ihtiyacını hissediyorsa, bunun yolu bu değildir. O konularda yeni düzenlemeler yapılarak buna çözüm getirilebilir, ama bizden bir çözüm istenmesi hukuk devleti anlayışı ile bağdaşmaz. 
     Konuşmayla ilgili görüntüyü de izledim. Oradaki jest hareketleri de ifadelerin ağırlığı kadar çok ağır." Teziç, üniversitelere tahsis edilen kadroların sayısı ve kullanılma usulünde bugüne kadar çok büyük engellerle karşılaştıklarını, bu engelleri aşabilmek için yargı yoluna başvurmak zorunda kaldıklarını söyledi. 
     Erdoğan Teziç, "son olarak öğretim elemanı atanmasını engelleyen genelgenin yürütmesinin durdurulması için Danıştay’a başvurduklarını" belirterek, "Bugün içinde bulunduğumuz sıkıntı, hükümet ile YÖK arasında sebebini çözemediğimiz bir gerginlik ortamını yaratmaktadır" dedi. 
     Teziç, Rektörler Komitesi toplantısından önce basına yaptığı açıklamada, Başbakan Recep Tayyip Erdoğan’ın Bahçeşehir Üniversitesi’nin akademik yılı açılışında yaptığı konuşmada YÖK’ü "öğretim üyesi yetiştirmemekle itham ettiğini" belirterek, "Başbakan diyor ki, ’Öğretim üyesi yetiştirmiyorsun, ben üretemem yetki sende" diyor. Bu da çok ağır bir ifade" dedi. 
     Erdoğan Teziç, şöyle devam etti 
     "Hemen şunu belirteyim, bu konuda hükümetle ilgili çok büyük sıkıntılar yaşadık. Göreve başladığım 2 yıldır üniversitelere tahsis edilen kadroların gerek sayısı, gerekse kullanılma usulünde çok büyük engellerle karşılaştık. Bu engelleri aşabilmek için hep yargı yoluna başvurmak zorunda kaldık. 
     Örneğin araştırma görevlilerinin alımıyla ilgili getirilen düzenleme Devlet Planlama Teşkilatı tarafından bize bir genelgeyle geldi. Kanunda öngörülmeyen kısıtlama, araştırma görevlilerinin alımında bizim önümüzü tıkıyordu. Araştırma görevlileri öğretim üyeliğinin fidanlığıdır. Bu fidanlığının hiç ara vermeden gecikmeksizin kullanılması boşlukların doğmasına engel olur. Bu boşlukları maalesef bir süre sonra akademik hayatta hissedeceğiz. 
     Bu kısıtlamaya karşı biz Danıştay’a başvurduk. Danıştay’ın verdiği yürütmeyi durdurma kararı, 5 Temmuz 2005 tarihinde, araştırma görevlilerinin kullanımını kısıtlamadan çıkardı. 
     İkinci aşama, araştırma görevlilerinin dışında, uzman öğretim görevlisi gibi kadroların kullanımında Başbakanlık, Maliye Bakanlığı’ndan izin alınması sistemi getirildi. Bu genelgeyle ilgili olarak da yine Danıştay’a başvurmak zorunda kaldık. Ve Danıştay’ın 24 Ağustos 2005 tarihinde gene bir yürütmeyi durdurma kararıyla bu kadroların kullanılması yolu açıldı. Ancak biliyorsunuz kadrolar hemen kullanılamıyor. Bir ilan süreci var, sınav süreci var. Nereden baksanız 1-2 ay sürüyor. Bu Danıştay kararını etkisiz kılabilmek için yeni bir genelge daha çıktı. Bu genelge Başbakan’ın 24 Eylül Cumartesi günü yaptığı konuşmanın ertesi günü yayınlandı. ’Hem öğretim üyesi yetiştirmiyorsunuz’ ithamı, hem de fidanlığımızı oluşturacağımız alana engel olmak..." 
     
     "HÜKÜMETİN DAHA DUYARLI DAVRANMASI GEREKİYOR" 

     "Söz konusu genelge ile yılbaşına kadar öğretim elemanı alma yolunun tıkanması nedeniyle Danıştay’a yeniden dava açmak zorunda kaldıklarını" söyleyen Teziç, sözlerini şöyle sürdürdü 
     "Söylemek istediğim şu Bizlerin faaliyetleri pek çok alanın faaliyetleri gibi hiç kuşkusuz eleştirilir. Hiç kimse sorumsuz değildir ama sorumluluklarımızı yerine getirirken, bizim de dayandığımız bir yasal zemin vardır. O yasal zemini aşarak, onu çiğneyerek yetki kullanmamız bizden beklenmemeli. Kaldı ki siyasi sorumluluğu taşıyanlar da başka kurumlar gibi, kişiler gibi Anayasa’nın 138. maddesi uyarınca yargı kararlarını gecikmeksizin yerine getirmek zorundadırlar. O bakımdan kadroların kullanılması açısından Danıştay kanalıyla sağlanmış olan serbestliği engelleyebilmek için tekrar yeni bir düzenleme yoluna gitmek, yargı kararlarının uygulanmamasının başka bir yoludur. Aynı konuda, aynı alanda tekrar tekrar düzenleme yaparak bu faaliyeti önlemek, akademik hayata siyasi bir müdahale anlamına gelir. Bu bakımdan bugün içinde bulunduğumuz sıkıntı, hükümet ile YÖK arasında sebebini çözemediğimiz bir gerginlik ortamını yaratmaktadır. Üniversiteler gergin ortamda bir faaliyet gösteremezler. Akademik hayat özgürlük ortamının ürünüdür. Bu alanda faaliyet gösterirken, geniş özgürlük alanının olması gerekir. 
     Biz her defasında yargı yoluyla bunu aşmaya çalışıyorsak, buradaki sorunun vahametini göstermektedir. Tıpkı TÜBİTAK olayında olduğu gibi. 
     Burada da yargı kararları uygulanmamış ve bugün TÜBİTAK tıkanmış durumdadır. Hukuki zemini sakat bir kurum haline dönüşmüştür. Onun için bilim alanında hükümetin daha duyarlı daha hassas davranması gerekmektedir." 
     
     "BİZ ENGELLEYİCİ DEĞİLİZ" 

     Yeni kurulması planlanan üniversitelerle ilgili olarak da "engellemeyin, üniversiteleri kuralım" yönünde ithamlarda bulunulduğunu söyleyen Teziç, "Biz engelleyici değiliz" dedi. 
     Kurulacak üniversitelerin kriterlerinin ne olması gerektiğine ilişkin Üniversitelerarası Kurul toplantısında rektörlerin de önerilerini alarak ve YÖK Genel Kurulu’nda tartışarak saptamalar yaptıklarını kaydeden Teziç, bu önerilerini en geç Pazartesi günü hükümete sunacaklarını bildirdi. 
     Teziç, şunları kaydetti 
     "Bunu sunarken, bağlı olduğumuz kriterleri bir kenara koyarak talepleri olduğu gibi kabul etmemiz yönünde bir beklenti olmamalı. 
     Öyle olduğu içindir ki zaten hükümet burada duyarlı davranarak 2547 sayılı Kanun uyarınca bizden görüş istemiştir. Biz de görüşümüzü benimsediğimiz kriterler çerçevesinde, hükümete yardımcı olmak amacıyla, daha doğrusu üniversite camiasında gelecekte bir sorun yaşanmaması için, bir ön taslak düzenlemesi de yaparak hükümete önerimizi sunacağız. Hükümetin hazırlayacağı bir tasarı olacaktır ama bu tasarıda yer alması zorunlu gözüken hususları biz bir ön taslak olarak Milli Eğitim Bakanlığı kanalıyla hükümete sunacağız." YÖK Başkanı Teziç, "yeni üniversite açılması için gerekli koşulların yerine gelmesi halinde hükümetten talep gelmesini beklenmeksizin bunu YÖK olarak teklif edeceklerini" söyledi. 
     
     "SİYASİ PLATFORMA DÖNÜŞTÜRÜLMEMELİ" 

     "Rahatsızlıklarınızı hükümete ilettiniz mi" sorusu üzerine Teziç, "son gelişmelerin kısa süre içinde yaşandığını" ifade etti. 
     Teziç, şunları kaydetti 
     "24 Eylül’de konuşma yapılıyor, 25 Eylül’de genelge yayınlanıyor. 
     Bu tarihlerde yurtdışındaydım. Gelir gelmez öğrenince bir cevap verme ihtiyacı hissettim. Rektör arkadaşlarım da üniversitelerin açılış döneminde bu tür konuşmalardan çok büyük rahatsızlık duyuyorlar. 
     Üniversitelerin açılışı bir akademik coşku içinde yapılması gereken törenlerdir. Siyasiler tarafından açılış günlerinde üniversitelerde tu-kaka edilerek açılışlar yapılmamalı. Onun için üniversite alanının siyasi platforma dönüştürülmemesi için arkadaşlarım son derece duyarlılar. Yoksa bunlar gerginlik yaratacak konular olmamalı." Bir gazetecinin, "Avrupa Üniversiteler Birliği’nin hazırladığı rapora göre Türkiye’deki üniversitelerin turuncu çizgide yer aldığını" belirterek, "Türkiye’deki üniversiteler AB’ya hazır mı" sorusuna Teziç, "Bu konuyla ilgili 1,5 ay evvel bir öğretim üyesinin yaptığı açıklama tekrar gündeme getiriliyor. Biz buna akademik cevabımızı verdik" karşılığını verdi. 
     "Kök hücre ile ilgili çalışmalar yasaklandı. Bu bilimsel özerkliğe ters düşmüyor mu" sorusunu Teziç, "Yaratıcılığın ancak özgürlük ortamında olabileceğini söyledim. Somut olayları çoğaltmak her zaman mümkün. Olmaması gerekenleri burada ayrıca değerlendirmeme gerek yok" diye yanıtladı. 
     
</TEXT>
</DOC>
