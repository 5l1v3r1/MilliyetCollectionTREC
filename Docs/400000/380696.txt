<DOC>
<DOCNO> 380696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas13.html </URL>
<DATE> 2005/09/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Evren gençken daha çok galaksi vardı 
</HEADLINE>
<TEXT>

     Evrenin gençlik çağında galaksi sayısının bugün tahmin edilenden çok daha fazla olduğu anlaşıldı. 
     Fransız, İtalyan ve Alman astronomlar, Balina takımyıldızı bölgesinde 9-12 milyar yıl önce, yani evren daha gençken, bol miktarda galaksi bulunduğunu tespit etti. 
     'Nature' dergisinin son sayısındaki makaleye göre, Balina takımyıldızındaki sayılardan hareket eden uzmanlar, evrenin erken dönemlerindeki galaksi sayısının, şimdiye kadar tahmin edilenin iki ile altı katı olduğunu hesapladı. 
     Gözlemi, Şili'deki dev teleskobu kullanarak yapan Fransız Olivier Le Fevre başkanlığındaki astronomlar, bu buluş sonunda galaksilerin oluşumu ve evrimleri konusundaki teorilerin gözden geçirilmesi gerekeceğini vurguluyor. 
     
     Evrenin gençlik ürünleri 
     Balina takımyıldızında 8 bin galaksiyi gözlemleyen uzmanlar, 970 galaksinin 9-12 milyar yaşında olduğunu belirledi. 
     Evrenin 13.7 milyar yıl önce meydana gelen büyük patlama sonucu oluştuğu düşünülecek olursa, bu galaksilerin evrenin gençlik çağında ortaya çıktığı anlaşılıyor. 
     Yeni bir nüfus olarak nitelendirilen bu uzak galaksilerde bulunan yıldız sayısı da önceki gözlem ve hesaplamalardan en az iki kat fazla çıktı. 
     
</TEXT>
</DOC>
