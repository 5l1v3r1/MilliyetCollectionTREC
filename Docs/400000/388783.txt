<DOC>
<DOCNO> 388783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun21.html </URL>
<DATE> 2005/10/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rusya'da Ural Dağları'nda yeni kuş gribi salgını... 
</HEADLINE>
<TEXT>

     Rusya'nın Ural Dağları'nda bir bölgede yeni kuş gribi salgını tespit edildi. 
     Rusya Acil Durumlar Bakanlığı, Chelyabinsk bölgesindeki Sunaly köyünde 30'dan fazla tavuğun telef olduğunu ve ilk testlerin tavuklarda Asya'da 2003 yılından bu yana kümes hayvanlarının ölümüne yol açan kuş gribi virüsü H5N1 bulunduğunu gösterdiğini açıkladı. 
     Açıklamada, tavuklarla teması olan 7 kişinin gözetim altında tutulduğu ve başkent Moskova'nın 1900 kilometre doğusundaki köyün de karantinaya alındığı belirtildi. 
     Rusya'da kuş gribi, yaz döneminde Urallar ve Sibirya'da bazı bölgelerde kümes hayvanların telef olmasına yol açmıştı. Bu hafta başında da başkentin 350 kilometre güneyindeki Yandovka köyünde kümes hayvanlarında yapılan testlerde H5N1 virüsüne rastlanmış ve köydeki 3 bin kuş itlaf edilmişti. 
     Rusya'da hiçbir insana şimdiye kadar kuş gribi bulaşmadı. 
     
</TEXT>
</DOC>
