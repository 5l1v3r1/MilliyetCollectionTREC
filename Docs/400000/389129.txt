<DOC>
<DOCNO> 389129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/yture.html </URL>
<DATE> 2005/10/24/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Didin'in fendi 
</HEADLINE>
<TEXT>



Galatasaray, hafta içinde Umut Yenice'yi Beşiktaş'tan kaptı Ya da diğer bir iddiaya göre Beşiktaş, verim alamayacağını anladığı bu oyuncuya yol verdi. Ve Galatasaray coachu Halil Üner, dün Umut'u, Beşiktaş derbisinde ilk beşte sahaya sürerek adeta "Al işte sana fırsat, göster kendini, seni gözden çıkaranlara cevabını ver" dedi. Ama Üner'in bu silahı geri tepti. Sarı - kırmızılılar'ın üç uzunu Fatih, Hüseyin ve Umut'tan ilk yarıda üç sayı çıktı. Dolayısıyla Beşiktaş coachu Murat Didin'in, Umut'un Beşiktaş'a faydasının dokunmayacağı tezi de en azından "kısa vadede" doğrulandı. 
Beşiktaş, Galatasaray derbisini, hem Türkiye Kupası'ndan elenmişliğin, hem de ligin ilk maçını kaybetmişliğin ezikliği ve hırsıyla "kurtuluş mücadelesi" olarak görüyordu. Sert savunmayı faulsuz uygulama becerisinin yanında, Galatasaray'ın pota altı zaafını o kadar iyi kullandılar ki galibiyet daha ilk çeyrekte "geliyorum" dedi. Üç uzunundan verim alamayan ancak yabancı oyuncu seçimlerinin tümünü kısalardan yana kullanan Galatasaray'da tehlike çanları, Fatih'in 13. dakikada üç faule çıkmasıyla çalmaya başladı, maçın sonuna kadar da hiç susmadı. İkinci çeyrekte, pota altında aksayan Galatasaray'da, rakibin hareketli uzunlarına karşı "Valentin mayası" tutunca maç tüm olumsuzluklara rağmen ilk yarının son beş dakikasında döndü. Valentin, fark 10 sayı iken attığı üçlük ve savunmaya getirdiği canlılıkla Beşiktaş'ın maçı koparmasına engel oldu. Ama üçüncü çeyrekte, pota altı zaafını kapamak için içeriye kümelenen Galatasaray'a karşı Ellis ile Barış'ın üçlükleriyle Beşiktaş, ezeli rakibine cezayı kesti, maçı da aldı götürdü. 
Beşiktaş'ta Kornegay dışında tüm yerli transferler ve ABD'li oyuncular uyum sürecini yavaş yavaş aşıyor. Galatasaray'da ise ABD'li guardı Malik Dixon, "her eve lazım" cinsinden... Ama dün çok yalnızdı. Onun sorumluluğunu azaltmak için getirilen yeni guard Livingston, takıma uyum sağlamış değil. Ancak sarı - kırmızılılar'ın esas problemi pota altında. Dördüncü yabancı hakkı en kısa zamanda uzundan yana kullanılmalı. 



</TEXT>
</DOC>
