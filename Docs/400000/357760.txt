<DOC>
<DOCNO> 357760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/bbas.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'te iki yolcu bir hancı 
</HEADLINE>
<TEXT>



Basketbol Ligi'nde bu sezon 12. şampiyonluğuna ulaşan Efes Pilsen, Hırvat oyuncusu Nikola Prkacin ile olan sözleşmesini iki yıl daha uzatttı. Lacivert - Beyazlı kulübün genel menajeri Engin Özerhun, son iki sezonda Efes Pilsen forması giyen 30 yaşında ve 2.08 metre boyundaki Prkacin ile yeniden anlaşarak, sözleşmesini 2 yıl uzattıklarını açıkladı. Öte yandan Efes Pilsen, yabancı oyuncularından ABD'li guard Willie Solomon ve Sırp forvet Goran Nikolic ile yollarını ayırdı. 

Tuborg çekildi 

Basketbol Ligi takımlarından Tuborg Pilsener, önümüzdeki sezon Avrupa kupalarına katılmama kararı aldı. Şube Sorumlusu Önder Bingöl, yeni sezonda altyapıdan oyunculara ağırlık vereceklerini, takımın hem lig, hem de Avrupa kupası maçlarını başarılı bir biçimde götüremeyeceğini düşündüklerini ve bu yüzden bir yıllığına Avrupa Kupaları'ndan çekildiklerini söyledi. 

Muratcan kaldı 

Pınar Karşıyaka, coachu Murat Kandemir'in ardından yıldız oyuncusu Muratcan Güler ile de yeniden anlaştı. Yeşil - Kırmızılı takımda İnanç'ın yanı sıra Muratcan'ın da kaldığını belirten menajer Nihat Mala, "Muratcan çok disiplinli, takımımıza fayda sağlayan iyi bir oyuncu. Çok yüksek transfer ücretleri tekliflerini geri çevirip takımımızda kaldı. Oyak Renault'dan Ersan ve Enes ile de takımımızı güçlendirdik" dedi. 

Kerem Gönlüm evlendi 

Efes Pilsen'in Ülkerspor'dan transfer ettiği milli pivot Kerem Gönlüm dün evlendi. Gönlüm, kalabalık bir davetli topluluğunun katıldığı nikah töreninde Elif Bilen Gönlüm ile hayatını birleştirdi. Genç çiftin nikah şahitliğini Mehmet Okur ve Serdar Aycan yaptı. 


</TEXT>
</DOC>
