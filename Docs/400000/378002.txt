<DOC>
<DOCNO> 378002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun13.html </URL>
<DATE> 2005/09/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fransız TV5, 24 saat Türkiye yayını yapacak 
</HEADLINE>
<TEXT>

     SAADET ORUÇ Paris DHA 

      TÜRKİYE tartışmaları Fransa’da kabine toplantılarından gazete sütunlarına kadar yoğun bir şekilde devam ederken, Fransız medyası da Türkiye üzerine yoğunlaşıyor. Fransız kanalı TV5, Türkiye-Avrupa Birliği tam üyelik müzakerelerinin başlamasının öngörüldüğü 3 Ekim tarihine birkaç hafta kala oldukça önemli bir yayın gerçekleştiriyor. 
     TV5, 17 Eylül Cumartesi’den 18 Eylül Pazar’a kadar 24 saatlik Türkiye yayını yapacak. Aynı şekilde Fransız-Alman ARTE kanalı da 14 Eylül’de araştırmacı Severine Labat tarafından hazırlanan ’Mustafa Kemal Atatürk Bir Cumhuriyetin Doğuşu’ adlı belgeseli ekrana getirecek. TV5 kanalından yapılan yazılı açıklamaya göre, yayın çerçevesinde, İstanbul’un seçkin isimlerinden oluşan yayın konukları, kentin güzide mekanlarından yapılacak yayınlarda izleyiciyle buluşacak. Fransa’nın eski liderlerinden François Mitterand’ın yeğeni Frederic Mitterand ile Amel Smaoui’nin imzasının bulunduğu yayında Kapalıçarşı’dan, Boğaz’a, Osmanlı Sarayları’ndan müzelere kadar pek çok mekan kullanılıyor. Birbirinden seçkin konuklarla yapılacak söyleşilerin arasında ise İstanbul ve Türkiye tarihini anlatan belgeseller ve filmler izlenebilecek. 
     FRANSIZ EKRANLARINDA BELGESEL VE FİLM GEÇİDİ Bu belgesellerden ilki ise yapımcılığı Severine Labat tarafından gerçekleştirilmiş olan ’Mustafa Kemal Atatürk Bir Cumhuriyetin Doğuşu’ belgeseli. Bu belgesel, cumartesi günü 18.30’da yayınlanacak. İkinci film ise Esen Işık’ın ’İstanbul İki yaka arasında bir kuşak’ adlı filmi. Cumartesi günü saat 21.00’deki bu filmin ardından İlana Navaro’nun ’Dünyanın Tüm televizyonları Türkiye’ adlı filmi 23.30’da ekrana gelecek. Lulu Menase’nin ’Nazım Hikmet şair yoldaş’ adlı filmi, 00.40’da izleyiciyle buluşacak. Baudouin Koenig ve İlana Navaro tarafından çekilen ’Avrupa’nın gelecekteki sınırı Türkiye’ adlı film ise pazar sabahı Türkiye ile ilgili özel yayında yeralacak. Patrice Chagnard’ın kentte 30 yılda meydana gelen değişimleri izlediği film, 24 saatlik yayında yeralan filmlerin sonuncusu. 
     
     PANELLERDE TÜRKİYE TARTIŞILACAK 
     Belgesel ve filmlerin yanı sıra bir dizi Türkiye odaklı panel de ekranlara taşınacak. Frederic Mitterand’ın yönettiği Türkiye’nin AB’ye girişi, Türkiye’nin geleceği ve din sorunu konularını kapsayan panel cumartesi akşamı yayınlanacak. Gün boyunca ekrana gelecek olan diğer isimler ise kentin değişik yerlerinde görüntülenmiş. Ekrandan Türkiye’nin tanıtımını ve AB üyeliğini savunacak olan bu isimler yayın sırasıyla şöyle 
     TÜSİAD üyesi armatör Pekin Baran, Kanal D İcra Kurulu Başkanı Arzuhan Yalçındağ, son padişah Vahdettin’in kızının ve son Halife Abdülmecid’in oğlunun kızı olarak iki taraftan saltanat soyundan gelen Neslişah Sultan, 1980’lerden bu yana Paris’te yaşayan Türk yazar Nedim Gürsel, tarihçi ve Topkapı Müzesi Genel Müdürü İlber Ortaylı, Gazeteci Reha Öztunalı, mimar ve İTÜ Mimarlık Fakültesi profesörlerinden Osmanlı Mimarisi uzmanı Nur Akın, gazeteci Ayşenur Yazıcı, işadamı Haluk Örs, akademisyen Ahmet İnsel, mimar Ali Rıza Topçu, işadamı İshak Alaton, Rum Ortodoks Patriği Sözcüsü Dositeos Anagnostopoulos, İstanbul Modern Çağdaş Sanatlar Müzesi yöneticisi Oya Eczacıbaşı, AGOS Gazetesi Genel Yayın Yönetmeni gazeteci Hrant Dink, stilist Gönül Paksoy, mimar Işık Aydemir, gazeteci-yazar Kenize Murad. 
     
     FRANSIZ SOKAĞINDA DEV EKRANDAN İZLENECEK 
     Bu yayın dolayısıyla İstanbul’da Fransız sokağına kurulacak olan dev bir ekrandan yayının 24 saat boyunca izlenebileceği belirtildi. Kanalın açıklamasına göre, TV5 Türkiye’de toplamda 5,2 milyon evde izlenebiliyor. Yine aynı açıklamada atıfta bulunulan AGB Anadolu verilerine göre, Türkiye’de haftada 601,660 kişinin, günde ise 164,340 kişinin TV5 izlediği belirtildi. 
     
</TEXT>
</DOC>
