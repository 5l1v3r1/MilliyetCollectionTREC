<DOC>
<DOCNO> 374562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/dunya/adun.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aramızda bombacı var' katliamı 
</HEADLINE>
<TEXT>


Bağdat'ta dini tören için camiye giden yüz binlerce Şii köprüden geçerken, bir kişi, 'Aramızda intihar bombacısı var' diye bağırınca çıkan izdihamda 475 kişi de yaralandı 

DIŞ HABERLER SERVİSİ 


Iraklı Şiilerin kutsal şahsiyetleri arasında yer alan İmam Musa Kazım'ı anma törenleri görülmemiş bir katliama sahne oldu. Dün başkent Bağdat'taki Kazımiye Camii'ndeki anma törenlerine giden Şii kalabalık Dicle Nehri üzerindeki İmamlar Köprüsü'nden geçerken kalabalıktaki birinin, "Aramızda intihar bombacısı var" şeklinde bağırması üzerine patlak veren panik ve izdihamda 965 kişi öldü, 475 kişi yaralandı. Irak'ın ABD tarafından işgal edilmesinden bu yana en çok ölümün meydana geldiği olayda, ölenlerin büyük bölümünün kadın, çocuk ve yaşlı olduğu bildirildi. Ölenler, ayaklar altında ezilerek ya da Dicle'de boğularak can verdi. 

Dicle'de boğuldular 
Bağdat'ın çeşitli kesimlerinden ve diğer vilayetlerden Şiiler, dün Şiilerin 7. imamı Musa Kazım'ı anma töreni için Kazımiye Türbesi civarında toplandı. Facia, 1 milyonu bulan kalabalığın katıldığı törenin yolu üzerinde yaşandı. Akın akın gelen Şiiler, Sünni Azemiye ve Şii Kazımiye Mahallesi'ni birbirine bağlayan Dicle Nehri üzerindeki İmamlar Köprüsü'nü geçerken kimliği belirsiz biri, "Aramızda intihar bombacısı var" diye bağırdı. Bunun üzerine paniğe kapılan kalabalık, köprüden uzaklaşmak için birbirini ezmeye ve köprüden aşağı Dicle Nehri'ne atlamaya başladı. Sonuçta çoğu çocuk, kadın ve yaşlı olmak üzere 965 kişi öldü. Irak Sağlık Bakanlığı, ölü sayısının 1000'i aşmasından endişe ettiklerini bildirdi. Bu olaydan önce de Kazımiye Türbesi civarına havan topu ve roketatar saldırısı yapıldı. Saldırılarda 7 kişi öldü. Bu saldırıyı, adı pek duyulmamaış 'Muzaffer Topluluk Ordusu' adlı örgüt üstlendi. 
Görgü tanıkları, Kazımiye Türbesi'ne giden sokakların dar olması yüzünden kurtarma görevlilerinin köprü üzerindeki faciaya müdahale edemediğini ve bu nedenle de yaralılara zamanında ulaşılamadığını belirttiler. İmamalar Köprüsü faciası ardından Irak'ta 3 günlük ulusal yas ilan edildi. 

Saddamcılar suçlandı 
İki üst düzey Şii yetkili, olayda devrik diktatör Saddam Hüseyin yanlılarının rolü olduğunu belirterek, aşırı İslamcı Sünni militanların kasten izdiham yarattıklarını öne sürdüler. Radikal Şii lider Muktada El Sadr'ın örgütünden Abdülhadi El Daraci ile Irak İslam Devrimi Yüksek Konseyi'nden Ammar El Hekim, bu olaydan "teröristler, Saddamcılar ve radikal ekstremistleri sorumlu tutuyoruz" açıklamasını yaptı. 


</TEXT>
</DOC>
