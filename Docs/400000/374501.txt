<DOC>
<DOCNO> 374501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur15.html </URL>
<DATE> 2005/08/31/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sperm skandalında yeni iddialar 
</HEADLINE>
<TEXT>

     Neşet KARADAĞ DHA 

BAŞKALARINDAN aldığı sperm ile muayenehanesine gelen kadın hastaları hamile bıraktırmakla suçlanan Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı öğretim üyesi Prof. Dr. İsmet Köker ile birlikte tutuksuz yargılanan ve sperm skandalını ortaya çıkartanlardan biri olan Dr. Mustafa Şiş, eski hocasını suçlayarak, En 15 yıldır yapıldığı bilinen bu işleme klinikte ilk karşı çıkan, yapılmasını reddeden kişiyim'' dedi. 
     Adana 4’ncü Asliye Ceza Mahkemesi’nde Görevi kötüye kullanmak’ suçundan Prof.Dr. Köker ve 12 doktor arkadaşıyla birlikte 3’er yıl hapis cezası istemiyle yaklaşık 2 yıldır tutuksuz yargılanan, şu anda Bitlis Adilcevaz Onkoloji Hastanesi’nde Kadın Doğum Uzmanı olarak görev yapan Dr. Mustafa Şiş’in talimatla ifadesi alındı. 
     Dr. Şiş, talimat ifadesinde, başkalarından alınan spermle çocuğu olmayan kadınların hamile bırakılması olayına karışmadığını ifade etti. Daha önce konuyla ilgili ÇÜ yönetimine verdiği yazılı ifadeleri tekrarladığını belirten Dr. Şiş, Sperm skandalının’ gündeme geldiği 2002’de üniversite yönetimine verdiği ifadesinde, Prof.Dr. İsmet Köker’in davaya konu işlemin yapılması için kendisine baskı yaptığını belirterek, şunları söyledi 
     Söz konusu kişi Prof. Dr. İsmet Köker tarafından, söz konusu işlem değişik zamanlarda ve sayılarda tarafıma talep edildi. İşlemi yapmadım. Yapılmasını da kabul etmedim. Bu konu, poliklinikte çalıştığım sürece ayda zaman zaman değişmek üzere 4- 5 kere talep edilmiştir. Ancak, hangi kişilerden ne sıklıkta talep edildiğini bilmiyorum. Söz konusu işlemin yapıldığı hiç bir hastanın hiç bir yerde kaydı yoktur. Bu işlemin, ben bu kliniğe başladığımdan beri yapıldığını biliyorum. Ben başlamadan önce de yapıldığı bilinmektedir. Ayrıca, en az 15 yıldır yapıldığı bilinen bu işleme klinikte ilk karşı çıkan, yapılmasını reddeden kişiyim. Zaten bu nedenle bu konu gündeme gelmiştir. Herkesin bilip, hiç kimsenin bilmediği’ bu konu hakkındaki kişisel kanaatime göre, bu işlemin ahlaki sorumluluğu, eline geçen her yetkiyi iyi olmayan şeyler için kullanmayı marifet sayan yetki sahibi kişilerin ve toplum tarafından incitilmiş onurlarını bu yolla revize etmeye çalışan hastalara aittir.'' Öte yandan, Adana 4’üncü Asliye Ceza Mahkemesi’nde yapılan son duruşma, savunmaları alınamayan bazı doktorların bulundukları ilde talimatla ifadelerinin alınması için ertelenmişti. Prof. Dr. Köker de, yaptığı savunmasında, tüp bebek çalışmalarında başka erkeklerden sperm alındığı iddialarının doğru olmadığını, ihtisas tezi hazırlamak için doktorlar ve asistanların dışarıdan sperm topladıklarını iddia etmişti. Sanıklardan Dr. A.Hakim Arısoy, Dr. Özgür Kayaselçuk ve Cem Cengiz de, iddialarla ilgili olarak bilgileri olmadığını, hiçbir şey duymadıklarını ve görmediklerini bildirmişti. Tanık olarak dinlenen bölüm hemşirelerinden Fatma Karabulut da, eşsiz gelen hastalara dışardan sperm getirtildiğini iddia ederek, Spermlerin öğrencilerden ve çalışan personelden alındığını duydum'' iddiasında bulunmuştu. 
     

Sperm davası nasıl açıldı BAŞKALARINDAN aldığı sperm ile muayenehanesine gelen kadın hastalarını hamile bıraktırmakla suçlanan Çukurova Üniversitesi Ç.Ü. Tıp Fakültesi Balcalı Hastanesi Kadın Hastalıkları ve Doğum Anabilim Dalı Öğretim Üyesi Prof. Dr. İsmet Köker ile ilgili iddiaların televizyonlarda ve gazetelerde yayınlanması üzerine ÇÜ Rektörlüğü’nce 2002’de idari soruşturma başlatıldı. Rektörlük, soruşturmayı tamamlayarak Prof. Dr. Köker ile birlikte aynı bölümde görev yapan ve bazılarının daha sonra başka yerlere tayinleri çıkan öğretim elemanları Dr. Cem Cengiz, Dr. Özgür Kayaselçuk, Dr. Mustafa Şiş, Dr. Ümit Altıntaş, Dr. Özkan Yılmaz, Dr. Nihat Kataya, Dr. Reşat Mısırlıoğlu, Dr. Abdi Oğuz, Dr. Erdal Candan, Dr. Ayhan Coşkun, Dr. Önel Cemiloğlu, ve Dr. A. Hakim Arısoy’un da yargılanmalarını isteyerek dosyayı Danıştay 2’nci Dairesi’ne gönderdi. Danıştay’ın yaptığı inceleme sonunda, Prof. Dr. Köker ile 12 doktorun Asliye Ceza Mahkemesi’nde yargılanmasına oy birliği ile karar verdi. Kararda, Prof. Dr. Köker ve doktorların 1996 ile 2001 arasında mevzuata aykırı olarak ’heterolog artifisyel inseminasyon’ spermin erkekten alınıp, kadının döl yoluna bırakılması uygulaması yaptıkları, yapılmasına yardım edip göz yumdukları belirtildi. Danıştay 2’inci Dairesinin bu kararı üzerine Adana 4’üncü Asliye Ceza Mahkemesi’nde ’görevi kötüye kullanmak’ suçundan yaklaşık 2 yıl önce dava açılmıştı.      
</TEXT>
</DOC>
