<DOC>
<DOCNO> 389617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur27.html </URL>
<DATE> 2005/10/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaş'ta parkta doğum 
</HEADLINE>
<TEXT>

     Sokakta yaşadığı belirtilen bir kadın, Beşiktaş’taki parkta vatandaşların da yardımıyla bir kız çocuğu dünyaya getirdi. 
     Vapur İskelesi’nin yanındaki parkta uzun süredir inleyen 25 yaşındaki A.P’yi gören vatandaşlar, kadının doğum yapmak üzere olduğunu fark edince olay yerine ambulans çağırdı. Ancak A.P, ambulans gelinceye kadar vatandaşların da yardımıyla 1 kilo 400 gram ağırlığında bir kız çocuk doğurdu. 
     A.P ve bebeği, olay yerine gelen ambulansla Şişli Etfal Eğitim ve Araştırma Hastanesi’ne kaldırıldı. Anne ve bebeğinin sağlık durumunun iyi olduğu ifade edildi. 
     Bu arada bazı vatandaşlar, A.P’nin sabahtan bu yana aynı yerde bağırıp sızlandığını, ancak akli dengesi bozuk sanıp daha önce kendisiyle ilgilenmediklerini söylediler. 
     Öte yandan bazı yetkililer, A.P’nin durumunu öğrenmemeleri için ailesinden kaçıp sokakta yaşamaya başladığının sanıldığını kaydettiler. 
     
</TEXT>
</DOC>
