<DOC>
<DOCNO> 367928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/siyaset/siy01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP vampir mi kanla beslensin 
</HEADLINE>
<TEXT>


Terörün artmasıyla MHP oylarının da yükselişe geçtiği iddiaları için Bahçeli, "Hakaret sayarım. Terör, AKP'nin teslimiyetçi politikasının yarattığı yasal boşluğu dolduruyor" dedi 

ÖNDER YILMAZ Erciyes 


MHP lideri Devlet Bahçeli, terörün artmasıyla MHP oylarının da yükselişe geçtiği iddialarına sert tepki göstererek, "MHP siyasi vampir değil ki kanla beslensin. Çok ağrımıza gidiyor. Hakaret sayarım" dedi. 
16. Erciyes Kurultayı'nın şenliklerine katılan Bahçeli, otağ çadırındaki sohbette, terörün hızlanmasını, "AKP'nin Kopenhag Kriterleri çerçevesinde teslimiyetçi ve tavizci bir politikayla yaptığı yasal değişikliklerin doğurduğu boşluğa" bağladı. Türkiye'nin PKK'ya yönelik sınır ötesi operasyon yapması gerektiğini, "sözünü tutmayan" ABD ve Irak yönetiminden teröristlerin teslim edilmesinin istenmesi gerektiğini vurgulayan Bahçeli, "Bu talebi belli sürede gerçekleştirmedikleri takdirde Türkiye meşru müdafaa hakkını kullanarak Kuzey Irak'a girmekte çekince koymamalıdır" diye konuştu. 

Tarihi hata 
Genelkurmay Başkanı'nın "kısıtlı yetki" yakınmasını değerlendiren Bahçeli, şunları söyledi "Brüksel sevdası uğruna Türkiye'de yasal boşluklar doğmuş ve terörle mücadele zafiyete uğramıştır. Genelkurmay Başkanı da bunu vurgulamıştır. Genelkurmay Başkanı'nın mütalaası alınarak yasalar çıkarılmışsa, uygulama sonrasındaki zafiyeti Genelkurmay Başkanı da fark etmiş demektir." 
Bahçeli, "Başbakan Erdoğan'ın Kürt aydınlar ve PKK ile Türkiye Cumhuriyeti arasında arabuluculuk yapma sıfatıyla görevlendirilmiş olan grupları hiçbir şekilde kabul etmemesi gerektiğini" belirtirken, "böyle bir kabulün tarihi hata olacağını" savundu. Barzani ve Talabani'nin Kuzey Irak için "Güney Kürdistan" dediğini belirten Bahçeli, "Güney Kürdistan kurulduğu zaman bunun kuzeyi, doğusu, batısı neresidir " dedi. Bahçeli, Türkiye'nin yakın bir zamanda bölünme tehlikesiyle karşı karşıya bırakılabileceğini belirtti. 
Bahçeli, binlerce ülkücüye yaptığı hitapta da, Erdoğan'ın Kıbrıs'ı Türkiye'nin sırtında bir kambur olarak gördüğünü ve teslim almaları için de Rum liderlerin peşinden koştuğunu iddia etti. 

'Ameliyata bile takım elbiseyle gittim' 

Gazetecilerle sohbet eden Bahçeli, sigara konusunda, "Bıraktım, ama aklımdan çıkmıyor. Bazı doktorlar 'By-pass ameliyatından 3 sene sonra içilebilir diyorlarmış" dedi. Bahçeli, çadırda bile takım elbise giymesi anımsatılınca, "Ben ameliyata bile böyle gittim. Son sigaramı içip doktorlara öyle teslim oldum" dedi. Bahçeli, evdeki koşu bandında günde 40 dakika yürüdüğünü söyledi. 


</TEXT>
</DOC>
