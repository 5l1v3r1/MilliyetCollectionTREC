<DOC>
<DOCNO> 398607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun42.html </URL>
<DATE> 2005/11/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
'ABD'de 1976'dan bu yana yaklaşık bin kişi idam edildi' 
</HEADLINE>
<TEXT>

     Uluslararası Af Örgütü, ABD'de Yüksek Mahkeme'nin ölüm cezasını yeniden yürürlüğe soktuğu 1976 yılından bu yana yaklaşık bin kişinin idam edildiğini açıkladı. 
     Örgüt, ABD'de idam edilenlerin çoğunun, ekonomik şartları kötü, hukuki açıdan az ya da hiç desteklenmemiş, beyaz ırktan olmayan kişilerden oluştuğunu, aralarında çocuk ya da zihinsel özürlülerin de bulunduğunu bildirdi. 
     ABD'de birçok idam mahkumunun cezalarının, suçlu olduklarıyla ilgili soru işaretleri aydınlatılmadan infaz edildiğini, bugüne kadar 122 kişinin, haklarında yanlış hüküm verildiği için son anda serbest bırakıldıklarını belirten örgüt, bu ülkedeki eyalet ve federal hükümet yetkililerine tüm infazların durdurulması çağrısında bulundu. 
     Uluslararası Af Örgütü, ABD'de ölüm cezalarının yüzde 80'inin güneydeki Teksas ve Virginia eyaletlerinde uygulandığına, New York, Illinois ve New Jersey'de infazların durdurulduğuna dikkati çekti. 
     Örgütün açıklamasında, ölüm cezasının, doğası gereği ''etkisiz, keyfi ve caydırıcı olmayan bir uygulama olduğu, bir bütün olarak toplumu aşağıladığı'' ifade edilerek, ''Bu infazlara harcanan kaynaklar, kapsamlı rehabilitasyon, kurbanlar için anlamlı hizmetler ve diğer suç önleyici programlar için ve hatta yürürlükte olan yasa uygulama çabalarının güçlendirilmesi için harcanabilirdi'' denildi. 
     Dünyada 121 ülke, yasalarla ya da uygulamada ölüm cezasını kaldırmış bulunuyor. 
     
</TEXT>
</DOC>
