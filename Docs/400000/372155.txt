<DOC>
<DOCNO> 372155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko23.html </URL>
<DATE> 2005/08/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yapı Kredi Teliasonera'nın tahkim başvurusu bildirildi 
</HEADLINE>
<TEXT>

     Yapı Kredi Bankası, Teliasonera Finland OYJ'nin, Turkcell Holding A.Ş.'nin hissedarlar sözleşmesinin ihlali sonucu doğuracak işlemlerden kaçınmasının sağlanması talebiyle tahkim başvurusunda bulunduğunun bankaya bildirildiğini açıkladı. 
     Yapı Kredi Bankası'ndan Borsa'ya gönderilen yazıda, bankanın, Turkcell Holding A.Ş.'nin sermayesinin yüzde 20.02'sine karşılık eden B Grubu hisselerinin maliki olduğu belirtildi. 
     Açıklamada, Turkcell Holding A.Ş.'nin A Grubu hisselerinin maliki bulunan Sonera Holding B.V.'nin ana hissedarı Teliasonera Finland OYJ tarafından, Turkcell Holding A.Ş.'nin B Grubu hissedarı Çukurova Holding A.Ş.'nin şirket hissedarları sözleşmesinin ihlali sonucunu doğuracak işlemlerden kaçınmasının sağlanması talebiyle aralarında bankanın da yer aldığı B Grubu hissedarlar hakkında tahkim başvurusunda bulunulduğunun Uluslararası Ticaret Odası ICC Uluslararası Tahkim Divanı tarafından bankaya iletildiği kaydedildi. 
     Açıklamada, ''Yapılan bu bildirimde, tahkim başvurusuna ilişkin olarak bankamız cevaplarıyla, hakkında tahkim başvurusu yapılan diğer B Grubu hissedarların müştereken belirleyecekleri hakemin 30 gün içinde ICC Uluslararası Tahkim Divanı'na bildirilmesi hususlarına yer verilmiştir'' denildi. 
     
</TEXT>
</DOC>
