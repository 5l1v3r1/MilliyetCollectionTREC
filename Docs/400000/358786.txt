<DOC>
<DOCNO> 358786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonyas16.html </URL>
<DATE> 2005/07/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye'de 40 yaş üstü erkelerin yarısı sertleşme sorunu yaşıyor 
</HEADLINE>
<TEXT>

     HTP Exclusive firması tarafından Türkiye’de yapılan araştırmaya göre, 40 yaş üstü erkeklerin yüzde 49’unda sertleşme sorunu bulunuyor. 
     Çırağan Sarayı’nda düzenlenen basın toplantısında, HTP Exclusive Özel Araştırmalar Direktörü Özlem Bulut, "Türkiye Cinsellik Araştırması"nın sonuçlarını açıkladı. 
     Bulut, Türkiye genelinde 14 kentte 40-65 yaş arasındaki 1527 erkekle yapılan araştırmanın sonuçlarına göre, 40 yaş üstü erkeklerin yüzde 49’unda değişik derecelerde "sertleşme sorunu" ED olduğunu bildirdi. 
     ED oranı ve şiddetinin yaş ile beraber arttığının araştırmada ortaya çıktığını kaydeden Bulut, ED sıklığına bakıldığında en yüksek oranların yüzde 58 ile Orta Anadolu, yüzde 57 ile de Doğu-Güneydoğu Anadolu’da görüldüğünü ifade etti. 
     Özlem Bulut, erkeklerin yüzde 94’ünün cinselliği önemli gördüğünü belirterek, bunun ED’lilerde ise daha az önemli olduğunun belirlendiğini söyledi. 
     Erkeklerin yüzde 70’inin cinselliği kendilerinin başlattığını ifade ettiğini anlatan Bulut, 40 yaş üstü erkeklerin yüzde 89’unun şimdiki cinsel yaşamlarından memnun olduğunun ortaya çıktığını kaydetti. 
     
     ROMANTİZM ANLAYIŞI 
     Özlem Bulut, katılımcı erkeklerin yüzde 67’sinin "evde eşle sessiz bir gece geçirmeyi romantik ilişki" olarak tanımladıklarını belirterek, planlanmamış bir cinsel ilişkiyi ise "daha heyecan verici" gördüklerini söyledi. 
     Erkeklerin yüzde 44’ünün ilişki kalitesini, "kaç kez olduğundan çok ilişkinin tatmin edici olmasına" göre belirlediklerini vurgulayan Bulut, ortalama cinsel ilişki sıklığının ayda 7.4, ED’lilerde ise 6.4 olduğunu ifade etti. 
     Bulut, ED’lilerde doktora başvuru oranının yüzde 7 olduğu ve bu rahatsızlığı olanların yüzde 93’ünün ilaç kullanmadığının ortaya çıktığını dile getirerek, ayrıca ED’lilerin yüzde 72’sinin ilişkiyi önceden planlamak zorunda kaldıklarının belirlendiğini sözlerine ekledi. 
     
     UZMAN GÖRÜŞÜ 
     Araştırma sonuçlarını değerlendiren İstanbul Üniversitesi Cerrahpaşa Tıp Fakültesi Üroloji Anabilim Dalı Öğretim Üyesi Prof. Dr. 
     Emre Akkuş da, hipertansiyon ve diyabetin sertleşme sorununa neden olduğunu anlatarak, Türkiye’de bu konuda çok ciddi bir hasta potansiyeli bulunduğunu söyledi. 
     Prof. Dr. Akkuş, 3-6 ay süreyle bu sorunu yaşayan erkeklerde ED rahatsızlığının bulunduğunu ifade ederek, kişinin yaşam tarzı ve beslenme alışkanlıklarını değiştirerek, spor yaparak, stresten uzak durarak ED rahatsızlığından kurtulabileceğini bildirdi. 
     Damar tıkanıklığı ile ortaya çıkan ED rahatsızlığının kültürel faktörler ve sosyoekonomik durum nedeniyle Doğu ve Güneydoğu ile Orta Anadolu’da biraz fazla olduğunu vurgulayan Prof. Dr. Akkuş, bu alanda uzun etkili tedaviye yönelik yeni ilaçların piyasada bulunduğunu kaydetti. 
     
</TEXT>
</DOC>
