<DOC>
<DOCNO> 372050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo09.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya bizi konuştu 
</HEADLINE>
<TEXT>


İstanbul'daki tarihi Formula 1 yarışı, Türkiye'de olduğu kadar dünya medyasında da geniş yankı buldu. Yarış, 200'ün üzerinde ülkede yayınlanırken, yabancı televizyonlar Türkiye Grand Prix'sini renkli görüntüler ve farklı yorumlarla izleyicilere ulaştırdı 


İNGİLTERE 
REUTERS 
"Türkiye'nin F1 başarısı, Olimpiyat umutlarını artırdı" yorumunu yaptı. Ajans, Türkiye'nin İstanbulPark'taki yarıştan yüzünün akıyla çıkmasının, spor alanındaki profilini uluslararası anlamda güçlendirdiğini, 4 başarısız denemenin ardından olimpiyat oyunlarına ev sahipliği yapma umutlarını yükselttiğini belirtti. Ajans, kalabalık bir izleyici kitlesi önünde yapılan önceki günkü yarışı, Şampiyonlar Ligi final maçına benzetti. Reuters haberini "Türkiye'nin spor alanındaki prestiji canlanan ekonomisi ve AB ile müzakerelerin 3 Ekim'de başlaması beklentisinin güçlendirdiği kendine güveni daha da besliyor" sözleriyle bitirdi. 

DAILY MIRROR 
"Kimi Raikkonen, F1'in yeni ve zor İstanbul pistini uslandırdı. F1 patronları, deneme turunda sorunlara neden olan pistteki toz ve kirin yarışı korkunç bir hale getireceğini düşünse de sabah saatlerinde yağan yağmur pisti temizledi" diye yazdı. İstanbulPark civarındaki trafik sorununa da dikkati çeken gazete, park yerlerinde 3 kilometre uzunluğunda kuyruklar oluşması nedeniyle pek çok sürücünün otomobillerinden inip yürüdüğünü ve bunun da İstanbul Atatürk Olimpiyat Stadı'nda oynanan, Liverpool'un kupayı kaldırdığı Şampiyonlar Ligi final gününü hatırlattığını yazdı. 

THE SUN 
"İlk Türk Formula 1 yarışı, etrafta dolaşan vahşi köpekler ve sıkı güvenlik nedeniyle korkutan bir organizasyon oldu. Günün sonunda güvenlik güçleri, trafik kaosu nedeniyle öfkeli izleyicilerle başetmek zorunda kaldı" yorumunu yaptı. 

DAILY TELEGRAPH 
İstanbul F1 yarışında ünlü boksör Mike Tyson'ın varlığının yarattığı etkiye dikkati çekti ve "Ünlülerin ve ışıltının temel olduğu F1'de bile Mike Tyson'ın varlığı padok hiyerarşisinde radikal bir değişime neden oldu. İlk başta Başbakan Recep Tayyip Erdoğan görülmemiş ölçüde medyanın ilgisi odağında yer alırken daha sonra görüntülerden kayboldu. Güzellik yerini kasa bıraktı" ifadelerini kullandı. 

INDEPENDENT 
"Türkler yarışı kesinlikle sevdi. Başbakan Erdoğan, Bernie Ecclesstone ve Mike Tyson'a katıldığında keskin nişancılar çatılarda muhtemel bir terörist saldırıya karşı tetikteydi" dedi. 

ITV 
İstanbul tanıtımıyla başlayan ITV F1 programı, Boğaz manzaraları eşliğinde tarihi yerler ve Boğaziçi Köprüsü'nün helikopterden detay çekimlerini ekrana getirdi. İstanbul trafiğinin yoğun olduğuna değinen sunucu Jim Rosenthal, ünlü boksör Mike Tyson'ın trafikte mahsur kaldığını, helikopterle piste ineceğini canlı yayında söyledi. Formula 1 yorumcusu Mark Blundel, "Dünkü cumartesi sıralama turlarında 8'inci virajın zorluğu büyük puan kayıplarına neden oldu. Bu tam bir Türk lokumu" yorumunu yaptı. ITV'de Michael Schumacher, "Türkler harika iş yaptı" yorumunu yaptı. 

BBC 
İstiklal Marşı çalındığı sırada bunu fark etmeyen ITV televizyonu ekranlara Coulthard röportajını getirirken, arka planda İstiklal Marşı duyulmaktaydı. Başbakan Recep Tayyip Erdoğan ve Mike Tyson'dan görüş alan ITV muhabiri, korumaların uyarısıyla hissettirilmeden çember dışına çıkarıldı. 
Dün akşamki BBC ana haber bülteninde yayınlanan tek olumsuz yorum ise şöyleydi "Şampiyonlar Ligi final maçı öncesi son dakikada yolları tamamlayan Türkler İstanbulPark'ı da son dakikada bitirdi, ama her şey muhteşem." 

FRANSA 
L'EQUIPE 
Fransız spor gazetesi yarış pistinden övgüyle söz etti. L'Equipe'de şu ifadeler yer aldı "Bu pazar Formula 1 Şampiyonası kazandı. Bahreyn ve Çin'deki pistler nedeniyle eleştiriler alan Alman mimar Hermann Tilke İstanbul yakınlarında oldukça güzel bir pist kurmuş. İstanbul otodromu, Türkiye Grand Prix'sinin ilk bölümünden itibaren vazgeçilmez bir pist haline geldi. Estetik, farklı, geçişlere elverişli olan bu pist, büyük manevra alanları sunuyor" 

AVUSTRALYA 
DAILY TELEGRAPH 
Avusturalya'nın en yüksek tirajlı gazetelerinden olan The Daily Telegraph gazetesi spor sayfalarında "Türk lokumu Raikkonen" manşetini kullandı. Gazete, Formula 1 pilotlarının İstanbul pistinde zorlandığını belirtirken, Herald Sun gazetesi de Avustralyalı F1 pilotu Webber'in 7 kez dünya şampiyonu olan Ferrari pilotu Michael Schumacher'le ilgili "O artık hizmetdışı kalmıştır" sözlerini manşete taşıdı. Schumacher'i sportmenlikdışı davranışlar sergilemekle suçlayan Avustralyalı pilot Webber'in sözlerinin yanı sıra gazete, organizasyonun güzelliklerinden de bahsetti. 

RUSYA 
Utro.ru 
"Viking Türk marşını mükemmel çaldı" başlığını attı. Vremya Novostey, İstanbulPark Pisti'nin zor bir parkur olduğunu, özellikle sekizinci dönüşün pilotların çoğuna sorun yaşattığını bildirdi. Gazete, İstanbul'da ilk kez düzenlenen yarışı kazanan Raikkonen'in tarihe geçtiğini belirtti. 

Yenİ İzvestİya 
"Türk gambiti" başlıklı haberinde, "Formula 1 kraliçesi Türkiye'yi ilk kez ziyaret etti. Bu güzel ama aynı zamanda entrika dolu bir ziyaret oldu. İstanbulPark Pisti, iki yıl gibi rekor bir sürede tamamlandı" diye yazdı. 

YUNANİSTAN 
Alpha TV 
"Kıskanıyoruz, duyduk duymadık demeyin, Türkiye F1 organize ediyor. Tribünlerde 5 bin Yunanlı var, atmosfer muhteşem, tesislerde düzen müthiş, organizasyon mükemmel... Ancak, trafik sorunlu." 

TaNea 
"Tüm İstanbul bir pist gibiydi. Türk turizminin tanıtımına yararı çok büyük çünkü 2 milyar kişi İstanbul'daki F1'i izledi." 

Elefterotipiya 
"İstanbul'un F1 dünyasına görkemli girişi... Türkiye organizasyonu başardı, Türkler'in gerçekleştirdiğini biz rüyamızda görüyoruz. Pist şahaneydi, tarihi bir mücadele oldu ancak organizatörlerin yoğun çabasına rağmen, piste gidiş ve dönüşte trafik yaşandı." 


</TEXT>
</DOC>
