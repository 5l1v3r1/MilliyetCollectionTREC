<DOC>
<DOCNO> 356500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/yasam/ayas.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar Topkapı Sarayı'na girdi 
</HEADLINE>
<TEXT>


Bağdat Köşkü'nün arkasında bulunan mühürlü müze deposuna güpegündüz giren hırsızların hangi eserleri çaldığı araştırılıyor 

Ömer Erbil 

Türkiye'nin en iyi korunan müzelerinden Kültür ve Turizm Bakanlığı'na bağlı Topkapı Sarayı'na dün güpe gündüz hırsız girdi. Saraydan hangi tarihi eserlerin çalındığı ise henüz belirlenemedi. 

Kan örneği alındı 
Hırsız ya da hırsızların, salı günleri ziyarete kapatılan saraya, Haliç'e bakan 4. avludaki Bağdat Köşkü'nün arkasındaki mühürlü müze deposunun camını kırarak girdiği belirlendi. Kırılan cam parçaları üzerinde kan izine rastlandı. Olayın fark edilmesinin ardından Saray'a gelen polis, personelden de kan örnekleri aldı. Sarayda da dün, DÖSİM Döner Sermaye İşletmeleri Merkez Müdürlüğü bünyesinde çalışanlar, temizlik işçileri ve güvenlik elemanlarının görev yaptığı öğrenildi. 

Kamera yok 
Depodan hangi eserlerin çalındığının belirlenmesi için yetkililer, geç vakitlere kadar envantere bakarak, sayım işlemi yaptı. Depoda tablo, hat levha, vazo, şamdan gibi tarihi eserlerin bulunduğu belirtildi. İçinde çok değerli el yazması kitapların bulunduğu Bağdat Köşkü Kitaplığı'na da hırsızların girmiş olmasından endişe ediliyor. Polis ise, hırsızın acemi ve Topkapı Sarayı'nı bilen birisi olabileceğini belirtti. Yetkililer, odada kamera sisteminin bulunmadığını söyledi. 

Saray nasıl korunuyor 

Topkapı Sarayı'nda kapalı devre kamera sistemi var. Görüntü kayıtları 15 gün saklanıyor. Ziyarete açık bütün bölümlerde alarm sistemi var. Giriş kapılarında bilgisayarlı turnike sistemi kurulu. Kapılarda ve içeride güvenlik görevlileri devriye geziyor. Müzenin ziyarete kapanmasından sonra ertesi gün açılana kadar gece bekçisi görev yapıyor. Hırsızlığın gerçekleştiği deponun bulunduğu alana ziyaretçi girişi yasak. 


</TEXT>
</DOC>
