<DOC>
<DOCNO> 360231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/gun02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin kişi izleniyor 
</HEADLINE>
<TEXT>


Ülke genelinde örgütle ilişkili olabileceği düşünülenler yakın takibe alındı. Şüpheliler arasında Çeçenistan ve Afganistan'a savaşmaya gidenler de var 

İSTANBUL Milliyet 

İngiltere'yi sarsan El Kaide eylemlerinin ardından Türkiye'nin de tekrar örgütün hedefi haline gelebileceğinden şüphelenen Türk polisi, bini İstanbul'da olmak üzere ülke genelinde örgütle ilişkili olabileceği düşünülen 2 bin kişiyi yakın takibe aldı. Olağan şüpheliler arasında Çeçenistan ve Afganistan'a savaşmaya gidip dönenler de var. 
İstanbul Emniyet Müdürü Celalettin Cerrah, terör eylemlerini önlemeye yönelik, metro ve tramvay istasyonlarında sivil polislerin yanı sıra patlayıcı konusunda eğitimli köpeklerin görevlendirildiğini açıkladı. 
Türk polisinin yaptığı istihbarat çalışmalarına göre, İngiliz polisi iki yıldır tetikte olası bir El Kaide eylemini bekliyordu. Hatta geçen Aralık ve Şubat aylarında El Kaide'ye ait 2 hücre çökertildi. Ancak bu operasyonlar basına yansımadığı için kamuoyu hareketlilikten haberdar değildi. 
İstihbarat çalışmalarını El Kaide üzerine yoğunlaştıran Türk emniyet yetkililerine göre, 15 gün ya da bir ay gibi kısa bir süre içinde yeni bir eylem daha gerçekleşirse, bu örgütün geniş kapsamlı bir eylem planı olduğu anlamına gelir. Bu da, içinde Türkiye'nin de yer aldığı bazı ülkeleri hedefte yer aldığını gösterir. Çünkü El Kaide kendini Irak'ta hapsedilmiş hissediyor ve etkinliğini genişletmek için geniş bir alana yayılmak istiyor. İngiltere'den sonra yeni bir saldırının ilk sıralardaki adayları olarak ise Irak'taki askerlerini çekeceğini açıklamasına rağmen İtalya ve İspanya görülüyor. 

Savaşçılara sıkı takip 
El Kaide'yle ilişkiye girebileceğinden şüphelendiği 2 bin kişi tespit eden Türk emniyeti, bu kişileri sıkı bir takibe aldı. Polis, bu kişilerden bir bölümünün ifadelerini de aldı. Hareketleri izlenen şüphelilerden yaklaşık bininin İstanbul'dan Afganistan'a gönüllü savaşçı olarak gidenler olduğu öne sürüldü. 
Üst düzey bir emniyet yetkilisi, Kartal'daki Mason locasına yönelik bombalı saldırının önce ferdi olduğunu, ancak bu kişilerin El Kaide'ye "Sizin için yaptık" demelerinin ardından örgütün bu saldırıyı üstlendiğini belirterek, "El Kaide'yi bir bulut gibi düşünün, tipik hücre örgütlenmesi diye bir şey söz konusu değil" dedi. 
Aynı yetkili, havalimanı, metro gibi turnikeli bir yerden geçişte MOBESE kamera sisteminin yüzde 89'luk tespit yaptığını, kalabalık yerlerde ve toplu geçişlerde ise bu oranın yüzde 49'lara kadar düştüğünü kaydetti. 

Eylemlere karşı önlem 
İstanbul Emniyet Müdürü Celalettin Cerrah, son olarak Londra'yı hedef alan terörü lanetlediklerini belirterek, olası terör olaylarına yönelik metro ve tramvay istasyonlarında önemlerinin alındığını söyledi. MOBESE merkezinden koordinasyonu sağlanan ve değişik semtler ile noktalarda bulunan 550 kamera sayısının artırılacağına işaret eden Cerrah, "Kameraların faydası yok dersek yanılırız. Kameralar suçluyu tespit eder, biz de yakalarız. Londra da 25 bin kameradan elde edilecek görüntülerin tespiti ile olayların sanıklarına mutlaka ulaşılacaktır" dedi. 


</TEXT>
</DOC>
