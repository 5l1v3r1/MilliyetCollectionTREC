<DOC>
<DOCNO> 383536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun34.html </URL>
<DATE> 2005/10/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Lüksemburg’da görüşmeler 2 maddeye kilitlendi 
</HEADLINE>
<TEXT>

     Saadet ORUÇ LÜKSEMBURG, DHA 

LÜKSEMBURG’da düzenlenen AB Dışişleri Bakanları toplantısındaki uzlaşma arayışları devam ediyor. Görüşmelerde özellikle 2 madde üzerinde uzlaşma sağlanarak, Müzakere Çerçeve Belgesi’nin yayınlanması için çalışılıyor. 
     AB Konseyi yetkililerinden edinilen bilgiye göre, ’AB’nin Türkiye’yi hazmetme kapasitesi’ ile Roma Anlaşması’nın 49’uncu maddesine uygunluk konusu üzerinde duruluyor. Avusturya’nın ’imtiyazlı ortaklık’ gibi bir düzenleme peşinde olmadığını aktaran AB yetkilileri, belgedeki ’hazmetme kapasitesi’ ile ilgili bölümün başa çıkarılmaya çalışıldığını kaydediyor. 
     Bu arada, AB Dışişleri Bakanları’ndan bir bölümünün de Çerçeve Belgesi’ni tamamlama çabalarının öğle saatlerinde olumlu ya da olumsuz şekilde sonuçlandırılması gerektiğini düşündüğü ifade ediliyor. 
     Öte yandan, Dışişleri Bakanı Abdullah Gül’ün bu sabah kendisiyle telefonla görüşen İngiliz meslektaşı Jack Straw’a, halen yanıtlanması gereken sorular olduğunu belirttiği ve AB’nin de Ankara’nın bu talebini karşılamaya çalıştığının altı çizildi. 
     AB’de Türkiye’ye ilişkin en büyük pürüzlerin altında imzası bulunan ülkelerden Fransa’nın AB Temsilcisi Büyükelçi Pierre Sellal ise görüşmelere ilişkin DHA’ya yaptığı açıklamada, Avusturya’nın ihtiyaç duyduğu birkaç değişiklik üzerinde çalışıldığını belirtirken, bu değişikliğin ’AB’nin tutumunun dengesini bozmaması gerektiğini’ söyledi. 
     Dünkü görüşmelere bir TV programına katılmayı tercih ettiği için gelmeyen Fransa Dışişleri Bakanı Philippe Douste-Blazy ise, bu sabahki görüşmelerde hazır bulundu. 
     
</TEXT>
</DOC>
