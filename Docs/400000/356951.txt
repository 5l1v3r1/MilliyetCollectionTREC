<DOC>
<DOCNO> 356951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun44.html </URL>
<DATE> 2005/06/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bild Avrupa'nın Türkiye'ye ihtiyacı var 
</HEADLINE>
<TEXT>

     Almanya Federal Meclis Başkanı Wolfgang Thierse, AB ülkelerinde yaşayan insanları şimdiden Türkiye'nin AB üyeliğiyle korkutmanın demagoji yapmak olduğunu söyledi. 
     Thierse, Berliner Zeitung gazetesine yaptığı açıklamada, Türkiye ile AB üyelik müzakerelerine başlanmasına muhafazakar ve Hıristiyan Demokrat olan hükümet ve devlet başkanlarının da onay verdiğini hatırlatarak, ''AB buna bağlı kalmak durumundadır. Ancak bu sürecin 15-20 yıl süreceğini de herkes biliyor. Sonuçta üyeliğin olup olmayacağı da belirsiz. Bu nedenle insanları şimdiden Türkiye'nin üyeliğiyle korkutmak demagojidir. Yabancı korkusuyla oynanmamalı. Bu seçim kampanyası için de geçerli'' dedi. 
     İnsanların genişlemeyle ilgili endişelerinin nasıl giderilebileceği şeklindeki bir soruyu Thierse, ''Burada çok basit bir rakamı hatırlatmak istiyorum. AB'nin her Alman vatandaşına yıllık maliyeti 90 avrodur. Bunun karşılığında ne alıyor Alman ihracat ekonomisi için dev bir alıcı pazar var. Rahat seyahat imkanı ve sınırsız çalışma olanağı var. En güzeli ve en önemlisi de barışın olduğu bir kıta. Tüm bunlar için 90 avroya değer diye düşünüyorum'' diye yanıtladı. 
     
     BILD GAZETESİ 
     Bild gazetesinde ''Avrupa'nın Türkiye'ye ihtiyacı var'' başlığıyla yayımlanan yorumda da dün AB Komisyonu'nun Türkiye ile başlanacak üyelik müzakereleri konusundaki kararıyla ilgili olarak ''Bu Avrupa için iyi bir gündü'' ifadesi kullanıldı. 
     Rolf Kleine imzasıyla yayımlanan yorumda, Türkiye için şimdi uzun ve zorlu bir yolun başlayacağı, bu yolda köklü reformların yapılması gerektiği belirtilerek, Avrupa'nın da bilinçli olarak bu genişleme sürecini geciktirme hevesine kapılmaması gerektiği kaydedildi. 
     Avrupa'nın Türkiye'ye, Türkiye'nin de Avrupa'ya ihtiyacı olduğu ifade edilen yorumda, ''Taraflar için ortada çok şey var. Üyelik süreci başarısız kalırsa Türkiye'nin Batı'dan uzaklaşarak daha yoğun şekilde Doğu'ya yaklaşma olasılığı var. Bunu da gerçekten kimse isteyemez'' denildi. 
     
</TEXT>
</DOC>
