<DOC>
<DOCNO> 378449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur06.html </URL>
<DATE> 2005/09/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Üniversiteli 2 kız arkadaş hız kurbanı 
</HEADLINE>
<TEXT>

     
     Mustafa İNSAN MERSİN, DHA 
     
MERSİN’de meydana gelen trafik kazasında üniversite öğrencisi 2 kız hayatını kaybederken 1 kişi de yaralandı. 
     Tece Beldesi Halk Plajı Yolu’nda gece saat 01.00 sıralarında meydana gelen kazada, 33 yaşındaki Müslüm Ulaşlı yönetimindeki 33 RF 093 plakalı otomobil, aşırı hız ve dikkatsizlik nedeniyle sürücüsünün direksiyon hakimiyetini kaybetmesi sonucu takla attı. Kazada, otomobilde bulunan Mersin Üniversitesi Fen Edebiyat Fakültesi son sınıf öğrencisi 25 yaşındaki Seda Yenialaca olay yerinde, aynı üniversitede Güzel Sanatlar Fakültesi 3’ncü sınıf öğrencisi 20 yaşındaki Meryem Çiçekli ise götürüldüğü Mersin Devlet Hastanesi’nde yaşamını kaybetti. Kazada ağır yaralanan ve alkollü olduğu ileri sürülen sürücü Müslüm Ulaşlı ise aynı hastanede tedaviye alındı. 
     Üniversiteli 2 genç kızın yaşamını yitirdiği kazayla ilgili soruşturma sürdürülüyor. 
     
     ALDIĞI GELİNLİĞİ MEZARINA SERİLDİ 
     Mersin'de meydana gelen trafik kazasında arkadaşıyla birlikte yaşamını yitiren 20 yaşındaki Meryem Çiçekli, memleketi Adana'nın Karataş İlçesi'nde gözyaşları arasında toprağa verildi. Çiçekli'nin evlendiği zaman giyinmek için aldığı gelinliği tabutunun üzerine konularak Kemaliye Mahallesi’ndeki evine götürüldü. Kızının tabutunu gören anne 40 yaşındaki Sevcan Çiçekli sinir krizi geçirdi. Kızının aldığı gelinliği tabudunun üzerine seren anne Çiçekli, Bu gelinliği düğününde giyinecektin kızım, cenazene serdik. Bizi bırakıp nasıl gidesin'' deyip ağıtlar yaktı. Genç kızın buradan alınan cenazesi Karataş Asri Mezarlığı’nda gözyaşları arasında toprağa verildi. 
     
</TEXT>
</DOC>
