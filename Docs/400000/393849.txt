<DOC>
<DOCNO> 393849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur03.html </URL>
<DATE> 2005/11/10/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Van'da cadde üzerinde bomba patladı 
</HEADLINE>
<TEXT>

     Van’da Erek Dağı Caddesi’ndeki bir elektrik direğinin altına bırakılan bomba patladı. 
     Alınan bilgiye göre, kimliği belirsiz kişi veya kişiler tarafından Erek Dağı Caddesi İtfaiye Kavşağı yakınlarındaki elektrik direğinin altına bırakılan bomba, saat 06.30 sıralarında patladı. 
     Patlamada can kaybı olmazken bazı ev ve işyerlerinin camları kırıldı. Patlamanın meydana geldiği elektrik direğinin çevresinde ise yarım metrelik çukur oluştu. 
     Bomba imha uzmanı ekipler ile Emniyet Müdürü Tacettin Kurt, olay yerine gelerek incelemede bulundu. 
     Olayın ardından cadde trafiğe kapatılarak geniş güvenlik önlemi alındı. 
     
     BÜYÜK İHTİMAL PLASTİK PATLAYICI 

     Van Emniyet Müdürü Tacettin Kurt, "Van’daki huzur bazılarının huzurunu kaçırıyor" dedi. 
     Van’da sabah saatlerindeki patlamanın meydana geldiği yerde incelemelerde bulunarak uzman ekiplerden bilgi alan Emniyet Müdürü Kurt, olayla ilgili olarak gazetecilere bilgi verdi. 
     Patlamanın elektrik direğinin dibinde meydana geldiğini belirten Kurt, şöyle konuştu 
     "Ölü ve yaralı yok. Çevredeki bazı binaların camları kırılmış. 
     Bomba uzmanı arkadaşlarımız olay yerinde çalışıyor. Şu anda teknik bilgi veremem. Bombanın türü hakkında çalışıyorlar. Büyük ihtimal plastik patlayıcı. Teknik bilgiler konusunda bir şey dememiz yanlış olur." Bir gazetecinin "Van’da huzuru bozmaya yönelik bir bomba olabilir mi " sorusuna Kurt, "Van’daki huzur bazılarının huzurunu kaçırıyor. 
     Ama güvenlik güçlerinin çalışmaları devam ediyor. İnşallah kazasız belasız bu tür olayları atlatırız" yanıtını verdi. 
     Erek Dağı Caddesi İtfaiye Kavşağı yakınlarındaki bir elektrik direğinin altına bırakılan bomba, saat 06.30 sıralarında patlamıştı. 
     
</TEXT>
</DOC>
