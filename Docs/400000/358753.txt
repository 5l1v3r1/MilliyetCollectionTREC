<DOC>
<DOCNO> 358753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur37.html </URL>
<DATE> 2005/07/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yurtbank davası Yargıtay'da... Balkaner'in tahliye talebi reddedildi 
</HEADLINE>
<TEXT>

     Tasarruf Mevduatı Sigorta Fonu’nun TMSF el koyduğu Yurtbank’ın eski sahibi Ali Avni Balkaner’in de aralarında bulunan 20 sanığa verilen mahkumiyet kararının temyiz duruşması, Yargıtay’da yapıldı. 
     Yargıtay 7. Ceza Dairesi’ndeki duruşmaya, bazı sanıklar ve avukatları katıldı. Duruşmayı, Yurtbank mudileri ile Yurtbank off-shore mudilerinden bazıları da izledi. 
     Sanık Ali Avni Balkaner’in avukatı Fahrettin Doğan, bankaya el konulmadan önce Balkaner’in Yurt Gayrimenkul Yatırım A.Ş’deki yüzde 51’lik hissesini Yurtbank’a devrettiğini, ancak bankaya el konulana 
     kadar bu şirkete ait malların satılmadığını söyledi. TMSF tarafından el konulan Balkaner’e ait şirketlerin bazılarının zaten TMSF’de olduğunu öne süren Doğan, mahkemenin eksik soruşturma ile karar verdiğini, Balkaner’in mal varlığının alacakları karşılayacak miktarda olduğunu savundu. Balkaner’in avukatlarından Volga Gökçe de adil bir yargılama yapılmadığını, gerekçeli kararda argo sözcükler bulunduğunu ileri sürdü. Balkaner’den son sözlerinin sorulmadığını savunan Gökçe, mahkemenin tarafsız olmadığını iddia etti. Avukat Deniz Ketenci de müvekkili Balkaner’in mallarını satarak off-shore hesaplarını ödeyeceğini TMSF ve BDDK’ya bildirdiğini ifade ederek, "’Balkaner’in mal varlığı alacakları ödemeye fersah fersah yetmektedir" dedi. Ketenci, İstanbul 8. Ağır Ceza Mahkemesi’nin diğer banka davalarında zimmet suçuna daha az ceza verirken, bu davada verdiği cezanın eşitlik ilkesine aykırı olduğunu ileri sürdü. Balkaner’in diğer avukatı Fatih Çınar da davada kimin sanık, kimin mağdur olduğunun belli olmadığını, dönmeyen konut kredileri ile ilgili iddiaların gerçekleri yansıtmadığını öne sürdü. Çınar, "Mahkumiyete konu olan 15 konuttur. Bu konutlar da orada duruyor. Bu nasıl dolandırıcılık " dedi. 
     
     "BALKANER, BU İŞİN NERESİNDE " 
     Mudilere off-shore hesabı açmaları için herhangi bir zorlama bulunmadığını, hile olmadığını öne süren Çınar, "Balkaner, off-shore konusunda azmettirici olarak suçlanıyor. Pekala adli fail nerede 
     Balkaner bu işin neresinde Azmettirici ile mağdur karşı karşıya" diye konuştu. 
     Çınar’ın bu sözleri üzerine duruşmayı izlenen off-shore mudilerinin, "Balkaner başında" diye söylendikleri görüldü. 
     "Adalet Bakanı’nın yetkim olsa, hortumcuların çiğerini sökerim" dediği bir ortamda, yargının bundan etkilenmemesi mümkün değil" diyen Avukat Fatih Çınar, kararın bozulmasını istedi. 
     Balkaner’in kaçmasının mümkün olmadığını, yaşının ilerlediğini ifade eden avukatlar, tahliye talebinde bulundu. 
     Sanık Engin Aras da Yurtbank’ta çok kısa bir süre Genel Müdürlüğe vekalet ettiğini, dava konusu dönemde Yurtbank’ta çalışmadığını söyledi. Hazine Müsteşarlığı’nın, bankaya yönelik uygulanmasını istediği tedbirler konusunda hassasiyet gösterdiğini belirten Aras, "Namusumla görevimi yaptım, kararın bozulmasını istiyorum" dedi. 
     Aras’ın avukatı Özdemir Özok da yerel mahkemenin, "çizilen bir şablona göre" karar verdiğini ve onun içine herkesi soktuğunu savundu. Özok, "Aceleci bir karardır, asla adil değildir. Adil bir karar vereceğinize inanıyorum" diye konuştu. 
     Sanık Bayram Esen, bankada genel müdür yardımcısı olarak görev yaptığını, kimseyi kandırmadığını ve mağdur etmediğini, Balkaner’e para aktarmadığını söyledi. 
     
     "EVİMDE OTURURKEN ATADILAR, ŞİMDİ SANIK KONUMUNDAYIM" 
     Yurtbank’ta Hazine Temsilcisi olarak yönetim kurulu üyeliği yapan Metin Aytaç da savunmasında, "Beni evimde otururken bu göreve atadılar, şimdi de sanık konumundayım" dedi. 
     Hazine Müsteşarlığı’nın uygun görüşü alınarak konut kredisi açılmasına onay verdiğini anlatan Aytaç, "Benim yerimde kim olsa bu krediyi imzalardı. Çünkü ’Hazine uygundur’ demiş. Devlet, beni bu göreve getirdi, teşekkürü de bu şekilde oldu" diye konuştu. 
     Sanık Ahmet Uğur Balkaner’in avukatı Osman Hacıbekiroğlu da müvekkilinin Yurtbank Off-Shore A.Ş’de ortaklığı olmadığını, yönetiminde yer almadığını söyledi. Hacıbekiroğlu, müvekkilinin hiçbir kredi talebinde imzasının olmadığını iddia etti. 
     184 off-shore mudisinin avukatı Selim Sarıibrahimoğlu da off-shore 
     hesabındaki paraların kaybolmadığını, Kıbrıs’taki off-shore hesabının Yurtbank’taki 4 hesaba döndüğünü söyledi. Sarıibrahimoğlu, "Bu 4 hesap nedir, kimin adınadır, araştırılmalıdır. Bu işin sorumluları arasında politikacılar ve bürokratlar da vardır" diye konuştu. Yargıtay 7. Ceza Dairesi Başkanı Turan Demirtaş, incelemenin tamamlanması halinde kararın, 21 Temmuz’da açıklanacağını belirtti. Ali Avni Balkaner’in avukatlarının tahliye talebinin reddedildiğini ifade eden Demirtaş, duruşmayı sona erdirdi. 
     
     MUDİLER, SÖZ VERİLMEMESİNE TEPKİ GÖSTERDİ 
     Duruşmayı izleyen off-shore mudileri, kendilerine de söz verilmesini istedi. 
     Demirtaş’ın, bu isteminin reddedildiğini bildirmesine rağmen, off-shore mudileri duruşma salonunda itirazlarına devam etti. Mudiler, "Biz mağduruz, bizi mahkum edin, biz neden konuşmuyoruz" dediler. 
     Mudilerin, tepkisinin devam etmesi üzerine bir üye, "Siz sözden anlamıyor musunuz " diyerek, tepki gösterdi. 
     Bu sırada mudiler, Başkan Demirtaş’ın odasına geçtiler. Mudiler, burada da Başkan Demirtaş’a "Bizi kandırdılar, cinnet getirmek üzereyiz, yalan söylediler, bazı güçlü off-shore mudilerine paraları ödendi" diyerek dert yandılar. 
     Başkan Demirtaş, off-shore mudilerinin avukatlarının dinlendiğini, ayrıca avukat tutarak haklarını arayabileceklerini söyledi. Demirtaş, dava dosyasının ayrıntılı bir şekilde inceleneceğini bildirdi. 
     Daha sonra off-shore mudileri, Yargıtay’dan ayrıldı. 
     İstanbul 8. Ağır Ceza Mahkemesi, Balkaner’i 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırmıştı. 
     Mahkeme, bankanın yönetim kurulu üyeleri ve genel müdür yardımcılarının da aralarında bulunduğu 7 kişiyi 4 yıl 4 ay 15’er gün ağır hapis ve 12 trilyon 67 milyar 345’er milyon lira ağır para cezasına mahkum etmişti. 
     Mahkeme diğer sanıkların da 1 yıl ile 3 yıl 10 ay 20 gün arasında değişen ağır hapis ve çeşitli para cezasıyla mahkumiyetlerine karar vermişti. 
     
</TEXT>
</DOC>
