<DOC>
<DOCNO> 397534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/ygokce.html </URL>
<DATE> 2005/11/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Nohut kahvesi 
</HEADLINE>
<TEXT>



Fenerbahçe, uzun zamandır ilk kez üç Brezilyalı'nın birlikte 18 dışında kaldığı bir oyun oynamak zorunda kaldı. Bugüne kadar takımın ruhunu taşıyan, omurgasını oluşturan üç adam, Luciano, Aurelio ve Alex yoktular. Rakip de Milan'dı. Böyle kader maçında ilk kez gücünden, ruhundan ve takım kimliğinden uzak oyunu, hem de Şampiyonlar Ligi'nin kader maçında oynamak büyük talihsizlik 
Kıtlık dönemlerinde kahve ithalatı durdurulmuş, büyüklerimiz fındık kabuğu ile nohutu kavurup kahve niyetine piyasaya sürerdi. İçilirdi de... Ama nerede o tat, nerede o geleneksel Türk kahvesinin aroması O kahveyi biz Brezilya'dan ithal ediyorduk, bulamayınca da fındık kabuğuyla, yavan bir tadla kendimizi kandırıyorduk. Milan önündeki Fenerbahçe işte böyle bir nohut kahvesiydi. Kimse bu sözlerimden kırılmasın... Alınmasın, darılmasın Bu global futbol çağında takımları yabancı oyuncularla zenginleştirip onlardan mahrum kaldığınız zaman ortaya yavan bir futbol çıkıyor. Oysa Avrupa'nın en deneyimli, ama aynı zamanda en yorgun takımına karşı çok büyük umutlar ve dipdiri arzularla çıkmışlardı Saracoğlu'na... Sağdan Serkan, soldan Deniz ve Tuncay bastırıyor, ne var ki Fenerbahçe orta alanındaki mekiklerinden yoksun olduğu için bu topları tek santrfor Anelka'nın önüne gerçek bir pozisyonla taşıyamıyordu. Anelka'nın alamadığı toplarla buluşabilmek için orta alana geçip pozisyon başlatma gayreti bir pas yanlışıyla Seedorf-Sevchenko fırsatını yarattı. Ukraynalı da seviyordu Saracoğlu'nun filelerini 
Maç tecrübesi olmayan Servet'le maça başlamak, Nobre'siz bir 11 sahaya sürmek Daum'un temel hatasıydı. Fenerbahçe'nin top kayıpları artıyordu. Bastırdıkça topu kaptırdılar ve kontralardan Şeva'yı günün krallığıyla taçlandırdılar. 60 dakikalık dayanma gücünü hesapladığımız, yorgunluğunu beklediğimiz Milan, yorulduğu dakikalardan sonra tecrübesini, becerilerini ve yıldızlarını sürdü sahneye... Güzel futbol gösterisiydi. Ne yazık ki biz gösteriyi yapan değil, izleyen taraftık. 
Ancelotti, İsviçreli Vogel'i oyuna alarak gereksiz çimdik attı tribünlere. Ve maalesef birkaç şişe Milan'a alkışlar güzel, ama sahaya atılan o petlere çok ayıp 
Fenerbahçe'nin Avrupa macerası maalesef dün gece perde indirdi. 
Hafta sonunda bir de derbi var Ali Sami Yen'de... Daum için bitmiyor dertler Çöz çözebilirsen Christopher 



</TEXT>
</DOC>
