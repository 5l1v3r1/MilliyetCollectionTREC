<DOC>
<DOCNO> 362682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun21.html </URL>
<DATE> 2005/07/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
International Herald Tribune ABD PKK'nın yeni düşmanı olabilir 
</HEADLINE>
<TEXT>

     ANKA 

International Herald Tribune gazetesi, Genelkurmay İkinci Başkanı Orgeneral İlker Başbuğ’un açıklamalarını değerlendirirken Türkiye’de turistlerin öldürülmesinin ABD’yi etkilemiş olabileceği görüşüne yer verdi. Gazete, "İsyancı Kürtlerin yeni bir düşmanı olabilir" ifadesini kullandı. 
     International Herald Tribune, New York Times muhabiri Mark Landler imzalı, İstanbul kaynaklı haberinde Türkiye’de gerçekleştirilen iki saldırının ardından Genelkurmay İkinci Başkanı Orgeneral İlker Başbuğ’un açıklamalarına yer verdi. 
     Gazete, Başbuğ’un ABD’nin Kuzey Irak’taki PKK liderlerini yakalama emrini verdiğini söylediğine dikkat çekti. 
     ABD Savunma Bakanlığı’nın Pentagon Başbuğ’un açıklamalarını doğrulamadığı belirtilen habere şöyle devam edildi 
     "Haber, burada Türkiye’de ABD’nin, Türk yetkililerinin, PKK’nin Kuzey Irak’ı Türkiye’ye karşı saldırıları düzenlemek için bir üs olarak kullanmayı sürdürmesinden duydukları hayal kırıklığına yanıt verdiğinin işareti olarak olumlu karşılandı." PKK’nin son saldırılarına ilişkin bilgi verilen haberde "Türk yetkilileri tekrar ve tekrar ABD’nin, Washington’un bir terör orgütü olarak sınıflandırdığı PKK’ya karşı harekete geçmesini istediler. Ancak, güneyde isyancılarla mücadele ile meşgul Amerikan kuvvetleri, Kürt Kuzeyi’ne odaklanamadı" değerlendirmesi yapıldı. 
     İLİŞKİLER KIRILGAN IHT haberinde Türk-Amerikan ilişkilerinin, ABD kuvvetlerinin Türkiye üzerinde Irak’a girmelerine izin verilmemesinden bu yana "kırılgan" olduğu öne sürüldü. 
     Başbakan Recep Tayyip Erdoğan’ın ABD Başkanı George W. Bush ile yaptığı görüşmenin ileriye doğru bir adım olarak değerlendirildiği kaydedilen haberde şöyle denildi 
     "Ancak son günlerde iki ülke arasındaki gerginlik, Türkiye’nin Irak’taki Kürt gerillalarına karşı sınır ötesi askeri operasyonları düzenleme hakkının olduğunu söylemesi üzerine yeniden alevlendi." Bush Yönetim yetkililerinin bu tür operasyonların istenmeyen sonuçları olabileceği uyarısı yaptıklarını kaydeden gazete, emekli Hava Kuvvetleri Generali Seyfettin Seymen’in "Turistlerin hedeflenmesi, Amerikalıları, Türkiye’nin kaygılarına daha büyük bir kararlılıkla yanıt vermesi yönünde etkilemiş olabilir" sözlerine yer verdi. 
     
</TEXT>
</DOC>
