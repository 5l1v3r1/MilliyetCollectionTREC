<DOC>
<DOCNO> 392766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko19.html </URL>
<DATE> 2005/11/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Prens Nahyan Otomotiv sanayii ve demir-çelik'e ilgi duyuyoruz 
</HEADLINE>
<TEXT>

     Birleşik Arap Emirlikleri BAE Abu Dabi Ekonomi ile ilgili idareden sorumlu Başkanı Prens Şeyh Hamid Bin Zayed El Nahyan, Türkiye'de sanayi, otomotiv sanayi ve demir-çelik sektörüne ilgili duyduklarını bildirdi. 
     Devlet Bakanı Kürşad Tüzmen'in davetlisi olarak, temaslarda bulunmak için dün Ankara'ya gelen Prens El Nahyan, bugün Bakan Tüzmen'i makamında ziyaret etti ve gazetecilerin sorularını yanıtladı. 
     Basın mensuplarının, ''Türkiye'ye geliş amacınız nedir, hangi sektörlere ilgi duyuyorsunuz '' şeklindeki soruları üzerine El Nahyan, Türkiye'de işgücü gelişiminin yüksek olduğunu, pazar konumunun oldukça iyi olduğunu, Türkiye'den Uzakdoğu'ya ve diğer ülkelere bağlantı kurabileceklerini belirterek, bu ziyaretlerinde Türkiye'deki yatırım olanakları hakkında bilgi alacaklarını ve değerlendireceklerini söyledi. 
     ''Türk müteahhitlik sektörü şimdiye kadar BAE'de büyük bir varlık gösteremedi, bundan sonra daha büyük fırsatlar yakalayabilecek mi '' şeklindeki soru üzerine El Nahyan, müteahhitlik sektörünün konumunun şu anda uygun olduğunu ve Türk firmalarının iyi işler alabileceğini ifade ederek, ancak bunun için Türk firmalarının piyasada daha fazla yer alması gerektiğini söyledi ve müteahhitlik sektöründe 100 milyar dolara ulaşılabileceğini kaydetti. El Nahyan, ''Türkiye'ye yatırım için öngördüğünüz bir rakam var mı '' sorusu üzerine de, ''Net bir rakamımız yok, bulunan fırsatları değerlendireceğiz ve ona göre hareket edeceğiz'' yanıtını verdi. 
     Türk hükümetine teşekkür eden El Nahyan, hükümetin işbirliği için büyük ilgi gösterdiğini, işbirliğinden önemli sonuçlar alınabileceğini söyledi. 
     ''Dubai Powers'la ilgili çıkan olumsuz haberler sizde rahatsızlık uyandırdı mı, yatırımlar konusunda endişeye sevk etti mi '' sorusuna da El Nahyan, şu yanıtı verdi 
     ''Evet rahatsızlık duyduk, ama Türk hükümetinin açıklayıcı tavrı ve Dubaili kardeşlerimizin ısrarcı tavrı ile bunun üstesinden geldik. Türk medyası Türk ekonomisinin çekiciliğini desteklemeli, kösteklememeli. Türk ekonomisinin bizim için çekim gücü var.'' El Nahyan, ''Programınızda Erdemir ziyareti de görülüyor, Oyak Grubu ile bu konuda bir temasınız olacak mı '' sorusu üzerine de, bu soruya henüz cevap için erken olduğunu söyledi. 
     Bugün Özelleştirme İdaresi Başkanlığı'nda bir sunum dinleyeceklerini ve bilgi alacaklarını anlatan El Nahyan, ''Önce sunumu göreceğiz, sonra karar vereceğiz. Ziyaretimiz henüz değerlendirme için, karar vermek için değil'' dedi. 

     
</TEXT>
</DOC>
