<DOC>
<DOCNO> 375906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/ekonomi/eko01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim olduğum yere Erman Toroğlu giremez' 
</HEADLINE>
<TEXT>


Digitürk Yönetim Kurulu Başkanı Ali İhsan Karacan, canlı yayında Ümit Karan'a sorduğu soru nedeniyle sözleşmesi feshedilen Erman Toroğlu için Karamehmet'in araya girmesine rağmen kararından dönmedi 

EKONOMİ SERVİSİ 

Digitürk Yönetim Kurulu Başkanı Ali İhsan Karacan'ın Erman Toroğlu meselesine nokta koyduğu ve Çukurova Grubu Başkanı Mehmet Emin Karamehmet'in araya girmesine rağmen kararından dönmediği öğrenildi. 
Aldığı kararlarda prensiplerini bozmayarak 'hatır' için iş yapmayacağını belirten Karacan, yakın çevresine "Toroğlu meselesinde bizim açımızdan iş bitmiştir. Geriye dönüş olmayacak" dedi. Karacan, yakın çevresine "Toroğlu'nun Malatyaspor maçı sonrasında Galatasaraylı Ümit Karan'a sorduğu 'Bu gece üç gol attın. Yarın evleniyorsun, yarın ne olacak' sorusunun bardağı taşıran son damla olduğunu söyledi. 
Digiturk yönetimi Ümit Karan'a canlı yayında sorduğu soru nedeniyle Toroğlu'nun sözleşmesini feshetmişti. Toroğlu'nun Maraton programını birlikte sunduğu Şansal Büyüka da istifasını vermişti. 

'Herşey reyting değil' 
Karacan, Star Gazetesi'ne verdiği demeçte de şöyle demişti "Hiçbir zaman seviyenin düşmesine izin vermem. Maraton programında Erman Toroğlu'nun kullandığı deyimler, ifadeler oldukça rahatsızlık verici. Zaten bu nedenle geçen seneden bu yana problemlerimiz vardı. Bu arada biz Şansal Bey'e 'git' demedik. Ancak, yüksek ihtimalle o da ayrılacaktır. Bu hiç problem değil. Bundan sonra ben yönetici olduğum sürece burada program yapamayacaklar. RTÜK'ten aldığımız cezalar ve uyarılar ortada. Herşey reyting demek değil. Yayın ilkelerimiz var, ilkeleri kimseye çiğnetmem." 

'3 dakikayla iş olmaz' 
Karacan, Toroğlu ve Büyüka için şöyle konuştu "Büyük ihtimalle Show TV'de devam edecekler. Bu beni hiç ilgilendirmez. Benim elimde çok önemli bir koz var, o da maçların uzun görüntüleri. Bunları yayınlama hakkı bizde ve TRT'de. Hangi kanalda program yaparlarsa yapsınlar, 3 dakikalık görüntü onları tatmin eder mi, bilinmez. Şu anda olayın netleşmesini ve soğumasını bekliyorum. Önümüzdeki hafta ortasına kadar bu sorunu çözeceğiz. En değerli mal olan uzun görüntüler bizim elimizde." 
Karacan, "Gidenlerin yerine astronomik fiyatlarla dışarıdan birini getirmem söz konusu değil. Toroğlu'nu geri getirmem için Karamehmet'in ricacı olduğu konularına gülüp geçiyorum. Böyle bir şey yok" dedi. 

Uzanlardan korkmayan bürokrat Ali İhsan Karacan, Türk kamuoyu 1994 - 1997 yılları arasında Sermaye Piyasası Kurulu SPK Başkanı olduğu dönemdeki icraatlarında tanıdı. 
Karacan, SPK Başkanı olduğu dönemde, Uzanlar'la kavgayı göze alarak borsada işlem gören grup şirketleri Kepez ve Çukurova Elektrik hakkında inceleme başlattı. Karacan, Uzanlar'ın kendisini tehdit ettiğini, hatta kiralık bir katil tutarak kendisini öldürtmeye çalıştıklarını iddia etmişti. O dönemde Uzanlar, SPK Başkanı Karacan'ın peşine bir kamera takmış, işyerinden evine kadar izletmişti. Ancak Karacan Uzan şirketlerindeki incelemeyi durdurmamıştı. 


</TEXT>
</DOC>
