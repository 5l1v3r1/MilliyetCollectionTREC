<DOC>
<DOCNO> 376765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy10.html </URL>
<DATE> 2005/09/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kadın milletvekilinden "silahsızlanma çağrısı"... 
</HEADLINE>
<TEXT>

     AK Parti Adana Milletvekili Ayhan Zeynep Tekin Börü, "Benim de silahım var ama yerini bile unuttum. Herkesi silahlarını bırakmaya davet ediyorum" dedi. 
     Börü, Çukurova Gazeteciler Cemiyeti’ni ziyareti sırasında yaptığı açıklamada, ilçe, belde ve köylerdeki ziyaretleriyle ilgili bilgi vererek, Türkiye’nin her yerinde sorunların aynı olduğuna dikkat çekti. 
     Yaratılan istikrar ortamını bazı kesimlerin baltalamak istediğini savunan Börü, şunları kaydetti 
     "Türkiye’de, her dönem olduğu gibi, şimdilerde de gerginlik yaratılmaya çalışılıyor. Bu ülke, sağıyla soluyla hepimizin. Bunu yapanlar kendi pisliklerinde boğulurlar. Benim de silahım var ama yerini bile unuttum. Herkesi silahlarını bırakmaya davet ediyorum. Silah insanın canını yakan bir şeydir. Tasvip etmiyorum. Düğünlerde, sevinç gösterilerinde silahlarla ateş açılıyor. Böyle gelenek olmaz." Gezileri sırasında özellikle tarımla uğraşanların sıkıntıları olduğunu gözlemlediğini ifade eden Börü, "Tarımdaki sorunlar işsizliğin önüne geçti" diye konuştu. 
     
</TEXT>
</DOC>
