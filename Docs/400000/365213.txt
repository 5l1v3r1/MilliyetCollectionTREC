<DOC>
<DOCNO> 365213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/dunya/axdun01.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Yuşçenko'ya sembolik ceza 
</HEADLINE>
<TEXT>


Ukrayna İçişleri Bakanı, başkasına ait BMW'yi kullanan Devlet Başkanı'nın oğlu Andrey'e 4.3 YTL ceza kesti 

CENK BAŞLAMIŞ Moskova 


Ukrayna İçişleri Bakanı Yuriy Lutsenko, hovarda yaşamıyla medyanın gündemine yerleşen Devlet Başkanı Viktor Yuşçenko'nun oğlu Andrey Yuşçenko'ya trafik cezası kesti. Lutsenko, başkasına ait BMW marka aracı kullandığı gerekçesiyle 19 yaşındaki Yuşçenko'ya 17 hrivna tutarındaki 4.3 YTL cezayı bizzat yazdı. 
Üniversite öğrencisi olan Yuşçenko'nun hızlı yaşamı son dönemde Başkan babası ile medyanın arasını açmış durumda. Yuşçenko, 160 bin dolarlık arabaya binen, gece kulüplerinde 1000'er dolarlık hesaplar ödediği söylenen oğlunun parayı nereden bulduğunu soran Ukranskaya Pravda gazetesi muhabirine, "Sen tetikçisin" diye tepki göstermişti. Bunun üzerine 100'den fazla gazeteci ortak bir açıklama yaparak, basın özgürlüğüne saygı duymadığı gerekçesiyle Yuşçenko'yu sert bir şekilde eleştirdi. 
Geçen yıl sonlarında yolsuzluklara karşı savaş açarak iktidara gelen Yuşçenko, oğlunun özel bir danışmanlık şirketinde çalıştığını ve yüksek maaş aldığını, söz konusu lüks aracın ise bir arkadaşına ait olduğunu söyledi. Ancak oğul Yuşçenko, babasının hızlı özel hayatı nedeniyle kendisini "azarladığını" itiraf etti. 


</TEXT>
</DOC>
