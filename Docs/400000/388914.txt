<DOC>
<DOCNO> 388914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/gun09.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2'nci uyarı TÜSİAD'dan 
</HEADLINE>
<TEXT>


'AB yolunda ülkeyi kısır tartışmaların içine çekmeyin' uyarısında bulunan TÜSİAD, aralarında imam hatip liselerinin de bulunduğu meslek liselerinden düz liselere geçişi kolaylaştıran yönergeyi sert dille eleştirdi 

EKONOMİ SERVİSİ 

Hafta ortasında Rektörler Komitesi'nin yayımladığı 8 maddelik bildiriden ve Van'a yaptığı çıkarmanın ardından Türk Sanayicileri ve İşadamları Derneği TÜSİAD tarafından da hükümete eğitimde siyasallaşma uyarısında bulunuldu. Uyarı bir bildiriyle yapıldı. 
Aralarında imam hatip liselerinin de bulunduğu meslek liselerinden düz liselere geçişi kolaylaştıran yönergenin sert ifadelerle eleştirildiği bildiride özetle şöyle denildi 
Eğitim alanındaki uygulamalarla reformlar devletin çeşitli kurumları arasında çatışma konusu haline getirilmemeli, iktidarlarca siyasallaştırılmamalı ve AB'ye tam üyelik yolunda eğitim alanında tarama sürecinin başlayacağı şu dönemde ülkemiz, kısır tartışmaların içine çekilmemelidir. Milli Eğitim Bakanlığı'nca yönergeyle, mesleki ve teknik liselerden genel liselere geçişte kolaylık sağlanması, mesleki ve teknik eğitimde ihtiyaç duyulan reformlara ters düşüyor. 

'Yozlaştırmayın' 
Maliyeti genel lise eğitiminden fazla olan mesleki lise mezunlarının, kendi alanlarından farklı alanda yükseköğrenim görmelerini kolaylaştırmak, ciddi kaynak israfına yol açar. Üniversiteye girişte katsayı farklılığını kaldırmaya yönelik tasarı geçen yıl da ülke gündeminde yoğun şekilde tartışılmıştı. İmam hatip leseleri tartışmasının bu kez de yönergeyle gündeme gelmesiyle mesleki ve teknik eğitimin istihdam bağlantısının kurularak yeniden yapılandırılması, eğitimde kapsamlı reform sağlayacak politikaların üretilmesi ve tartışılmasını gölgede bırakmıştır.Mesleki ve teknik eğitim sisteminin, sanayi ve hizmet sektörlerinin ihtiyaç duyduğu yüksek nitelikli ara kademe insan gücü yetiştirmesi ve uluslararası rekabet gücümüzü artırma ve ekonomik kalkınmayı hızlandırma görevini etkin şekilde yerine getirmesi gereklidir. Oysa ülkemizde meslek okullarının çeşitli sorunlarından dolayı bu işlevi yerine getiremediği bilinmektedir. Meslek okullarının kalitesinin iyileştirilmesi, meslek okulu - istihdam ilişkisinin etkin şekilde kurulması ve mezunların iş hayatına atılmalarının desteklenmesi, üniversiteye girmek isteyenlerin de öncelikle mezun oldukları alanda devam etmeye yönlendirilmesi mesleki ve teknik eğitim sisteminin yeniden yapılandırılması programı içinde gerçekleştirilmelidir. 




</TEXT>
</DOC>
