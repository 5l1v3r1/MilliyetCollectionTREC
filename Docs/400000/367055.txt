<DOC>
<DOCNO> 367055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo07.html </URL>
<DATE> 2005/08/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fenerbahçe'de kale Volkan'ın, Anelka gitmiyor... 
</HEADLINE>
<TEXT>

     Rüştü’yü hazır olmadan oynatırsa, Volkan'ın zaten bozuk olan moralinin dibe vuracağını düşünen Daum, Everton maçı kadrosunu bozmayacak. 
     
     Antrenmana devam 

     Sezonun açılış maçında yarın Gençlerbirliği ile karşı karşıya gelecek olan Fenerbahçe, bugün özel bir uçakla Ankara’ya gidecek. Son çalışmasını bu sabah Samandıra’da yapacak olan Sarı - Lacivertli ekipte, teknik direktör Daum’un sahaya süreceği 11 de belli oldu. Bir ara hızlandırılmış bir çalışma programı hazırladığı Rüştü’yü Ankara’ya götürmeyi ve hatta kaleyi teslim etmeyi düşünen Alman hoca, son anda karar değiştirdi. Tecrübeli teknik adamın bu kararı almasında iki faktör rol oynadı. 
     
     Anelka da gitmiyor 

     Bunlardan birisi, Rüştü’nün henüz tam olarak hazır olmaması, ikinci ve asıl önemli olansa Volkan’ın zaten kötü olan moralinin dibe çökmemesiydi. Sezon başından bu yana Rüştü söylentileri nedeniyle moralsiz günler yaşayan Volkan’ın, böyle bir durumda moralmen yıkılacağını düşünen Daum, kaybetmek istemediği genç file bekçisine Ankara’da görev verecek. Dün iki özel idman yapan Rüştü ise Anelka ile birlikte İstanbul’da kalarak, hafta sonunda bile yoğun şekilde çalışacak. 

     
</TEXT>
</DOC>
