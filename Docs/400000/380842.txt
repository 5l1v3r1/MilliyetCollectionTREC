<DOC>
<DOCNO> 380842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko13.html </URL>
<DATE> 2005/09/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vakıfbank En geç Kasım sonunda halka arzı gerçekleştirmiş olacağız 
</HEADLINE>
<TEXT>

     Leyla Ataman ÖZEL 

Vakıfbank Genel Müdürü Bilal Karaman, "programda bir aksama olmazsa, en geç Kasım sonunda halka arzı gerçekleştirmiş olacağız" dedi. 
     A.A muhabirinin, Vakıfbank’ın faaliyetleri ve halk arz çalışmaları konusundaki sorularını yanıtlayan Vakıfbank Genel Müdürü Bilal Karaman, halka arz takviminin henüz kesinleşmediğini, ancak 30 Haziran bilançoları üzerinden, "en geç Kasım sonuna" kadar halka arzı gerçekleştirme zorunlulukları bulunduğunu söyledi. 
     Karaman, "En geç Kasım sonuna gerçekleştirecek şekilde süreç devam ediyor" diye konuştu. 
     Halk arzda yerli ve yabancı yatırımcıların olmasını istediklerini belirten Karaman, "Yabancı yatırımcı mutlaka olacak ama bunun oranı belli olmadı. Konuyu tüm yönleriyle değerlendiriyoruz" dedi. 
     Karaman, yapılacak olan halka arzın ardından genel ekonomik göstergeler ve bankanın durumunu değerlendirerek, diğer hisselerin "halka arz veya blok satışı" konusunda karar verileceğini söyledi. 
     
     GENEL MÜDÜRLÜĞÜN İSTANBUL’A TAŞINMA KONUSU 
     Vakıfbank Genel Müdürlüğü’nün İstanbul’a taşınıp taşınmayacağı yönünde çok fazla söylentinin çıktığını anlatan Karaman, Banka’nın İstanbul’a taşınması yönünde şu anda alınmış bir karar bulunmadığını belirterek, şunları söyledi 
     "Fakat şunu da göz ardı edemeyiz. Biz özel sektör bankalarıyla, ticari bankalarla yarışan bir bankayız. O nedenle özel sektörün ve sanayinin büyük bölümünün yer aldığı İstanbul’da konuşlanmak önemli. Ekonominin gerçekleri bize bunu dayatıyor. Fakat İstanbul’a taşınma konusunda yönetim olarak mutabık kaldığımız bir karar şu anda yok. Biz halka arzdan sonra bu konuyu oturup değerlendireceğiz ve İstanbul konusunda kesin bir karar vereceğiz. 
     Bir banka genel müdürlüğünü bir şehirden alıp başka bir şehire taşımak ciddi bir fizibilite gerektiren bir olay. Bizim Ankara’da kamu kuruluşlarıyla ciddi bir ilişkimiz var. Tüm bu hususları değerlendirmemiz lazım." 
     
     MORTGAGE SİSTEMİ 
     Bankaların şu anda kullandırdıkları konut kredilerinin kullanıcılar için çok uygun olduğunu belirten Karaman, "Konut kredileri daha da düşebilir ama konutların fiyatlarındaki artışı da göz ardı etmemek lazım. Alıcıların buna çok dikkat etmeleri gerekiyor" dedi. 
     Mortgage ipoteğe dayalı, uzun vadeli, uygun koşullu konut kredisi sisteminin kamuoyunda konuşulmasının Vakıfbank’ın kullandırdığı konut kredilerine olumsuz bir etkisinin olmadığını ve kullandırdıkları konut kredisinin belirli bir istikrar içinde yükseldiğini anlatan Karaman, " Mortgage sisteminin konuşulması konut alımını geciktiriyor deniliyor ama bunun çok da gerçekçi olduğunu zannetmiyorum. Çünkü mortgage sistemini hemen uygulanabilir bir sistem değil zaten. Kanunun çıkıp bunun piyasalarının oluşması için epeyce bir zaman geçecektir" diye konuştu. 
     
     YENİ ŞUBELER AÇILACAK 
     Eakıfbank’ın reel sektöre hitap eden ve küçük ve orta boy işletmelerin KOBİ yönelik ciddi çalışları bulunduğunu anlatan Karaman, şöyle konuştu 
     "Ticaret ve sanayinin geliştiği yerlere yeni şubeler açacağız. İstanbul’a bir şube açtık, farklı yerlerde 5 şube daha açacağız. Ekonomik duruma göre açmaya da devam edeceğiz. 
     Halka arz ve yeniden yapılanma başta olmak üzere bankamız şu anda birkaç tane proje yürütüyor. Müşteri odaklı bir çalışma içindeyiz, bunu daha da geliştirmeye çalışıyoruz." 
     
</TEXT>
</DOC>
