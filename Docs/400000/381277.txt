<DOC>
<DOCNO> 381277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/guncel/gun02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Benden uzak durun 
</HEADLINE>
<TEXT>


ANKARA Milliyet 

BAŞBAKAN Recep Tayyip Erdoğan'ın Diyarbakır gezisinden sonra PKK'nın 1 aylık ateşkes ilan etmesi ve öncesindeki silahlı eylem talimatlarının İmralı'dan alındığı yorumları yapılmış, emirleri Abdullah Öcalan'ın verdiği söylenmişti. Ancak Öcalan'ın, ateşkes ilanından aylar önce, "Ne savaşın, ne savaşmayın demiyorum" dediği iddia edildi. 
İddia, Özgür Gündem'in dünkü sayısında yer aldı. Gazete, Öcalan'ın 11 Mayıs'ta ailesiyle yaptığı görüşmede alınan notları "Kürtler seçeneksiz değil" başlığıyla yayımlandı. Öcalan imzalı yazıda şunlar kaydedildi 

'Benim adıma konuşulmasın' 
"PKK içine müdahale ettim, doğru parti anlayışını ortaya koydum. Görüşlerimi dayatma değil, katkı olarak sunuyorum. 6 yıl önce barışın gelişmesi için rica ettim. Bunu gerçekleştirdiler. 'Durun, belki devlet bir adım atar' dedim. Beklediğim gibi olmadı. ABD'yi bekliyor. İmha siyaseti halen gündemdedir. Bizim arkadaşlara onurluca ve yoldaşça davrandıkları için teşekkür ediyorum. Bundan sonra kendilerinden herhangi bir talebim yok. 'Ne savaşın ne savaşmayın' demiyorum. Kendi strateji ve taktiklerini kendileri belirlerler. Benim adıma 'Başkan şöyle söyledi, böyle emrediyor' demesinler. Söylediklerimi uyguluyorlarsa da uygulasınlar, bir şey demiyorum." 

Adını kullanmışlar 
Bu yazının 11 Mayıs tarihini taşıması ve yazıda "artık stratejinizi kendiniz belirleyin" denilmesi, emirlerin İmralı'dan verilmediği ve örgütün eylem kararlarının etkisini artırmak için Öcalan'ın ismini kullandığı yorumlarına neden oldu. 


</TEXT>
</DOC>
