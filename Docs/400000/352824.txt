<DOC>
<DOCNO> 352824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/yas05.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'ya 30 gözcü 
</HEADLINE>
<TEXT>


2006'da Marmara Denizi'nin tabanına yerleştirilecek 30 sismometre sayesinde potansiyel kırılmaların nerede olabileceği ve depremin olası başlangıç yeri saptanacak 

SERHAT OĞUZ İstanbul 

TÜBİTAK Marmara Araştırma Merkezi'nin MAM girişimi ve AB'nin bilimsel çalışmalara destek vermek için oluşturduğu 6. Çerçeve Programı'nın katkısıyla Marmara Denizi'nin tabanına 30 gelişmiş sismometre yerleştirilerek, faylar 6 ay süreyle yakın takibe alınacak. 
Bugüne kadar yapılan en uzun süreli sismometre takibi sayesinde, ana Marmara fayının potansiyel kırılma noktaları ve enerjinin nerelerde kilitlendiği tespit edilecek. Olası depremin büyüklüğü daha sağlıklı tahmin edilebilecek. 

Ücretsiz gönderilecek 
Alman Deniz Bilimleri Enstitüsü IFM-GEOMAR'a ait olan 30 deniz tabanı sismometresi, ücretsiz olarak Türkiye'nin kullanımına sunulacak. Türkiye, sadece sismometrelerin ülke sınırına girişinden sonra oluşacak masrafları karşılayacak ve bir araştırma gemisi temin edecek. 
En fazla 100 bin euro tutarında olması beklenen harcamaları TÜBİTAK karşılayacak. 2007'nin ilk yarısına doğru veriler analiz edilerek sonuçları değerlendirilecek. 




</TEXT>
</DOC>
