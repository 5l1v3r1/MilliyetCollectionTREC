<DOC>
<DOCNO> 357307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun45.html </URL>
<DATE> 2005/07/01/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Arnavutluk 3 Temmuz'da sandık başında... 
</HEADLINE>
<TEXT>

     Arnavutluk’ta 3 Temmuz Pazar günü yapılacak genel seçim öncesi, iktidardaki Sosyalist Parti ile anamuhalefet Demokratik Parti, seçim kampanyası bu akşam sona ererken başkent Tiran’da iki büyük miting düzenledi. 
     Sosyalist Parti Genel Başkanı ve Başbakan Fatos Nano, Rahibe Teresa Meydanı’ndaki mitingde 20 bin kişiye hitap etti ve istikrar için yeniden Sosyalist Parti’nin halk desteğine ihtiyacı olduğunu söyledi. 
     Anamuhalefet Demokratik Parti’nin Genel Başkanı ve eski cumhurbaşkanı Sali Berişa da Rahibe Teresa Meydanı’na 1 km mesafedeki tarihi İskender Bey Meydanı’nda halka seslendi. Berişa, 60 bin kişinin katıldığı mitingde, seçim için "tarihi başarımız olacak" dedi. 
     Arnavutluk Cumhurbaşkanı Alfred Moisiu, seçime katılımın çok önemli olduğunu, 3.5 milyon nüfuslu ülkenin "zor döneminin" sona ermesi ve yüksek standartlara kavuşmak için bunun şart olduğunu belirtti. Cumhurbaşkanı Moisiu, genel seçimin, ülkenin "refaha yol alması için" büyük fırsat olduğunu vurguladı. 
     Arnavutluk’ta pazar günü yapılacak milletvekili genel seçimine, 22 partiden 2858 aday katılıyor. Seçilecek 140 milletvekili parlamentoya girecek. 
     
</TEXT>
</DOC>
