<DOC>
<DOCNO> 358499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/gun02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavru Vatan'dan 'zorunlu' göç 
</HEADLINE>
<TEXT>


Hükümetin ülkede izinsiz çalışanlara ceza kesmeye başlamasının ardından KKTC'den Türkiye'ye akın akın dönüş başladı 

SEFA KARAHASAN Lefkoşa 

KKTC hükümetinin, ülkede izinsiz çalışanlara 1 Temmuz'dan itiraben ceza kesmeye başlamasının ardından, ülkede kaçak olarak çalışan binlerce Türkiye Cumhuriyeti vatandaşı Türkiye'ye dönüyor. 
Girne ve Gazimağusa limanlarından 1 - 3 Temmuz arasında toplam 5890 kişi, Ercan Havaalanı'ndan da 3 günde 152 kişi Türkiye'ye döndü. Haftada 5 seferin yapıldığı Girne Turizm Limanı'ndan Türkiye'ye düzenlenen seferlerin sayısı da 7'ye çıkarıldı. 
Kaçak olarak KKTC'de ikamet etmeye devam eden her kişi kaldığı süre kadar günlük asgari ücretin 2 katı olan 66,40 YTL para cezası ödemek zorunda. 

ADD'den tepki 
Atatürkçü Düşünce Derneği ADD Silifke Şube Başkanı Yüksel Bütün ise KKTC'ye çalışmak üzere giden Türk işçilerin geri gönderilmesini ve yabancı bir ülkenin vatandaşı muamelesi görmelerini tasvip etmediklerini bildirdi. Bütün, "Anlaşılan KKTC yönetimi, Güney Kıbrıs Rum yönetimi ile AB'ye şirin görünmek istiyor. Yurttaşlarımızın dışlanmasını içimize sindiremiyor, bu davranışı kınıyoruz" dedi. 


</TEXT>
</DOC>
