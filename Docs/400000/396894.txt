<DOC>
<DOCNO> 396894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/magazin/amag.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un korsanlara karşı silahı kalmadı 
</HEADLINE>
<TEXT>


Rahmi Koç, tekneyle çıktığı dünya turunun Avustralya ayağında, kaptanın tebliğ etmeyi unuttuğu silahlar nedeniyle para cezası aldı. Koç, silahları korsanlardan korunmak için bulunduruyordu 

MERİH KALENDER DHA 

Koç Holding Onursal Başkanı Rahmi Koç, tekneyle çıktığı dünya turunun Avustralya ayağında, kaptanın unutkanlığı sonucu yetkililere tebliğ edilmeyen silahlar nedeniyle 11 bin Avustralya Doları yaklaşık 11 bin YTL para cezası ödedi. 

Ekibi alıkoydular 
'Cairns Post' gazetesinin haberine göre, Koç'un 34 metrelik Nazenin IV adlı teknesinde arama yapan gümrük muhafaza görevlileri, Winchester marka silahlara el koydu. Teknede bulunanları bir süre alıkoyan yetkililer, yasal işlemlerin ardından 11 bin Avustralya Doları para cezasına çarptırılan Koç ve mürettebatı salıverdi. Silahlar ise iade edilmedi. 
Eski bir İsrail askeri olan kaptan Yoseph Catalan'ın açıklamalarına yer veren gazete, olayın bir yanlışlıktan kaynaklandığını belirtti. 

Tehlikeli sular... 
Silahların sadece korsanlardan korunmak amacıyla teknede bulundurulduğunu kaydeden Catalan, "Ümit ederim ki, buradan sonra çıkacağımız Endonezya sularında herhangi bir kötü durumla karşılaşmayız" dedi. Avustralya yasaları uyarınca, Catalan'ın, bu ülke sularına girerken teknedeki silahları yetkililere bildirmesi gerekiyordu. 

Basının ilgisi 
2 milyar dolarlık servetiyle dünyanın en zengin işadamları arasında gösterilen Koç için "Türkiye'nin en nüfuzlu ve saygın işadamı" diyen gazete, ailesi için de "Koç hanedanlığı" ifadesini kullandı. 
Cairns kentinde yayımlanan bazı yerel gazeteler de olayı abartılı bir şekilde sayfalarına taşıdı. 




</TEXT>
</DOC>
