<DOC>
<DOCNO> 394840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo14.html </URL>
<DATE> 2005/11/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hakemler tatmin edici... 
</HEADLINE>
<TEXT>

     Kenan Çimen 

Turkcell Süper Ligi'nin geride kalan 12 haftasında sık sık tartışma konusu olan hakemlerin, gözlemcilerinden aldıkları notların ortalamaları 7.73 ile ''tatmin edici'' oldu. 
     Geride kalan 12 haftada toplam 108 maçta düdük çalan 27 hakemin not ortalaması 7.5-7.9, referans değeri ise ''Tatmin edici'' Geliştirilmesi gereken noktalar var biçiminde ortaya çıktı. 
     Bu dönemde 8.32'lik ortalamasıyla Orhan Erdemir ve 8.1 ile Yılnur Önen ''ortalamalar dikkate alındığında'' en başarılı isimler olarak dikkati çekerken, bu hakemleri 8.02 ile Mustafa Çulcu takip etti. 
     Ligin 7. haftasında oynanan Diyarbakırspor-Ankaragücü maçındaki yönetimiyle 8.6 puan alan Cüneyt Çakır en yüksek nota ve ''çok iyi''' kriterine ulaşan tek hakem oldu. 5 maç yöneten Çakır 7.80 not ortalaması tutturdu. 
     9.0-10 puan alarak ''mükemmel performans'' biçimindeki referans değerine ulaşan hakem 12 haftalık dönemde çıkmadı. 
     8. haftada yapılan ve Anelka'nın tartışılan golüyle spor kamuoyunun gündemini uzun süre meşgul eden Konyaspor-Fenerbahçe maçının hakemi Özgüç Türkalp, 6.2 zayıf performans notuyla ''en düşük not alan hakem'' olarak dikkati çekti. Toplam 2 maçta görev yapan Türkalp'in ortalaması ise 7.10 oldu. 
     Serdar Tatlı ve Bülent Demirlek 7'şer müsabakada görev alarak ''en çok maç yöneten hakem'' oldular. Vedat Yüksel ve Hüseyin Göçek'e ise yalnızca 1'er maç görev verildi. 
     
</TEXT>
</DOC>
