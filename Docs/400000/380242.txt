<DOC>
<DOCNO> 380242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko12.html </URL>
<DATE> 2005/09/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türk girişimcilerden Abhazya'ya fabrika... 
</HEADLINE>
<TEXT>

     Tolga Albay 

İzmir'de su ürünleri işleme tesisi bulunan Alma Su Ürünleri şirketinin, Rusya'ya bağlı özerk Abhazya Cumhuriyeti'nde su ürünleri işleme tesisi kurduğu bildirildi. 
     Alma Su Ürünleri şirketi Genel Müdürü Şeref Çubukçular, AA muhabirine yaptığı açıklamada, Abhazya Hükümeti'nin yüzde 51 ortaklığıyla başkent Sohum'da bir su ürünleri işleme tesisi kurduklarını belirtti. 
     Tesisin inşaat faaliyetlerinin devam ettiğini, Mayıs ayında üretime başlanacağını kaydeden Çubukçular, bu ülkede işlenmiş su ürünleri sektörünü geliştirmeyi hedeflediklerini bildirdi Kurulacak fabrikanın yıllık 3 bin 500 ton su ürünü işleme kapasitesine sahip olacağını bildiren Çubukçular, şu bilgileri verdi 
     ''Abhazya Hükümeti ile ortak olarak kurduğumuz tesiste işlenecek balığı Rusya, Türkiye ve AB ülkelerine göndereceğiz. Tesis için hükümet bize 5 bin metrekarelik kapalı alan tahsis etti. İşleme teknolojimizi kuracağımız tesiste kalkan, hamsi, mezgit ve barbun balıklarını donmuş ve fileto olarak üreteceğiz. Burada oluşturulacağımız dağıtım kanalıyla, Rusya ve Ukrayna'ya ihracat yapacağız. Türkiye'ye de donmuş ve fileto ürün satışı yapmayı planlıyoruz. Avrupa'da ise özellikle İtalya ve İspanya'ya balık göndereceğiz.'' 
     
     TÜRKİYE'DEN RUSYA'YA İHRACAT 
     Çubukçular bu arada, İzmir'deki tesiste işleyerek Yunanistan ve İspanya'ya gönderdikleri kalamar ve ahtapotun, bu ülkelerin markalarıyla Rusya pazarına gönderildiğini vurgularken, Abhazya'da kurulacak tesisle, bu ülkeye doğrudan ihracat imkanı da yakaladıklarını ifade etti. 
     Tesisle Türkiye'ye ucuz balık ihracatı yapmak istediklerini, Türkiye'den Rusya'ya yapılan su ürünü ihracatını da artırmak istediklerini ifade eden Çubukçular, Abhazya kıyılarında avlanmak üzere 3 gemi götüreceklerini bildirdi. 
     Çubukçular, Abhazya kıyılarında deniz salyangozunun da yoğun olarak bulunduğuna dikkati çekerken, ''Güney Kore'den daha önce deniz salyangozuyla ilgili talepler almış, ancak bunu İzmir'deki tesislerimizde karşılayamamıştık. Abhazya'daki tesisten Güney Kore ve Çin'e deniz salyangozu ihracatı yapmayı da planlıyoruz'' diye konuştu. 
     Çubukçular, yatırım için Abhazya hükümetinin kendilerine ücretsiz alan, 5 yıl vergi muafiyeti sağladığını ve çalışanların sosyal güvenlik primlerinin yarısını karşılama sözü verdiğini sözlerine ekledi. 
     
</TEXT>
</DOC>
