<DOC>
<DOCNO> 376440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy05.html </URL>
<DATE> 2005/09/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan, Bilecik'e gidiyor... 
</HEADLINE>
<TEXT>

     Başbakan Recep Tayyip Erdoğan, Ertuğrul Gazi’yi Anma törenlerine katılmak üzere haftasonu Bilecik’in Söğüt ilçesine giderek Öcalan’a destek için Gemlik yürüyüşü yapmak isteyenlere karşı mesaj verecek. 
     Başbakan Erdoğan, partisinin MYK toplantısında yaptığı değerlendirmede "provokasyon" olarak nitelediği Gemlik yürüyüşünün halkın destek vermemesi nedeniyle amacına ulaşamadığını söyledi. Erdoğan, yürüyüş nedeniyle PKK ile bağlarını koparmamakla eleştirdiği DEHAP’lıları suçlarken, yürüyüşte amaçlanan 400 bin sayısına ulaşılamayarak başarısız olunduğunu belirtti. 
     Erdoğan, yükseltilmek istenen provokasyon, terör ve çatışma ortamına karşı halkın sağduyusuna güvendiğini, asla demokratik olmayan eylemlere izin verilmeyeceğini belirtti. 
     Erdoğan, kendisinin de bu haftasonunda Ertuğrul Gazi’yi Anma törenlerine katılmak üzere Bilecik ve Söğüt’e gideceğini bildirdi. Erdoğan, Bilecik ve Söğüt ziyaretlerinde Gemlik yürüyüşü ve sonrasında Bilecik’in Bozüyük ilçesinde yaşanan olaylara karşı halka mesaj verecek. 
     
</TEXT>
</DOC>
