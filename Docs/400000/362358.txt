<DOC>
<DOCNO> 362358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun30.html </URL>
<DATE> 2005/07/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Adalet Bakanı, hapishanede mahsur kaldı... 
</HEADLINE>
<TEXT>

     Avusturya'da, Adalet Bakanı Karin Miklautsch, denetlemek üzere gittiği Steirmarkt eyaletindeki Karlau ceza ve tutukevinde, bindiği asansörün arızalanması sonucu bir süre mahsur kaldı. 
     Güvenlik sistemini denetlemek üzere ilk kez gittiği Karlau hapishanesindeki asansörde mahsur kalan Miklautsch, asansörlerin derhal yenilenmesi talimatını verdi. 
     Hapishane yetkilileri, asansör arızasının, Bakan Miklautsch'u izleyen basın mensupları ve görevli memurların aynı anda binmelerinden kaynaklandığını bildirdiler. 
     Asansörün 8 metrekarelik kabininde beraberindeki gazetecilerle 20 dakika kadar ter döken Miklautsch, teknisyenlerin dışarıdan müdahale etmesiyle kurtuldu. 
     Hapishanenin güvenlik sistemini, mahkumların firar edebilecekleri olasılığına karşın kontrol ettiğini belirten Miklautsch, ''Zaman zaman gerekli tadilatı yapacağız, ancak temelde çok iyi buldum'' dedi. 
     Miklautsch, hapishanede olası bir ayaklanmaya karşı da gardiyanların ve diğer görevlilerin, yerlerini tespit etme işlevi de görebilen özel cep telefonlarıyla donatılacaklarını söyledi. 
     Cezaevi personel sayısını da yetersiz bulan Miklautsch, gelecek yıl personel eksiğinin giderileceğini kaydetti. 
     
</TEXT>
</DOC>
