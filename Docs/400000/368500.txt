<DOC>
<DOCNO> 368500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/guncel/gun01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatağan kurtuluyor 
</HEADLINE>
<TEXT>


Kapatılmasına ilişkin karar uygulanmadığı için Türkiye'nin AİHM'de tazminata mahk m olmasına yol açan Yatağan Termik Santralı, 9 ay sonra 77,8 milyon dolarlık baca gazı kükürt arıtma tesisine kavuşacak 

ANKARA Milliyet AHMET BAYRAK DHA 

Soma ve Seyitömer termik santrallarının elektrofiltre kül tutucu rehabilitasyonları için Nurol Makine Sanayii ile Polonyalı Elwo Konsorsiyumu, Yatağan Termik Santralı'nın baca gazı kükürt arıtma tesisi için de Lurgi Lentjes şirketiyle protokol imzalandı. 
Enerji ve Tabii Kaynaklar Bakanı Hilmi Güler, santralların çevreye olumsuz etkilerini azaltabilmek için 1,5 milyar dolarlık yatırım yapacaklarını bildirdi. Yatağan Termik Santralı'nın baca gazı kükürt arıtma tesisi sözleşmesini 77,8 milyon dolara 1994'te imzaladıklarını anımsatan Güler, "Yatağan'a ait baca gazı kükürt arıtma sistemlerinin performans testleri yapılarak teknik problemler çözülecek. Hedefimiz çiçek gibi çevre" dedi. 

Toz limiti düştü 
Elektrik Üretim A.Ş. Genel Müdürlüğü'nün santralların baca gazı, kül tutma, kül stoklama ve ağaçlandırılmaları için 579 milyon dolar yatırım yaptığını ifade eden Güler, santrallardan çıkan toz limitinin 200 miligram metreküpten 100 miligram metreküpe çekildiğini söyledi. Afşin Elbistan, Tunçbilek, Seyitömer, Kangal ve Soma santrallarının arıtma sistemlerinin kurulabilmesi için önümüzdeki günlerde ihaleye çıkacaklarını kaydeden Güler, işadamlarına yatırım çağrısında bulundu. 
Güler, "Yatırım için gerekli 1,5 milyar doların bir kısmı 2005, bir kısmı 2006 bütçesinden karşılanacak. Kalan bölüm için krediler ve Elektrik Üretim Anonim Şirketi'nin kendi kaynakları kullanılacak" diye konuştu. 

Anlaşma sevinci 
Yatağan'ı kükürtdioksit ve dumandan koruyacak anlaşmanın imzalanması, ilçede sevinç yarattı. Belediye Başkanı Haşmet Işık, "Büyük bir sorundan kurtuluyoruz. Artık k bus bitecek" dedi. Yatağan Termik Santralı İşletme Müdürü Aziz Tığ da, "Şu anda ikisi Alman 5 mühendis burada. İşin yüzde 95'lik kısmı tamamlanmıştı" şeklinde konuştu. 

11 yıl sonra yeni protokol 

Sözleşmesi 11 yıl önce imzalanan Yatağan Santralı baca gazı kükürt arıtma tesisinin deneme çalışmaları, protokole göre 36 ay geç tamamlandı. 2002 sonunda biten çalışmaların ardından geçici kabul yapılmadı. Yüklenici şirket Lurgi Lentjes, 30 Nisan 2003'te sözleşme yükümlülüklerini yerine getirmeyeceğini belirterek işleri askıya aldı. Firmayla teknik komisyonlar seviyesindeki çalışmalar devam ettirilirken, imzalanan ön protokolle tesisin yeniden çalıştırılması kararı alındı. 


</TEXT>
</DOC>
