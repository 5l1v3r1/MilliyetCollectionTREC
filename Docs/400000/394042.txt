<DOC>
<DOCNO> 394042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun38.html </URL>
<DATE> 2005/11/11/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
ABD halkı, Bush'u dürüst bulmuyor 
</HEADLINE>
<TEXT>

     ABD'de yapılan bir ankette, halkın yüzde 57'sinin, Başkan George W. Bush'u dürüst bulmadığı ortaya çıktı. 
     AP ajansıyla Ipsos kuruluşunun ortak kamuoyu araştırmasında, Bush'un ve yönetiminin dürüst olduğu görüşünü dile getirenlerin oranı ise yüzde 40'ta kaldı. 
     Ankete göre, Bush'un başkanlığını genel olarak tasvip edenlerin oranı da düşmeye devam ederek yüzde 37'ye indi. Aynı kuruluşların bir önceki anketinde bu rakam, yüzde 39'du. 
     AP-Ipsos anketinde, halkın yüzde 82'sinin Başkan'ı ''inatçı'' bulduğu da ortaya çıktı. 
     Irak savaşı öncesinde Washington yönetiminin istihbaratı çarpıttığı iddiaları, savaşa ilişkin olumsuz gelişmeler ve gizli bir ajanın kimliğinin basına sızdırılması skandalında Başkan Yardımcısı Dick Cheney'nin başdanışmanı Lewis Libby hakkında dava açılması, ''Bush'a ve Beyaz Saray'a darbe'' olarak değerlendiriliyor. 
     
</TEXT>
</DOC>
