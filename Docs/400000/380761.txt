<DOC>
<DOCNO> 380761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/yguven.html </URL>
<DATE> 2005/09/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tuz ruhu ve sinek ilacı 
</HEADLINE>
<TEXT>


Artık Türkiye Kupası'nda da "para" var ya her türlü maça "Karagümrük kriterleri" hakim olursa hiç şaşırmayın 
Kazanmak için uyanıklığın kaşına çizik atacaktır paraya ihtiyacı olan takımlar. Bunun içinde akla gelmedik numaralar var. 
Kimi egzost gazı bağlar, kimi etrafı pisler, kimi silah gösterir... 
Her kulüp sosyal ve içtimai durumuna göre teknikler üretir. Karagümrük'ün geliştirip Türk Futbolu'nun kullanımına sunduğu son yöntemle, soyunma odalarına tuz ruhu ve sinek ilacı sıkmak ise ciddi bir aşamadır. 
Helal olsun yapana da yaptırana da .. 
Zaten Karagümrük, hep öncü olmuştur bu branşta. 

"Deli Mahmut'tan" bir anı 
Bakın size yakın tarihimizden bir örnek vereyim 
Sene 1986... İkinci Lig'de her zamanki "düşmez kalkmaz" bir mücadele, olanca heybetiyle devam etmekte. Karagümrük tehlikede... 
Rakibi Bakırköy ise şampiyonluk ümidini yitireli az olmuş, ligin üst taraflarında salınmakta. Hiçbir iddiası yok kısaca. 
Öyküyü yiğit namıyla anılır- Deli Mahmut'tan dinliyoruz. Hani Fenerbahçe alt yapısından yetişip 80'li yılların başında A takımında oynayan ve yeteneği ile çılgın asiliği at başı giden orta saha Mahmut. 
"Maçtan önce öyle haberler geliyor ki bize Karagümrük'ten yılların 'delisi' ben bile fena halde endişeleniyorum yani... 
Bizim galibiyet primi Karacaahmet'te bir kabristan gibi gözüküyor. Durum vahim. 
Çıktım arkadaşların ortasına dedim ki, ben delikanlı gibi oynarım... Oynarım, ama kendimi sıkmam. Santradan on metre ileri on metre geri. Benden bu kadar arkadaşlar. Ucuzluktan almadık biz bu hayatı. 
Bizim takımda Beşiktaşlı Kemal Kılıç da var. O da aynı şeyleri deklare etti. 
Karagümrük'teki eski arkadaşımız Abdülkerim'e haberi yolladık. Bizi sahaya kazasız belasız çıkarın dedik. Hakikaten de bir gittik ki, kapıda on bin kişi bizi bekliyor. Neyse soyunma odasına kadar ilerledik. Aman Allahım. Soyunma odası açık kanalizasyon gibi. Girmenin mümkünü yok. Yahu kardeşim asılmayacağız maça işte, niye böyle yapıyorsunuz değil mi Alışkanlık olmuş Karagümrük'te"... 
"Yemiyor abi" 
Mahmut, hayatında gördüğü en pis soyunma odasını anlatıp bitiriyor ama merak edenleri ben aydınlatayım. 
Maçın ilk yarısı bitmek üzere. Bir tek Bakırköy kalecisi Adem'in iyi oynayacağı tutuyor. Eski Fenerli Adem panter kesiliyor. Arada sırada Karagümrüklü futbolcular Adem'i şikayet ediyor Mahmut'a. 
"Yemiyor abi" diyorlar. 
Mahmut laubali olmuyor 
"Bana ne ulan"... 
Tam o sırada bir korner kullanıyor Karagümrük. Mahmut on sekiz yayı içinde. Bir bakıyor Karagümrüklü futbolcu kafayı çakıp Adem'i avlamış. Gayrı ihtiyari rakip oyuncuyu kutlamaya koşuyor Mahmut. Neredeyse sarılacak. Kolay mı hayatını kurtarıyor kendisinin ve arkadaşlarının. 
Birden aklına geliyor golün kendi kalesine girdiği. Zor durduruyor kendini. 
Bugün bile yerlere yatıyor anlatırken. 
İşte baskı bu, bundan 20 yıl önce... 
Günümüzde güvenliği, kameraları falan, aynı baskıyı yapamıyor seyirci. Mecburen soyunma odası taktiklerini geliştiriyorlar. Bazen tuz ruhu ile sinek ilacını fazla kullanıp "aşırı dozdan" maçı ertelettiriyorlar ama bunun da çaresini bulurlar. 
Burası Türkiye... 

Sanık camia 

Halterde uluslararası sahtek r damgası yememizden üç gün önce "Halil Mutlu kendisine doping komplosu kuranları niye açıklamadı" ana fikirli bir yazı yazmıştım. 
Yoksa kendini kurtarmak için, hayali "kötü adamlar" mı yaratmıştı 
"Herkesi birden yakarım" şantajı mı yapmıştı 
İki gün önce de Halil aradı... 
"Elimde belge olsa bir an durmazdım abi" dedi. 
"Beni bilmeden dopingçi yaptılar". 
Halil'in yaratmış olabileceği "kötü adamlar"a gelince... 
Demek ki hayli kalabalıkmışlar. 
Artık belgeye falan gerek kalmadı. Hatta komplocuların ismine bile ihtiyaç yok... 
Halter camiamız olduğu gibi sanık sandalyesinde. 
Bir branş, bu kadar kısa sürede zirveden yerin dibine sokulabilir ancak. 
Bravo emeği geçenlere. 

Cim-Bom catering 

Galatasaray Kulübü "Balo"nun tadını aldı tabii 
Geçen sefer adam başı 1000 Euro'dan bin davetli. 
Senetsiz sepetsiz bir milyon Euro, fena para değil. UEFA Şampiyonu olduğunda bile bu hasılata erişemedi yani. 
23 Eylül'de yeni bir balo var şimdi. Kuruçeşme Arena'da... Muhtemel katılım 6 bin civarında olacak. Bilet fiyatlarını bilemediğim için geliri hesaplayamıyorum. Ama mutlaka ilk baloyu aşacak. 
Gözümüz yok ama bu işin sonu iyi değil. 
Korkarım yüzüncü yıl baloları bittiğinde "altın günleri" falan yapacak Galatasaray. 

Ecstasy şehidi 

Adolf Hitler, İkinci Dünya Harbi başlayıp, Bismark adındaki teknoloji harikası kruvazörü batırılınca ilk olarak ne yaptı biliyor musunuz 
"Almanya" adındaki diğer kruvazörünün adını değiştirdi. 
Çünkü müttefik donanması "Almanya"yı batırırsa kamuoyunda ne gibi anlamlar yükleneceğini biliyordu. 
Deliydi, caniydi ama kafası çalışıyordu. 
"Ata Türk" adındaki "ecstasy şehidimiz"in medyatik cenaze törenini görünce aklıma geldi. 
Rahmetli çocuk, altından kalkamayacağı isimle gözlerini açtığı dünyadan, altında kalkamayacağı işlere itilmesinin ardından, altında olmayı hak etmediği bayrakla gitti. 
Sporla ne alakası mı var 
Yoklayın hafızanızı. 
Aynı bol keseden unvanlar, aynı haybeden şan şöhret ve aynı hak edilmemiş törenlerin kahramanları yok mu futbolumuzda 
Futbol hayatın bir yansıması sadece. 
Medeni ülkelerde keyif, bizde hamaset, ölüm ve nefret. 



</TEXT>
</DOC>
