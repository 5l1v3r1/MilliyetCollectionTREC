<DOC>
<DOCNO> 354897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas03.html </URL>
<DATE> 2005/06/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kaçırılan kızı aslanlar kurtardı 
</HEADLINE>
<TEXT>

     BBC 

      Etiyopya'da bir aslan sürüsü, 12 yaşındaki bir kızı kendisini rehin alan kişilerin elinden kurtardı. 
     Polisin verdiği bilgilere göre, kız Haziran ayı başlarında başkent Addis Ababa'nın güney batısındaki Bita Genet'te, okuluna giderken dört kişi tarafından kaçırılmıştı. 
     Bundan bir hafta sonra, bu kişiler rehineleriyle birlikte yer değiştirmek istediklerinde, üç aslan yollarını kesti ve adamlar canlarını kurtarmak için çareyi kaçmakta buldu. 
     Aslanlar, polis ekipleri yaklaşıncaya dek rehine kıza zarar vermeden başında bekledi. 
     Komiser muavini Wondimu Wedaj, kızın bulunduğu sırada şok ve dehşet içinde olduğunu söyledi. 
     Wedaj, "Biz kızı buluncaya kadar aslanlar başında nöbet bekledi ve sonra da onu orada bir hediyeymişçesine bırakıp, yeniden ormana geri döndüler" dedi. 
     Rehine kız da polise yaptığı açıklamada, kendisini kaçıranlar tarafından dövüldüğünü ama aslanlardan hiçbir zarar görmediğini ifade etti. 
     Etiyopyalı bir vahşi yaşam uzmanı, aslanların kızı korumalarına gerekçe olarak, kızın ağladığı sırada çıkardığı sesin yavru bir aslanın miyavlamasını andırıyor olabileceğini söyledi. 
     Komiser muavini Wedaj, "Herkes bunun bir mucize olduğunu düşünüyor, çünkü aslanlar normalde insanlara saldırır" şeklinde konuştu. 
     Kızı kaçıran dört kişi polis tarafından gözaltına alındı. 
     Birleşmiş Milletler, evlilikle sonuçlanan kaçırma olaylarının, Etiyopya'nın kırsal yörelerinde genel olduğunu söylüyor. 
     
</TEXT>
</DOC>
