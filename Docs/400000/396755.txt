<DOC>
<DOCNO> 396755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy22.html </URL>
<DATE> 2005/11/21/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Ketenci Baykal, son kurultayda imparatorluğunu ilan etti 
</HEADLINE>
<TEXT>

     SHP Genel Sekreteri Ahmet Güryüz Ketenci, ''Deniz Baykal, son kurultayla imparatorluğunu ilan etti, ancak bu, halksız bir imparatorluk'' dedi Ketenci, 26 Kasım'da Mersin'de SHP tarafından düzenlenecek ''Üretici Mitingi'' öncesi, Adana'daki yerel basın-yayın kuruluşlarını ve parti ilçe temsilciliklerini ziyaret etti. 
     Ketenci, Çukurova Gazeteciler Cemiyeti'ni ziyaretinde yaptığı açıklamada, CHP tüzüğünü antidemokratik bulduklarını, tüzüğün ve izlenen siyasal çizginin değiştirilmesi için yönetime karşı çıktıklarını, bu nedenle de partiden istifaya zorlandıklarını söyledi. 
     İhraç edildikten sonra mahkeme kararıyla geri döndüğü CHP ile yeniden ''ihraç kararı'' istemiyle parti disiplinine verilmesi üzerine ilişiğini kestiğini ifade eden Ketenci, şöyle konuştu 
     ''Deniz Baykal, siyasal çizgi ve tüzük değişikliğine hiçbir zaman yanaşmadı. Dünyadaki gelişmeleri yakından takip etmediği için, değişiklik gereğinin farkında değil. Her seçim öncesi 'değişeceğim' diyor. Ancak, seçim sonrasında yaptıkları hep aynı. Ben, Baykal'a sultan diyordum. Son genel kurulla imparatorluğunu ilan etti. Halksız bir imparatorluk kurdu. Bu imparatorluk çöküş sürecine girdi. Ancak, kimse Baykal'ın CHP'den ayrılacağını düşünmesin. Baykal'ın gitmesi bir hayal.'' SHP'nin İtalya ve Fransa'da olduğu gibi sol partileri bir araya getirmeyi amaçladığını belirten Ketenci, bu nedenle seçim öncesinde DEHAP ile birliktelik sağladıklarını söyledi. 
     Şu anda herhangi bir partiyle ittifak kurmayı düşünmediklerini belirten Ketenci, ''Ayrılıkçı ve bölücü hiçbir partinin yanında olamayız. Belirli merkezlerce maniple edilen partilerin mecliste olmasına da karşıyım'' dedi. 
     
</TEXT>
</DOC>
