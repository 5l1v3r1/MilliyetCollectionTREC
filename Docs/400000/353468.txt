<DOC>
<DOCNO> 353468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonsiy01.html </URL>
<DATE> 2005/06/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Meclis yoğun tempoda çalışacak... 
</HEADLINE>
<TEXT>

     Başbakan Recep Tayyip Erdoğan’ın milletvekillerine verdiği 1 Temmuz’da tatile girme müjdesi için kalan 10 günlük sürede TBMM’yi yoğun bir tempo bekliyor. 
     Önümüzdeki hafta Genel Kurul’un 14.00-23.00 saatleri arasında çalışması, ayrıca Cuma ve Cumartesi günü de Genel Kurul’un çalıştırılması öngörülüyor. Öncelikle salı günü Genel Kurul’da RTÜK’le ilgili Anayasa değişikliğinin ikinci tur görüşmeleri tamamlanarak Çankaya Köşkü’ne bir kez daha gönderilecek. Daha sonra aynı gün doktorlara mecburi hizmet getirilmesiyle ilgili yasa teklifinin görüşmelerine geçilecek. 
     
     SON HAFTA YETİŞİRSE BANKACILIK VE SOSYAL GÜVENLİK 
     Ayrıca AKP Grup Yönetimi, altkomisyon ve komisyondaki görüşmelerinin bu hafta sonuna kadar yetişmesi durumunda Bankacılık Yasa Tasarısı ile sosyal güvenlik reformunu 1 Temmuz öncesindeki hafta çıkartmayı planlıyor. Bu amaçla 28 Haziran’dan itibaren Genel Kurul’un saat 11.00’da çalışmaya başlaması bekleniyor. 
     
     SİVİL HAVACILIĞA 11 EYLÜL YASASI GELİYOR 
     Genel Kurul’da ayrıca Sivil Havacılık Yasa Tasarısı ve Çevre Yasası’nın değiştirilmesiyle ilgili yasa tasarısının yanı sıra CHP ile anlaşma sağlanırsa Belediye Yasası da ele alınacak. 2002 sonundan beri bekleyen bu tasarıyla, şehirleşmeyle birlikte artan hava, su, toprak kirliliğinde ve diğer çevre sorunlarında etkin bir çevre yönetiminin sağlanması, ayrıca varolan ceza hükümlerinin ağırlaştırılması öngörülüyor. Havacılık tasarısında koşullarının daha iyi olması nedeniyle özel şirketlere geçen uzmanların kaçışının önlenmesinin dışına hava meydanları ve uçuş güvenliği için önemli ölçütler getiriliyor. 
     
     SERAMİKÇİLERE LPG DESTEĞİ 
     Plan ve Bütçe Komisyonu 21 Haziran’da, AKP Grup Başkanvekili Faruk Çelik’in, LPG Piyasası yasasında değişiklik yaparak, doğal gaz kullanamayan seramikçilere kolaylık getirilmesine ilişkin teklifini görüşecek. Komisyon aynı gün, Sağlık Bakanlığı’nın doktor çalıştırmakta zorlandığı bölgelere yüksek maaşla sözleşmeli doktor gönderebilmesine olanak sağlayan tasarının maddelerini de ele alacak. 
     
     MEMURLARA SİCİL AFFI KOMİSYONDA 
     Adalet Komisyonu da 21 Haziran’da yoğun bir gün geçirecek. Komisyon, memurlar ile diğer kamu görevlilerinin bazı disiplin cezalarının affı ile ilgili yasa tasarıları ve tekliflerinin yanı sıra, denetimli serbestlik ve yardım merkezleri ile koruma kurulları yasa tasarısı, çocukları koruma yasa tasarısı ve son olarak avukatlık yasasında değişiklik yapılmasını içeren iki ayrı yasa teklifini inceleyecek. 
     21 Haziran’da Yeşil Sermaye’yi araştıran komisyon da çalışmalarını sürdürecek. 
     
     ÜNİVERSİTE KURULUŞUNDA YENİ ÖLÇÜTLER 
     Milli Eğitim Komisyonu da 22 Haziran’da, Yükseköğretim Kurumları Teşkilatı Yasası’nda Değişiklik Yapılmasına İlişkin tasarıyı görüşecek. Tasarıyla üniversite kuruluşunda fen-edebiyat fakültesi kurulması zorunluluğu kaldırılırken, YÖK’e gerektiğinde yasada öngörülen fakültelere yenilerini ekleme yetkisi veriliyor. Ayrıca, bir yükseköğretim kurumunun kurulması için en az üç fakülte bulunması zorunluluğu getiriliyor, üniversite ve yüksek teknoloji enstitüsü kurulmasında esas alınacak ölçütlerin belirlenebilmesi için Milli Eğitim Bakanlığı, Maliye Bakanlığı, YÖK Başkanlığı, DPT ve Devlet Personel Başkanlığı temsilcilerinden oluşan bir komisyon oluşturulması öngörülüyor. 
     
     DOKUNULMAZLIKLAR YİNE GÜNDEMDE OLACAK 
     Karma Komisyon, 22 Haziran’da yapacağı toplantıda, yasama dokunulmazlığıyla ilgili hazırlık komisyonu raporlarını görüşecek. 
     
     TÜRKİYE’NİN SIĞINMACI VE GÖÇ KONUSUNDA AB İLE UYUMU 
     AB Uyum Komisyonu da 23 Haziran’da toplanarak, Türkiye’nin sığınmacı ve göç konusundaki hazırlıklarını ve bu konuda AB’ye uyum çalışmalarını masaya yatıracak toplantıda Emniyet Genel Müdürlüğü ve BM Mülteciler Yüksek Komiserliği de birer sunum yapacak. KİT Komisyonu ise önümüzdeki hafta, PETKİM, POAŞ, ÖİB, MKE, TAEK ve Türk Patent Enstitüsü’nün de aralarında bulunduğu kuruluşların hesaplarını inceleyecek. 
     
</TEXT>
</DOC>
