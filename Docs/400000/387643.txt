<DOC>
<DOCNO> 387643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko30.html </URL>
<DATE> 2005/10/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ATO Başkanı, sosyete pazarlarının kapatılması için çalışıyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, beraberinde Onur Çarşısı, Tiryaki İş Merkezi, Moda Çarşısı ve Kocabeyoğlu Pasajı esnafıyla Çankaya Belediye Başkanı Muzaffer Eryılmaz'ı ziyaret etti. 
     Aygün, burada yaptığı konuşmada, Başkan Eryılmaz'ın göreve geldiği günden bu yana sırt sırta vererek, ''Çankaya, Ankara ve Türkiye için ne yapılabilir'' anlayışıyla çalıştıklarını söyledi. 
     Yapılan özverili çalışmalar neticesinde Ankara'da işporta sorununun bittiğini ifade eden Aygün, esnafın işportadan sonra en büyük sıkıntısının Ankara'da bir tek Çankaya sınırlarında kalan Ayrancı ve Yenişehir sosyete pazarları olduğunu belirtti. 
     Esnafın büyük sıkıntı içinde olduğunu ve sosyete pazarlarıyla rekabet edemediğini kaydeden Aygün, ''Bunların büyük bir çoğunluğu İstanbul'dan gelme esnaf. Bunların hiç birisi Ankara esnafı değil. Bu pazarların kapatılmasını talep ediyoruz ve ATO olarak da belediyeye ne katkı yapılacaksa bunu da yapmaya hazırız. Ya o pazarlar kapanacak ya da biz mecburen dükkanlarımızı kapatmak zorunda kalacağız'' diye konuştu. 
     Çankaya Belediye Başkanı Eryılmaz da bir kısmını zabıta zoruyla bir kısmını ise ikna ederek işporta sorununu kendi bölgelerinde çözdüklerini söyledi. 
     Akşamları saat 21.00'den sonra işporta tezgahlarının görülebileceğini ifade eden Eryılmaz, ''Ona da bir şey yapamıyoruz. Çünkü ülkenin çok önemli sorunları var ve o sorunların temelinde de ekonomik sorunlar bulunuyor. Yani ülke öyle gösterildiği gibi güllük gülistanlık değil. Büyükler daha büyüyor küçükler iyice kayboluyor orta sınıf kalmıyor. Ülkenin geleceği açısından en sıkıntı verici durum bu.'' Sosyete pazarlarında faaliyet gösteren esnafın da daha çok İstanbul, Bursa ve Denizli'den geldiğini belirten Eryılmaz, ''Sosyete pazarları geldiğimizde kucağımızda bulduğumuz sorunlardan birisi. Her gün bana buralarla ilgili iş talepleri geliyor. Burası ihaleyle verilmiş kontratla verilmiş. Yani bir nevi oradaki insanlar kiracı durumunda. Bir kısmının kontratı 2006 Nisan'ında bir kısmınınki ise Temmuz, Ağustos'ta bitiyor. Hepsine büyükşehir meclisinden çıkan kararı tebliğ ettik'' dedi. 
     
     ''6 AY SONRA KAPANACAK'' 

     Eryılmaz, söz konusu pazarlarda 400'e yakın esnafın faaliyet gösterdiğini bunların 100'e yakınını kontratlarında yer alan ''alan ancak kendisi işletecek'' maddesine dayanarak iptal ettiklerini bildirdi. Son 2 ay içinde 23-24 güvenlik elemanı aldıklarını ve 10-20 kontrat sahibini bu görevlilere zimmetlediklerini anlatan Eryılmaz, kontrat sahiplerinin dışında birisinin faaliyet göstermesi durumunda kontratları iptal edeceklerini söyledi. 
     Sosyete pazarlarına vatandaşların da büyük ilgisi olduğunu ifade eden Eryılmaz, ''Sözümüz şu ne yapabiliriz oda ile başkanımızla konuşuruz. Önemli olan belediyenin geliri değil, toplum içinde huzurla yaşayabilmemiz. Biz orayı mümkün olan en kısa sürede kapatabilmek için neler yapacağız, yönetimle başkanımla konuşuruz'' dedi. 
     Eryılmaz'ın konuşmasından ''sosyete pazarları 6 ay sonra kapanacak'' anlamını çıkardığını belirten Aygün, esnaftan 2006'nın Haziran ayına kadar sabretmelerini istedi. 

     
</TEXT>
</DOC>
