<DOC>
<DOCNO> 392421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur08.html </URL>
<DATE> 2005/11/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bağ-Kur'un hayali alacakları düşüldü... 
</HEADLINE>
<TEXT>

     Göksel Yıldırım 

Bağ-Kur Genel Müdürü Saner Güngör, kurumun 21.4 milyar YTL gözüken alacağında güncellemeye gittiklerini, yaptıkları tarama sonunda, kurumun, 250 bin kişiden 4.7 milyar YTL ''hayali alacağı'' olduğunu belirlediklerini söyledi. 
     Güngör, AA muhabirine yaptığı açıklamada, kurumun kurulduğu günden bu yana devamlı sigortalı kaydetmenin yeğlendiğini, sigortalıların durumun eleştiri konusu yapılmadığını kaydetti. 
     Sisteme sigortalı kaydı yapılırken sistemden çıkanların izlenmediğini belirten Güngör, şöyle konuştu 
     ''Geçen yıl başından itibaren 5 yıl ve daha fazla hiç prim yatırmamış olanlarla, bir ara Bağ-Kur'lulara vermiş olduğumuz yapılandırmadan yararlanmış olan kişilerle birlikte 1 milyon 100 bin civarında sigortalının durumlarını incelemeye aldık. Bu inceleme sonunda 250 bin civarında sigortalının Bağ-Kur'la bağının kopmuş olduğunu belirledik. Bağ-Kur'un, şu anda 21.4 milyar YTL alacağı gözükürken, yaptığımız tarama sonunda, bu 250 bin kişiden 4.7 milyar YTL 'hayali alacağı' olduğunu tespit ettik. Bu 'hayali alacağın' düşülmesiyle, kurumun alacağını 16.7 milyar YTL olarak güncelleştirdik.'' 
     
     BİR ÖRNEK 
     Uygulamada daha önce yaşanan aksaklıkları verdiği örnekle anlatan Güngör, şunları kaydetti 
     ''Bir kişi yazlık bir yerde büfe kiralayarak Bağ-Kurlu oldu. Yaz sezonunda 4 ya da 5 ay bu büfeyi çalıştırdı. Daha sonra burayı kapatıp, SSK'ya tabi işçi olarak çalışmaya başladı. Bizde, bu kişi hakkında işyerini açtığı tarihten itibaren, sanki kayıtlıymış gibi prim, ceza ve faiz hesaplamasına gidildiği için ödenmesi gereken para katlanıyor. Yaptığımız güncelleştirme çalışmasında sigortalının sigortalı olduğu süreden kaynaklanan primini ve cezasını dikkate aldık. Bu tarama sonunda toplam 4.7 milyar YTL tutarında bir miktarı alacaklarımızdan düştük. Bu, 20 yıldır yapılmayan bir çalışmaydı.'' 
     
     GERÇEK SİGORTALI SAYISI 3.7 MİLYON 
     Saner Güngör, çalışmanın birkaç ildeki küçük eksikler dışında yüzde 99 oranında bitirildiğini, tamamen sonuçlandırılmasıyla yaklaşık 5 milyar YTL ''hayali alacağın'' düşüleceğini söyledi. 
     Güngör, güncelleştirilmiş 16.7 milyar YTL alacağın da tasarı halinde olan ''borç yeniden yapılandırması'' kapsamında olduğunu anımsattı. 
     ''Bu çalışmayla sigortalılar üzerindeki hakiki alacağımız neyse onu ve sigortalı sayımızı ortaya koyduk'' diyen Güngör, gerçek sigortalı sayısını da yaklaşık 3.7 milyon olarak güncelleştirdiklerini kaydetti. 
     
</TEXT>
</DOC>
