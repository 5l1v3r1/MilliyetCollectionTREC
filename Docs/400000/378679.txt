<DOC>
<DOCNO> 378679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy02.html </URL>
<DATE> 2005/09/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
AKP'li başkan silahlı saldırıda yaralandı 
</HEADLINE>
<TEXT>

     Soner KOCAER- Hayreddin DENİZ ANTALYA, DHA 

ANTALYA merkeze bağlı Varsak Beldesi'nin AKP'li Belediye Başkanı Kazım Bilgili, akşam saatlerinde bir avukatın yazıhanesinden çıkarken, bir kişinin silahlı saldırısı sonucu bacağından vuruldu. Kendisini Ahmet Cuya’ adlı kişinin vurduğunu söyleyen Bilgili, hastanede tedaviye alındı. 
     Çallı Semti'ndeki Vatan Bulvarı Şencan Pasajı 3'ncü katta bulunan Ahmet Çetin Doğan'ın avukatlık bürosuna giden Varsak Belediye Başkanı Kazım Bilgili, çıkışta silahlı bir kişinin saldırısına uğradı. Bacağından yaralanan Bilgili, avukatlık bürosu çalışanları tarafından Antalya Devlet Hastanesi'ne kaldırıldı. Ortopedi servisinde tedaviye alınan Bilgili'nin sol bacağı diz kapağının üzerinden yaralandığı belirtildi. Sağlık durumu iyi olan Kazım Bilgili, kendisini vuran kişinin Ahmet Cuya olduğunu ve olayın siyasi boyutu bulunmadığı, ticari ilişkiden kaynaklandığını ifade etti. 
     Olayı öğrenir öğrenmez hastaneye gelen AKP İl Başkanı Hamza Taş, yaklaşık yarım saat Bilgili ile görüştü. Çıkışta gazetecilerin sorularını cevaplandıran Taş, Hayati tehlikesi yok. Bir avukatlık bürosundan çıkarken tek el silahla vurulmuş. Kurşun girip çıkmış. Tansiyonu düştüğü için baygın halde yatıyor. Failleri belli. Nedenini bilmiyorum. Emniyet yetkilileri çalışıyor'' dedi. 
     Başkan Bilgili'nin silahla yaralandığını öğrenen yakınları ve partililer de hastaneye koştu. Yaklaşık 70 kişi, Acil Servis önünde toplandı. Hastane odasına alınmayan yakınları, sitem etti. Gazetecilerin görüntü alınmasına da izin verilmedi. Antalya Büyükşehir Belediyesi'nin AKP'li Başkanı Menderes Türel de hastaneye gelerek olayla ilgili bilgi aldı. 
     Polis, Bilgili'nin ismini ve eşkalini verdiği zanlıyı arıyor. 
     Kazım Bilgili, daha önce ANAP ve DYP başta olmak üzere çok sayıda parti değiştirmiş ve bu nedenle Fırıldak Kazım’ diye gündeme gelmişti. İçişleri Bakanlığı tarafından iki kez görevinden alınan Bilgili, mahkeme kararıyla görevine dönmüş ve son seçimde AKP'den başkan seçilmişti. 
     
</TEXT>
</DOC>
