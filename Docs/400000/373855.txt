<DOC>
<DOCNO> 373855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo33.html </URL>
<DATE> 2005/08/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Sivasspor Hedefimiz ligi ilk 10 içerisinde tamamlamak... 
</HEADLINE>
<TEXT>

     Turkcell Süper Ligi'nin yeni takımlarından Sivasspor'un başkanı Mecnun Otyakmaz, hedeflerinin ligi ilk 10 içerisinde tamamlamak olduğunu belirterek, ''Belirlediğimiz hedefe emin adımlarla ilerliyoruz'' dedi. 
     Otyakmaz, AA muhabirine yaptığı açıklamada, Vestel Manisaspor maçında Sivasspor'un iyi bir futbol sergilediğini belirterek, ilk 4 haftada toplanan 8 puanın sevindirici olduğunu söyledi. 
     Takımın iyi bir hazırlık dönemi geçirdiğini ve sezona iyi bir başlangıç yaptığını ifade eden Otyakmaz, ''Yaptığımız transferlerle gücümüze güç kattık. Hedefimiz ligi ilk 10'un içerisinde tamamlamak. Belirlediğimiz hedefe emin adımlarla ilerliyoruz'' dedi. 
     Takımı zor haftaların beklediğini ifade eden Otyakmaz, Galatasaray ve Trabzonspor maçlarından en iyi skorla ayrılmayı hedeflediklerini kaydetti. 
     Türkiye Kupası'nda Giresunspor ile deplasmanda yapacakları maça da değinen Otyakmaz, takımının eleme turlarını geçerek finale yükseleceğine inandığını söyledi. 
     Geçen hafta takımla birlikte antrenmanlara çıkan İsrailli golcü Balili ile prensipte anlaştıklarını belirten Otyakmaz, Balili'nin bonservis sorununu çözmesi halinde sözleşme imzalayacaklarını da sözlerine ekledi. 
     
</TEXT>
</DOC>
