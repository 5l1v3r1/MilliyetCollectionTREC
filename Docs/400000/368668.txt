<DOC>
<DOCNO> 368668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy10.html </URL>
<DATE> 2005/08/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan'la biraraya gelen Aydınlar ''Mesaj çok şeyi değiştirir'' 
</HEADLINE>
<TEXT>

     Başbakan Recep Tayyip Erdoğan tarafından kabul edilen "Aydınlar Heyeti"nin sözcüsü Gencay Gürsoy, herhangi bir grubun, eylem çerçevesinin aracısı olmadıklarını söyledi. 
     Gürsoy, Başbakanlık’ta yapılan toplantıda, "Türkiye’de tırmanan şiddet olaylarına karşı bir önlem alınabilir mi " motivasyonuyla hareket eden bir grup olduklarını belirterek, şunları söyledi 
     "Kendilerini aydın olarak niteleyen bir grup değiliz. Bu ifade bizim dışımızda kullanılmıştır. Biz sadece bu tırmanışa karşı endişelerini dile getirmek ve bunu sizlerle, hükümetle paylaşmak üzere oluşmuş bir yurttaşlar grubuyuz. Bizim girişimimiz, bir basın açıklamasıyla başladı. 150 kişinin imzasını taşıyan bir basın açıklamasıydı. Bu sayı, internet çerçevesinde devam ederek bin civarına ulaştı. Bizim girişimimizi izleyen nokta, içerisinde 264 Kürt asıllı yurttaşımızın imzasıyla bizim metnimizin, endişelerimizin paylaşıldığı bir basın açıklaması daha yapıldı. Gerek imza sahiplerinin örgütsel özellikleri dikkate alındığında, gerekse sayının artması dikkate alındığında, daha geniş bir temsiliyetin olduğunu ifade etmek lazım. Demek ki, bizim 150 imzayla sınırlı olmayan endişeyi paylaşan geniş bir kamuoyu, bu girişimin arkasında var." Şiddet ortamının durmasının temel koşulu olarak eylemlerin durması gerektiğini ifade ettiklerini anımsatan Gürsoy, silahlı eylemlere ön koşulsuz ve derhal son verilmesi gerektiğinin altını çizdiklerini belirtti. Gürsoy, "İkinci vurgu yaptığımız nokta, şiddet eylemlerinin durmasıyla birlikte, doğal olarak gereksiz hale gelecek asayiş tedbirlerinin hemen arkasından siyasi otoritenin bu sorunu geniş çerçevede çözmek, sizin buyurduğunuz gibi demokratikleşme çerçevesini genişleterek çözmek, toplumsal hayata mümkün olduğu kadar yasal olanaklar çerçevesinde katılımı artırmak üzere girişimlerde bulunulması hükümetten talebimiz" diye konuştu. 
     Bu girişimin yankıları medyada sürerken, asıl muhatap sayılabilecek bu şiddet eylemelerinin sahiplerinden ciddi bir yanıt gelmediğini kaydeden Gürsoy, başlangıçta, bazı olumlu sayılabilecek ipuçlarına rağmen, bu hayati çağrıya doyurucu bir yanıt gelmediğini belirtti. Gürsoy, şunları söyledi 
     "Şiddet eylemleri daha da tırmanmaya, nitelik değiştirmeye başladı. Bu eylemlerin nitelik değiştirmesi, bunlara tepki olarak ortaya çıkan bazı eylemlerde Türkiye’nin garantisi olan halklar arasındaki kardeşlik duygularını zedeleyecek bazı etnik tartışmaların başladığına dair ipuçları ortaya çıktı. Geriye dönük olarak biz endişelerimizde son derece haklı olduğumuzu bu gelişmeler ışığında bir kez daha gördük." 

     
</TEXT>
</DOC>
