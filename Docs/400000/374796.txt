<DOC>
<DOCNO> 374796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo22.html </URL>
<DATE> 2005/09/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çaykur Rizespor, Beşiktaş maçı için umutlu 
</HEADLINE>
<TEXT>

     Çaykur Rizespor, gelecek hafta sahasında Beşiktaş ile yapacağı maçın hazırlıklarını, bugünkü antrenmanla sürdürdü. 
     Teknik direktör Metin Yıldız, idman öncesi gazetecilere yaptığı açıklamada, tüm karşılaşmalarda iyi oynadıklarını, ancak bunu puana yansıtamadıklarını söyledi. 
     Ankaraspor maçıyla iyi oyunlarını puana yansıtmaya başladıklarını ifade eden Yıldız, ''Bana göre Çaykur Rizespor takımı dünden itibaren sezon açılışını yapmıştır. Çünkü bugüne kadar isteğimiz oyuncularla birarada çalışmada sıkıntılarımız olmuştu. Aramıza katılan 5-6 oyuncumuz vardı. Bunları bu 4 maç içinde değerlendiremedik. Dolayısıyla milli maç nedeniyle lige verilen ara bu açıdan çok önemli. Bu oyuncularımız da aramıza katıldı. Beşiktaş maçına en iyi şekilde hazırlanıyoruz. Lige verilen aranın çok yararlı olacağını düşünüyoruz'' dedi. 
     Öte yandan Mehmet Cengiz Tesisleri'nde yapılan antrenmanda yeşil- mavililer, Ümit Milli Takım kampında bulunan Fahri ve Gökhan Kaba'dan yoksun çalıştı. 
     Kondisyon ağırlıklı yapılan antrenmanda, hafif sakatlığı bulunan Şener ise koşu yaptı. 
     
</TEXT>
</DOC>
