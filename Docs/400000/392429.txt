<DOC>
<DOCNO> 392429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur16.html </URL>
<DATE> 2005/11/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trafik magandaları Şişli'de Emniyet müdürünü dövmeye kalkıştı 
</HEADLINE>
<TEXT>

     İstanbul'da tehlikeli araç kullanan sürücüyü durduran Eminönü İlçe Emniyet Müdürü Avni Usta, kendisini darp etmeye çalışan 4 kişiyi biber gazı ile etkisiz hale getirdi. 
     Alınan bilgiye göre, Şişli Piyalepaşa Caddesi üzerinde saat 01.30 sıralarında meydana gelen olayda makam aracıyla evine giden Eminönü Emniyet Müdürü Usta, hızlı ve tehlikeli şekilde otomobil kullanan bir sürücüyü durdurmak istedi. Önce durmamakta direnen sürücü, daha sonra emniyet müdürünün makam aracıyla önüne geçmesi üzerine durmak zorunda kaldı. 
     Bu sırada olay yerine başka bir otomobil daha geldi ve bu araçtan inen 3 kişi, tehlikeli araç kullanan sürücü ile birlikte Emniyet Müdürü Usta'nın üzerine yürüyüp darp etmek istedi. 
     Bunun üzerine Avni Usta ve şoförü, makam aracında bulunan biber gazı ile bu kişilere müdahale etti. 
     Etkisiz hale getirilen ve ardından olay yerine gelen Şişli İlçe Emniyet Müdürlüğü ekiplerine teslim edilen 4 kişinin, daha önceden çeşitli suçlardan emniyette kayıtları olduğu bildirildi. 
     
</TEXT>
</DOC>
