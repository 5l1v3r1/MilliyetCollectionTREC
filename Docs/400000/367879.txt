<DOC>
<DOCNO> 367879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur24.html </URL>
<DATE> 2005/08/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çamaşır ipi hayat kurtardı 
</HEADLINE>
<TEXT>

     Halife YALÇINKAYA DHA 

      SİVAS’ın Kangal İlçesi'nde yaşayan Bilgin Ailesi'nin 2.5 yaşındaki kızı Ayşenur Bilgin oturdukları 4’üncü kattaki evin balkonundan düştü. Düşerken birinci kattaki balkon önüne gerili çamaşır ipine çarparak hızı kesilen küçük Ayşenur mutlak ölümden döndü. 
     Kangal İlçesi'nde Elektrik Üretim Anonim Şirketi’ne EÜAŞ ait Kangal Termik Santrali lojmanlarında oturan Ayşenur Bilgin, annesi oturma odasındayken evlerinin balkonuna çıktı. Balkonda bulunan sandalyeyi ayağının altına alan küçük Ayşenur aşağı bakmaya başladı. Bir süre sonra dengesini kaybeden küçük Ayşenur boşluğa düştü. Ayşenur’u, birinci katta oturan komşularının balkon önüne gerdiği çamaşır ipi kurtardı. Düşerken, çamaşır ipine çarparak hızı yavaşlayan küçük Ayşenur toprak zemine düştü. 
     Çığlıklar üzerine balkona koşan anne Gülcihan Bilgin kızını yerde görünce şok oldu. Hastaneye kaldırılan küçük kızın sağ bacak uyluk kemiğinde kırık olduğu tespit edildi. Sivas Cumhuriyet Üniversitesi Tıp Fakültesi Hastanesi Çocuk Cerahisi Servisi’nde tedavi altına alınan Ayşenur Bilgin’in sağlık durumunun iyi olduğu belirtildi. 
     
</TEXT>
</DOC>
