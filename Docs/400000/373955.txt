<DOC>
<DOCNO> 373955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/dunya/dun02.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için kritik hafta 
</HEADLINE>
<TEXT>


BRÜKSEL Milliyet 


Türkiye'nin müzakerelere başlaması öncesinde Ankara açısından kritik bir haftaya girildi. Türkiye konusu, iki önemli toplantıda masaya yatırılacak. Ancak gerek 31 Ağustos'taki AB Daimi Temsilciler Komitesi COREPER toplantısında, gerekse 1-2 Eylül'deki AB dışişleri bakanları gayri resmi toplantısında GYMNICH Türkiye aleyhine ciddi bir sürpriz beklenmiyor. 
Fransa'dan gelen açıklamalara karşın genel hava olumsuz olmasa da Türkiye "işi garantiye almak için" diplomatik temaslarını sürdürüyor. Ankara özellikle üç ülkeyi frenlemeye çalışıyor. Ankara'nın Komisyon'dan çıktığı şekliyle korunmasını talep ettiği Müzakere Çerçevesi'ne ilişkin olarak özellikle Fransa, Avusturya ve Rum Yönetimi'nin "sertleştirme" ısrarı henüz kırılamadı. 
Buna karşın İngiltere'nin Newport kentinde yapılacak olan GYMNICH toplantısı öncesi 31 Ağustos'ta AB daimi temsilcilerini bir araya getirecek olan COREPER'de de sert ifadelerden kaçınılması bekleniyor. "Müzakerelerin başlaması için Kıbrıs'ın tanınması" gibi istemlerin kabul görmesi olasılığı da düşük gözüküyor. Türkiye'nin Gümrük Birliği'ni tüm AB ülkelerine genişletirken yaptığı Kıbrıs deklarasyonuna ilişkin olarak da, "Bunun Türkiye'nin tek taraflı girişimi olduğuna, AB hukuku açısından fazla bir anlam ifade etmediğine ve protokolün tam olarak uygulanmasının beklendiğine" vurgu yapılması öngörülüyor. 
Kaynaklar, Fransa, Avusturya ve Rum Kesimi'nin yaklaşımlarına karşın 3 Ekim'i tehlikeye sokacak bir tavrın AB'de kabul görmesinin şu aşamada zor olduğunu ifade ediyorlar. AB dışişleri bakanlarının ise GYMNICH sırasında Kıbrıs konusunda "herhangi bir net takvime bağlı kalınmaksızın Türkiye'nin Kıbrıs'ı tanıma yönünde irade belirtmesi" talebinde bulunabilecekleri belirtiliyor. 


</TEXT>
</DOC>
