<DOC>
<DOCNO> 367597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun26.html </URL>
<DATE> 2005/08/06/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İspanya'da orman yangınları 2 can aldı... 
</HEADLINE>
<TEXT>

     İspanya’nın farklı bölgelerinde çıkan orman yangınlarını söndürmek için görev yapanlardan 2 kişi daha bugün hayatını kaybetti. 
     Yaz mevsiminin başında bu yana sürekli yangınlarla boğuşan İspanya’da, bugün 2 kişi daha alevler arasında kalırken, şimdiye kadar çıkan yangınlarda toplam ölü sayısı 13’e ulaştı. 
     Başkent Madrid’in kuzeyinde yer alan Avila kenti çevresindeki yangını söndürmeye çalışan grupta yer alan bir gençle ülkenin kuzeyindeki Ourense’de çıkan yangını söndürmek için çağrılan su taşıyan uçağın düşmesi sonucu 50 yaşındaki pilot öldü. 
     Görgü tanıkları, uçağın çok alçaktan uçması nedeniyle yere çakıldığını, şans eseri patlama olmamasıyla başka ölen ya da yaralanan bulunmadığını kaydetti. 
     Bu arada şimdiye kadar 90 bin hektarlık alanın yandığı İspanya’da halen Leon, Toledo, Avila ve Ourense bölgelerinde yangınlar devam ediyor. 
     Çok kurak bir yaz geçiren İspanya’da yetkililer, sıcaklıkların daha da artacağını belirtti. Çevre Bakanlığı, yangın bölgelerinin bazılarında tehlikeli olduğu gerekçesiyle bazı yerleşim yerlerinin boşaltıldığını duyurdu. 
     
</TEXT>
</DOC>
