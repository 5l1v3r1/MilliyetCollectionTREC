<DOC>
<DOCNO> 387128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonsiy02.html </URL>
<DATE> 2005/10/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Genelkurmay'dan kuş gribi uyarısı... 
</HEADLINE>
<TEXT>

     Genelkurmay Başkanlığı, internet sitesinde yayınladığı yazıyla, yurtdışına çıkacakları Kuş Gribi'ne karşı uyardı. 
     Gribin görüldüğü bölgelere gidenlerin, canlı hayvan pazarları ve kümes hayvanları çiftliklerinden uzak durmaları istenen yazıda, el hijyenine dikkat etmeleri gerektiği belirtilerek, ''hastalık görülen bölgelere gitmeden önce, bir sağlık kiti hazırlanması, tüm aşıların yaptırılması'' önerisinde bulunuldu. 
     Genelkurmay Başkanlığı'nın resmi internet sitesinde, Sağlık Bakanlığı, Dünya Sağlık Örgütü ve Hastalık Kontrol Merkezi'nden CDC hastalığa ilişkin derlenen bilgilere yer verildi. 
     
     KUŞ GRİBİNİN İNSANLARA ETKİLERİ 
     Yazıda hastalığın insanlara bulaşmasının, enfekte hayvanlara veya enfekte hayvanların dışkı, burun salgıları vb. materyalleri ile bulaşmış yüzeylere temas sonucu ya da bu materyallerden havaya karışan virüslerin solunması ile olabileceği belirtiliyor. 
     Kuş Gribi insanda görüldüğünde tipik grip Influenza benzeri semptomlar ateş, öksürük, boğaz ağrısı ve kas ağrısı gösteriyor. Göz enfeksiyonları, zatürre, akut solunum yetmezliği gibi şiddetli ve hayatı tehdit eden kötü gelişmeler de görülebiliyor. 
     Avian Influenza'nın alt tiplerinden H5N1, hızlı bir şekilde genetik değişime uğraması ve diğer türler için enfekte edici nitelik kazanması nedeniyle daha ciddi bir hastalık olarak değerlendiriliyor. 
     
     ULUSLARARASI YOLCULAR İÇİN TAVSİYELER 
     Genelkurmay Başkanlığı'nın sitesinde yayınlanan yazıda, özellikle yurtdışına çıkacak kişilere, hastalığa karşı şu uyarılarda bulunuluyor 
     ''-Temel ilk yardım ve tıbbi ilaçları içeren bir sağlık kiti hazırlanmalı. İçerisinde termometre ve el hijyeninin sağlanması için alkol bazlı el temizleyicileri mutlaka bulundurulmalı. 
     -Grip hastalığı Influenza konusunda bilgi edinilmeli. 
     -Tüm aşılar tam olarak yapılmalı. 
     -Seyahate çıkmadan 4-6 hafta önce seyahat hizmeti veren bir merkezdeki hekimle görüşüp gerekli bilgi ve ilaçlar öğrenilmeli. 
     -Sağlık sigortası yaptırılmalı, gerekiyorsa ek poliçe düzenlenmeli. 
     -Gidilecek ülkedeki sağlık kuruluşlarının isim ve adresleri seyahatten önce tespit edilmelidir.'' 
     
     KUŞ GRİBİ GÖRÜLEN BÖLGEDE DİKKAT EDİLECEKLER 
     Yazıda, hastalığın görüldüğü bölgelerde bulunanlara ise şunlar tavsiye ediliyor 
     ''-Canlı hayvan pazarları ve kümes hayvanları çiftliklerinde bulunulmamalı. 
     -El hijyenine dikkat edilmeli, eller sık olarak su ve sabunla yıkanmalı veya alkol bazlı el temizleyicileri kullanılmalı. 
     -Influenza virüsleri ısı ile tahrip olurlar. Virüs 60 derecede 30 dakikada ölür. Önlem olarak, tüketiciler kümes hayvanlarını ve yumurtalarını tüketirken tam olarak pişirildiğine emin olmalıdırlar. Bu nedenle yenilecek gıdaların iyi pişirilip pişirilmediğine dikkat edilmeli. 
     -Eğer solunum şikayetleri veya herhangi bir rahatsızlık belirtileri varsa acilen bir sağlık kuruluşuna başvurulmalıdır.'' Kuş Gribi vakalarının görüldüğü bölgelerden dönüşte ise sağlık durumunun 10 gün süreyle izlenmesi, ateş ve solunum şikayetleri ile seyreden bir hastalığın mevcudiyetinde hemen bir sağlık kuruluşuna başvurulması ve yakın zaman içerisinde Kuş Gribi görülen bir bölgede seyahat edildiğinin mutlaka doktora bildirilmesi gerekiyor. 
     
     ''DÜNYADA YAKLAŞIK 130 MİLYON KANATLI İTLAF EDİLDİ'' 
     Yazıda verilen bilgilere göre, ABD'deki 1983-1984 salgınında ABD'de yaklaşık 65 milyon dolar değerinde 17 milyon kanatlı hayvan itlaf edilmişti. 
     İtalya'daki 1999-2001 salgınında ise virüs, 9 ay içinde genetik değişime uğrayarak yüksek patojenite kazanmış, bu salgında da 13 milyon kanatlı hayvanın bir kısmı ölmüş, bir kısmı da itlaf edilmişti. 
     Asya kıtasında 8 ülkede Kamboçya, Çin, Endonezya, Japonya, Laos, Güney Kore, Tayland ve Vietnam 2003 yılı sonu ile 2004 yılı başlarında görülen salgında, 100 milyondan fazla kanatlı hayvan itlaf edilmişti. Mart 2004'te salgının kontrol altına alındığının bildirilmesine rağmen, Haziran 2004'te halen H5N1 enfeksiyonu nedeniyle ölümler görülmüştü. 
     Yazıda, Ağustos 2005'te Rusya ve Kazakistan'da, Ekim 2005'te ise Romanya ve Türkiye'de hastalığın görülmesinin ''H5N1 nedenli salgının halen devam ettiğini'' gösterdiği ifade edildi. 
     
</TEXT>
</DOC>
