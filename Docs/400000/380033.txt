<DOC>
<DOCNO> 380033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur08.html </URL>
<DATE> 2005/09/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Deniz Gezmiş'in resmini duvara asan vatandaşa 2 yıl hapis istemi 
</HEADLINE>
<TEXT>

     Deniz Gezmiş’in posterini parti bürosuna asan EMEP Hozat İlçe Başkanı Erdem Ulaş Çelik, 2 yıla kadar hapis cezası ile yargılanıyor. 
     Deniz Gezmiş’in posterini asan vatandaşa 2 yıl hapis istemiyle dava açıldı. 
     Emeğin Partisi Hozat İlçe Başkanı Erdem Ulaş Çelik, parti binasının duvarlarına Deniz Gezmiş’in posterini astı. 
     Bunun üzerine, Cumhuriyet Savcısı Mehmet Fansa soruşturma başlattı. Fansa, hazırladığı iddianamede, Çelik’in Deniz Gezmiş’in resminin yer aldığı afişi parti binasının duvarına astığının saptandığını belirtti. 
     İddianamede, Deniz Gezmiş’ten "yasa dışı örgüt üyesi" olarak bahsedilirken, Gezmiş’in posterinin binaya asılarak başkan Çelik’in Türk Ceza Yasası’nın "bir cürmü övmek" suçunu işlediği belirtildi. İddianamede, Çelik’in 2 yıla kadar hapis cezası ile cezalandırılmasını istendi. 
     
     MAHKEMEDE "GEZMİŞ’İ SAVUNUYOR MUSUN" SORUSU 

     Çelik’in yargılanmasına Hozat Asliye Ceza Mahkemesi’nde başlandı. Davanın ilk duruşmasında, hakim Çelik’e "Deniz Gezmiş’i savunuyor musunuz " diye sordu. Çelik, "Gezmiş, emperyalizme karşı bağımsız Türkiye’yi savunuyordu. Ben de Deniz Gezmiş’i savunuyorum" diye ifade verdi. Dava, aralık ayına ertelendi. 
     
     BERHAN ŞİMŞEK "O ZAMAN BEN DE SUÇLUYUM " 

     Dava bir çok kesmin de tepkisine neden oldu. Daha önce Deniz Gezmiş’in itibarının iadesi için TBMM’ye öneride bulunan ve Gezmiş’in hayatını Hoşçakal Yarın isimli filmde canlandıran CHP İstanbul Milletvekili Berhan Şimşek, "Deniz Gezmiş’in toplumda bir itibarı var. Daha önce TBMM’ye Gezmiş’in itibarının iadesi için öneri vermiştim. O zaman yargılanan bu arkadaşım kadar ben de suçluyum. Artık Deniz’in resmine bile tahammül edemiyorlar. Bu nasıl olgunluk " diye konuştu. 
     Deniz Gezmiş’in arkadaşı Mustafa Yalçıner de davaya tepki gösterdi. Yalçıner, "Deniz artık dava konusu olmaktan çıktı. Deniz sadece solcuların değil MHP’lilerin hatta İslamcıların dahi sahiplendiği bir kişilik oldu. Deniz Gezmiş, emperyalizme karşı verdiği bağımsızlık mücadelesi ile tanınıyor. Bağımsızlıktan çok geri noktalara düştüğümüz bu dönemde Gezmiş hakkında açılan dava aslında Gezmiş’in savunduğu bağımsız ulusal değerlere açılan davadır. Bu utanç verici bir davadır" diye konuştu. 
     
     EMEP "GEZMİŞ’İN POSTERLERİNİ ASMAYA DEVAM EDECEĞİZ" 

     EMEP Genel Başkan Yardımcısı Ender İmrek, davanın çok ilginç olduğunu belirtirken, Deniz Gezmiş’in 1972 yılından bu yana Türk halkının gözünde çok saygın bir yerinin bulunduğunu kaydetti. Ölümünden bu yana binlerce insana Deniz Gezmiş’in adının verildiğini anlatan İmrek, "Türkiye’de politik arenada Deniz Gezmiş’in idamı hep tartışma konusu oldu. Sağ sol demeden bir çok kişi Deniz Gezmiş’i savundu. Gezmiş’in bugün itibarı iadesinin Meclis gündemine gelirken resmi asıldı diye dava açılması çelişkili bir durum. Türkiye’de Deniz Gezmiş ve arkadaşları her zaman emperyalizme karşı bağımsızlığı, özgürlüğü ve kardeşliği haykırdı. Bu mücadeleyi devam ettiriyoruz. Onların resimlerini her zaman parti binalarımıza astık, asmaya da devam edeceğiz" diye konuştu. 
     
     MEHMET GÜL "İLGİNÇ VE KOMİK BİR DAVA" 

     MHP eski İstanbul Milletvekili Mehmet Gül de davayı "komik" diye değerlendirdi. Gül, "Deniz Gezmiş tarihe malolmuş bir insan. Ona verilen ceza aşırı bir cezaydı. 35 yıl önce ölmüş, artık etkisi tesiri kalmamış bir insanla ilgili dava açılması şaşırtıcı bir şey. İnsanlar artık demokratik teamüller içinde ona saygı ve sevgi duyabilirler. 
     Bugün bir çok yerde daha aşırı gösteriler yapılırken, Deniz Gezmiş’in resmine dava açılması komik bir durum" dedi. 
     
</TEXT>
</DOC>
