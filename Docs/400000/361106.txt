<DOC>
<DOCNO> 361106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo30.html </URL>
<DATE> 2005/07/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Halil Mutlu için özel kararlar... 
</HEADLINE>
<TEXT>

     Gençlik ve Spor Genel Müdürü Mehmet Atalay başkanlığında Ankara'da yapılan toplantıda, Dünya ve Olimpiyat Şampiyonu milli halterci Halil Mutlu'nun doping olayı ile kararlar alındı. 
     Genel Müdür Atalay, toplantısı sonrasında yaptığı açıklamada, Uluslararası Halter Federasyonu'ndan IWF Halil Mutlu için çok acil bir duruşma talep edeceklerini söyledi. 
     Atalay'ın yanı sıra genel müdür yardımcısı Yunus Akgül, Halter Federasyonu Başkanı Hasan Akkuş, Dr Kaya Livanelioğlu ve Halil Mutlu'nun da yer aldığı toplantıda, şu kararlar alındı 
     ''Katar'daki Dünya Şampiyonası sırasında görüşülmesi gereken konunun, daha önce acilen yapılması için IWF'den toplantı istenecek. Türkiye Milli Olimpiyat Komitesi TMOK Başkanı Togay Bayatlı ile işbirliği yapılacak ve IWF Başkanı Tamas Ajan nezdinde girişimde bulunulacak. Teftiş Kurulu'nun sürdürdüğü soruşturma titizlikle devam edecek. Konu, IWF ile her boyutta ele alınıp, Halil'in sporculuk yaşamı her yönüyle kendilerine aktarılacak.'' Halil ile ilgili bu toplantının olumlu neticeler vereceğine inandığını belirten Mehmet Atalay, ''Yapılacak duruşmada Halil, her boyutuyla anlatılacak ve örnek sporculuğu ön plana çıkarılacak. Bu sıkıntının kendisine yansıtılmaması ve cezadan kurtulması için savunmamızı en güçlü şekilde hazırlıyoruz'' diyerek sözlerini tamamladı. 
     
</TEXT>
</DOC>
