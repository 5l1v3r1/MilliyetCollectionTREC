<DOC>
<DOCNO> 376667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun27.html </URL>
<DATE> 2005/09/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Büyükanıt Azerbaycan silahlı kuvvetlerine destek vermeye çalışıyoruz 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Türk Silahlı Kuvvetleri'nin Azerbaycan Silahlı Kuvvetleri ile çok yakın işbirliği yaptığını belirterek, ''Azerbaycan Silahlı Kuvvetleri'ne tüm desteği vermeye çalışıyoruz'' dedi. 
     Büyükanıt, gazetecilere yaptığı açıklamada on sene önceyle kıyaslandığında Azerbaycan'ın çok mesafe kat ettiğini, geleceğe sağlam bir şekilde ilerlediğini ve Batı'ya uyum sağlaması açısından olumlu gelişmeler elde ettiğini ifade ederek, ''Son derece mutluyum ve yarın Azerbaycan'dan mutlu bir şekilde ayrılacağım'' diye konuştu. 
     Bakü'yü ziyaretinin amacının, iki ülke arasındaki işbirliğini ve yapılan çalışmaların sonuçlarını yerinde görmek olduğunu söyleyen Orgeneral Büyükanıt, Azerbaycan'ın Kafkasya için önemli bir ülke olduğunu, gerek Azerbaycan'ın, gerekse Azerbaycan Silahlı Kuvvetleri'nin güçlü olmasının, bölgedeki istikrarın sağlanması açısından büyük önem taşıdığını vurguladı. 
     Orgeneral Büyükanıt, Hazar petrollerini Türkiye üzerinden dünya pazarına ulaştırmayı hedefleyen Bakü-Tiflis-Ceyhan BTC petrol boru hattının güvenliğinin sağlanmasıyla ilgili bir soru üzerine, Azerbaycan, Gürcistan ve Türkiye'nin hattın kendi bölgelerindeki kısmının güvenliğinden sorumlu olduğunu hatırlattı. 
     Türk Silahlı Kuvvetleri'nin BTC'nin Türkiye dışındaki bölümlerindeki güvenliğe katkı sağlayıp sağlamayacağı sorusu üzerine, ''böyle bir konunun şu anda gündemde olmadığını, ancak üç ülke arasında bu konuyla ilgili işbirliği protokol bulunduğunu, gerekirse bu çerçevede yapılabileceğini'' kaydetti. 
     Temasları kapsamında Türkiye'nin Bakü Büyükelçisi Turan Moralı'yı ziyaret eden Orgeneral Büyükanıt, Büyükelçi Moralı'nın onuruna verdiği yemeğe katıldı. Yemeğe NATO ülkelerinin Bakü büyükelçileri de katıldı. 
     Bakü'deki çeşitli askeri okullar ve eğitim birliklerini ziyaret ederek incelemelerde bulunan Orgeneral Büyükanıt'ın, temaslarını tamamladıktan sonra yarın yurda dönmesi bekleniyor. 
     
</TEXT>
</DOC>
