<DOC>
<DOCNO> 383959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo34.html </URL>
<DATE> 2005/10/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Klinsmann Türkiye'nin Dünya Şampiyonası'na katılmasını isterim 
</HEADLINE>
<TEXT>

     Alman Milli Futbol Takımı Teknik Direktörü Jürgen Klinsmann, Türk milli takımının iyi bir takım olduğunu, bu nedenle Dünya Futbol Şampiyonası'na katılmasını istediğini söyledi. 
     Klinsmann, Hamburg kentinde düzenlediği basın toplantısında, Türk futbolunda çok olumlu gelişmeler olduğunu belirterek, ''Türkiye iyi bir takım. Türkiye'nin Dünya Futbol Şampiyonası'na katılmasını isterim'' dedi. 
     Türkiye ile 8 Ekim'de yapacakları maçın zorlu bir karşılaşma olacağını ifade eden Klinsmann, ''Bu maç çok zevkli olacak. Türk milli takımında yetenekli futbolcular var. Türk futbolunda olumlu bir gidişat var, ancak İstanbul'da kazanmak istiyoruz'' diye konuştu. 
     Türkiye'nin gelecek yıl Almanya'da düzenlenecek Dünya Futbol Şampiyonası'na katılamamasının üzücü olacağını ifade eden Klinsmann, ''Almanya'daki Türk gençlerini yakından izliyoruz. Özellikle Yıldıray gibi futbolcuları her teknik direktör takımında oynatmak ister, ancak bunlar futbolcunun kendisi ve ailesinin kararıyla oluyor'' dedi. 
     Hamburg'da kampa giren Alman milli takımının menajeri Oliver Bierhoff da Türk milli takımını iyi tanımadığını belirterek, ''Ben öncelikle kendi takımımı izliyorum, ancak Türkiye'nin Avrupa seviyesinde bir takım olduğuna inanıyorum. Özellikle Fatih Terim iyi bir teknik direktör ve oyuncuları çok iyi motive etmesini biliyor'' diye konuştu. 
     Almanya'da yaşayan Türk gençlerine de kapılarının her zaman açık olduğunu kaydeden Bierhoff, ''Benim futbol oynadığım zamanlar Hakan Şükür vardı. Beğendiğim bir oyuncuydu, ancak şimdi bilemiyorum. Türk milli takımına büyük saygı duyuyorum. Son yıllarda iyi bir performans sergilediler ve yetenekli oyuncuları var'' dedi. 
     Hamburg'ta yarın son antrenmanlarını yapacak olan milli futbolcular, 6 Ekim sabahı Hamburg'tan İstanbul'a uçacaklar. Alman milli takımının Türk milli takımıyla yapacağı karşılaşmada kaleci Oliver Kahn'ın oynayacağı, hasta olan Michael Ballack'ın ise Türkiye'ye karşı oynamayacağı bildirildi. 
     
</TEXT>
</DOC>
