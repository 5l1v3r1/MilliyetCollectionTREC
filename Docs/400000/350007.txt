<DOC>
<DOCNO> 350007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko50.html </URL>
<DATE> 2005/06/08/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Çoşkun "Söylem dönemi bitti,2 yıldır Türkiye'de eylem dönemi başladı" 
</HEADLINE>
<TEXT>

     Sanayi ve Ticaret Bakanı Ali Coşkun, "Devlete kapağı atıp, hiçbir şey yapmadan emekli olmayı bekleyenlere artık dur diyoruz" dedi. 
     Çeşitli incelemelerde bulunmak için Tokat’a gelen Bakan Coşkun, Turhal Organize Sanayi Bölgesi’ndeki temel atma töreninde yaptığı konuşmada, kendilerinden önceki dönemlerde bir takım yanlışlıklar yapıldığını, ancak bunlar üzerinde durmanın, enkaz edebiyatı yapmanın ve Türkiye’de siyasi hayatı gerginleştirmenin hiç kimsenin işine yaramayacağını söyledi. 
     "Onun için biz geçmişten ders alarak ileriye bakıyoruz ve bu gücü milletimizden alıyoruz" diyen Bakan Coşkun, "İşte bu noktalara gelmişsek, demokrasinin güzel yönü, 3 Kasım seçimlerinde tecelli etmiştir. Halkımız sağduyusunu kullanarak, yeni kurulmuş ama kendinden bildiği insanları ve bir partiyi iktidar yapmıştır" diye konuştu. 
     
     "ERDOĞAN BİZİM GİBİ YÜRÜYOR, BİZİM GİBİ KONUŞUYOR" 
     Konuşmasında bir de anısını anlatan Bakan Coşkun, şunları söyledi 
     "Birgün hiç unutmam, büromda çalışıyorum. O zaman genel başkanımız Recep Tayyip Erdoğan telefon etti, müsaitsen genel merkeze gelir misin diye. Genel merkez de yeni kuruluyor. Otomobilim o anda olmadığı için bir taksiye bindim. 
     Şoför eski odalar ve borsalar birliği başkanı olmam nedeniyle aynadan beni tanıdı. Ondan sonra başladı Tayyip beyi bana anlatmaya. 
     Öyle bir anlatıyor ki dedim ya beraber askerlik yaptılar, ya hemşehrisi ya akrabası . Tayyip beyi nereden tanıyorsun 
     dedim. Kendisini belediye başkanlığında tanıdım şimdi takip ediyorum. 
     Canlı olarak yüzünü görmedim, elini sıkmadım Peki nereden bu methiye 
     dedim. Dedi ki ağabey sen ne diyorsun, bizim gibi konuşuyor, bizim gibi yürüyor Yani kendinden biri gibi görüyor." 
     
     ÜRETİM VE İHRACAT SEFERBERLİĞİ 
     AK Parti iktidarının halkın içinden koparak iktidar olduğunu ve ismini halkın koyduğunu ifade eden Bakan Coşkun, "Bunun sorumluluğu altında tek başına iktidar olduk. Şımarmadık, rehavete de kapılmadık. 
     Bu bakımdan teşkilatlarımıza da şükran borçluyuz" dedi. 
     Bakan Coşkun, iktidar olarak yolsuzlukla mücadele ettiklerini belirterek, şöyle devam etti 
     "Yaptığımız tek şey o döviz, faiz ve borsa üçgeninde çırpınan ekonomik modeli, yatırım, üretim ve ihracat seferberliğine çevirmek oldu. Bu arada Türkiye’ye uluslararası düzeyde itibarını kazandırdık. 
     Dün hasta adam olarak bakan finans kurumları, şimdi bizden randevu almak için sıraya giriyorlar. O bakımdan Türkiye hak ettiği itibarı kazandı, bu ülke insanının da hak ettiği refah seviyesi yükselecek." 
     
     "HİÇBİR ŞEY YAPMADAN EMEKLİ OLMAYI BEKLEYENLER..." 
     Devleti yeniden yapılandırdıklarını ve israf batağından çıkarmaya çalıştıklarını ifade eden Bakan Coşkun, şunları kaydetti 
     "Meclise 130 milletvekiliyle gelenler koalisyon kurdular, 38 bakanlık yaptılar, bir de başbakan 39. Biz geldik 22’ye indirdik. 
     Şimdi bakanlıkları yeniden elden geçiyoruz. Diyoruz ki çalışanların yüzde 30’u çalışmadan, doğru dürüst verimli çalışmadan maaş alıyor, bize hücum ediyorlar. Devlete kapağı atıp, hiçbir şey yapmadan emekli olmayı bekleyenlere artık dur diyoruz. Bir tarafta hırsızlıkları, yolsuzlukları önlerken diğer taraftan devleti de hantal yapıdan kurtarmamız lazım. Çünkü gelecek nesillere daha güçlü Türkiye bırakmamız lazım." Dünyada yeniden yapılanma olduğunu, dünün siyasi ve ideolojik dengelerinin yerini teknolojinin önünde bölgesel ve ekonomik güçlere terk ettiğini kaydeden Coşkun, "Türkiye bunun dışında kalamaz, işte Sovyet Sosyalist Cumhuriyetler Birliği’nin başına gelenleri gördünüz. 
     Onun için her türlü tedbiri almamız lazım. Rekabete ayak uydurmamız şart" diye konuştu. 
     "Artık söylem dönemi bitti, 2 yıldır artık Türkiye’de eylem dönemi başladı" diyen Coşkun, "Her şey iyiye gidiyor. Kötü niyetlilerin sözlerine inanmayın, moralinizi bozmayın. Bugün dünden aydınlıktır, yarın daha aydınlık olacak" dedi. 
     Bölgedeki incelemelerinin ardından Turhal Şeker Fabrikası’na geçen Bakan Coşkun, daha sonra Turhal Şehir Stadyumu’ndan helikopterle Ankara’ya hareket etti. 
     
</TEXT>
</DOC>
