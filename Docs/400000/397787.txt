<DOC>
<DOCNO> 397787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/agun.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanımlar lokaline erkek çocuk yasağı 
</HEADLINE>
<TEXT>


Son dönemde havuzlarındaki uygulamalarla tartışılan Ankara'da Büyükşehir Belediyesi'nin "Hanımlar Lokali"ne 7 yaşından büyük erkek çocuklar alınmıyor 

Yıldız Yazıcıoğlu - Ankara 

AKP'li belediyelerin, "içki yasağı" ile "harem-selamlık uygulamalara" yöneldikleri iddialarına neden olan kararlarının kapsadığı alan genişliyor. Son dönemde havuzlarındaki uygulamalarla tartışılan Ankara'da Büyükşehir Belediyesi'nin "Hanımlar Lokali" adıyla oluşturduğu sosyal tesislere 7 yaşından büyük erkek çocuklar alınmıyor. 
AKP yönetimindeki belediyenin kent genelinde 6 noktada kurduğu lokaller, üyelik sistemiyle sadece kadınlara hizmet veriyor. Tesislerde yüzme havuzu, spor salonu, kafeterya gibi bölümler yer alıyor. Üye kadınlar, hizmetlerden yararlanıyor. Lokallerde, 3 - 6 yaş arasındaki çocuklara ücretsiz kreş hizmeti sunuluyor. 

Havuzlar tartışılıyor 
AKP'li Büyükşehir Belediyesi'nin Altınpark'ta özel sektöre devrettiği yüzme havuzu da, "harem-selamlık anlayışla işletildiği" iddiasıyla eleştiriliyor. Ramazanda kapılarını tümüyle kapatan havuz, cumartesi günleri 09.00 - 17.00 arasında kadınlara hizmet veriyor. 
Büyükşehir Belediyesi'ne doğrudan bağlı olan Sincan Harikalar Diyarı Gençlik Merkezi'nin bünyesindeki havuzda da kadın - erkek hizmetleri ayrılıyor. 
AKP'li Turgut Altınok yönetimindeki Keçiören Belediyesi de, Kalaba Vadisi Spor Tesisleri'ndeki yüzme havuzunu kadınlar ve erkekler için ayırarak çalıştırıyor. 7 yaşından büyük erkek çocuklar, anneleriyle birlikte olsalar dahi, kadınlara ayrılan günlerde havuza giremiyor. 
Belediyeden yapılan açıklamada, uygulama, "Halkımızla yapılan görüşmeler, talepler ve anketler sonucunda başlatılan bir uygulamadır. Art niyet, siyasal duruş aramak doğru değildir" diye gerekçelendirildi. 

'Uygulama sakıncalı' 
Psikolog Prof.Dr. Özcan Köknel, konuyla ilgili şunları söyledi 
"Buluğ çağı öncesinde cinsiyet ayrımını ortaya çıkarmak yanlıştır. 7 yaşından büyük çocuklar da buluğ çağına kadar anneleriyle olmak ister. Ergenleşme dönemine gelmeden önce annesinden ayrı olması gerektiğini fark ederse psikolojisi etkilenecektir. 7 yaşından büyük çocuklara anneleriyle yüzmeyi yasaklamak bilimsel açıdan yanlıştır." 

MELİH GÖKÇEK 
Yasakçı değiliz 

Milliyet'in sorularını yanıtlayan Ankara Büyükşehir Belediye Başkanı Melih Gökçek, yasakçı zihniyet sahibi olmadığını savunarak, şunları söyledi "Lokaller hanımlarımız için açıldı. Hanımlar rahat etsin istiyoruz. Çocuklarla büyüklerin böyle yerlerde aynı ortamda bulunmaları hijyen açısından ne kadar doğru Havuza çocuklarla büyükler beraber girmemeli. 
Şerefimle temin ederim ki, Harikalar Diyarı'ndaki havuz için gençler arasında anket çalışması yürüttüm. Yüzde 95 oranında 'Ayrı yüzmek istiyoruz' yanıtı verildi. Altınpark'ta, işletmeci, kısa süreyle kadın - erkek birlikte hizmet vermeye başladı. Müşteri azalınca kadın - erkek ayrımına geri döndü. Keçiören'in uygulaması benim dışımda. ASKİ havuzunda ayrım yapmadan yüzme kursu düzenliyoruz." 



</TEXT>
</DOC>
