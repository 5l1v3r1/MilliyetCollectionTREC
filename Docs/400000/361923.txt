<DOC>
<DOCNO> 361923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur16.html </URL>
<DATE> 2005/07/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Manisa İl Sağlık Müdürü İlk bulgular enfeksiyon kapıldığı yönünde 
</HEADLINE>
<TEXT>

     Manisa İl Sağlık Müdür Vekili Osman Öztürk, Manisa Doğum ve Çocuk Bakımevi Hastanesi'nde doğan ve nefes alamama, bayılma gibi şikayetlerle hastaneye götürülen 14 bebeğin tedavisinin sürdüğünü belirterek, ilk bulguların bebeklerin enfeksiyon kaptığı yönünde olduğunu bildirdi. 
     Öztürk, Manisa Doğum ve Çocuk Bakımevi Hastanesi'nde 14, 15 ve 16 Temmuz günlerinde 29 bebeğin dünyaya geldiğini söyledi. 
     Bu bebeklerden bazılarının anne sütünü emmeme, bayılma ve nefes alamama gibi rahatsızlar nedeniyle hastaneye kaldırıldığını belirten Öztürk, hastalığın çok hızlı ilerleyen bir tablo ortaya koyduğunu ve 24 saat içinde, 2 bebeğin hastaneye getirilirken öldüğünü bildirdi. 
     Öztürk, bu olaylar üzerine Manisa Doğum ve Çocuk Hastanesi'nde 14 ve 15 Temmuz günlerinde doğan bebeklerin hekim kontrolüne alınması için ailelerine ulaşıldığını ifade ederek, şöyle devam etti 
     ''16 bebekten 2'si hastaneye getirilirken ölmüştü. 14 bebek de hastanelere yatırıldı. 6 bebek, Manisa Moris Şinasi Çocuk Hastalıkları Hastanesi'nde tedavi görüyor. Bu hastaneden, dün ve bugün İzmir'deki Behçet Uz Çocuk Hastanesi'ne 4 bebek, Tepecik Devlet Hastanesi'ne 2 bebek ve Celal Bayar Üniversitesi CBÜ Tıp Fakültesi Hastanesi'ne 2 bebek sevk edildi. '' 
     
     ''SAĞLIK DURUMLARI STABİL'' 
     Bebeklerin sağlık durumlarının ''stabil'' seyrettiğini, Tepecik Devlet Hastanesi'nde tedavi gören 2 bebeğin durumlarının iyiye gittiğini ifade eden Öztürk, buradaki bebeklerin makineden çıkarıldığını ve kendi kendilerine nefes almaya başladıklarını söyledi. 
     Öztürk, CBÜ'deki bebeklerin tablosunda kötüleşme olmadığını, Behçet Uz Çocuk Hastanesi'ndeki bebeklerin de takip altında bulunduğunu bildirdi. 
     Osman Öztürk, ''14 Temmuz'da söz konusu hastanede doğanlarda pek sorun yok. 16 vakanın dışında kalan bebekler kontrol amaçlı tetkikleri yapılıp evlerine gönderildi'' dedi. 
     Ölen 2 bebeğe İzmir Adli Tıp Kurumu'nda otopsi yapılacağını bildiren Öztürk, bebeklerin doğduğu hastaneden uzmanların kültür aldığını açıkladı. Öztürk, kültürden çıkacak sonuç doğrultusunda tedavinin yönlendirileceğini, bebeklerin enfeksiyon kapmış olabileceği ihtimali üzerinde durduklarını söyledi. 
     Öztürk, ''Vakaların kesin sebebi yüzde yüz enfeksiyon diyemiyoruz. Kültür sonuçlarının çıkması gerekiyor, ancak bulgular enfeksiyon kaptıkları yönündedir'' diye konuştu. 
     Vakalarla ilgili sonuçlar belirleninceye kadar Manisa Doğum ve Çocuk Bakımevi Hastanesi'ndeki doğum hizmetinin durdurulduğunu kaydeden Öztürk, Merkez Efendi Devlet Hastanesi'nde doğum servisi açıldığını sözlerine ekledi. 
     
</TEXT>
</DOC>
