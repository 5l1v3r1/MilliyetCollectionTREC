<DOC>
<DOCNO> 388299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy15.html </URL>
<DATE> 2005/10/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rektörün tutuklanması... CHP ve DYP heyetleri Van'a gitti 
</HEADLINE>
<TEXT>

     CHP ve DYP heyetleri, Yüzüncü Yıl Üniversitesi Rektörü Prof. Dr. Yücel Aşkın’ın tutuklanmasını araştırmak üzere Van’a gitti. 
     Ankara Milletvekili Yılmaz Ateş başkanlığında, İstanbul Milletvekili Sırrı Özbek, Mardin Milletvekili Mahmut Duyan ve Muğla Milletvekili Gürol Ergin’in yer aldığı CHP heyeti, öğle saatlerinde uçakla Ankara’dan Van’a hareket etti. 
     Hareketten önce Esenboğa Havalimanı’nda CHP heyeti adına gazetecilerin sorularını yanıtlayan Yılmaz Ateş, partisinin dünkü Merkez Yürütme Kurulu MYK toplantısında, Van’daki durumu incelemekle görevlendirildiklerini söyledi. Ateş, şunları kaydetti 
     "Ortada üzücü bir durum var. Üzücü durum şu, ortada bir yargı kararı, bir de cezaevine konulmuş bir üniversite rektörü var. Çok üzücü bir durum. Şimdi bu konudaki gerçeği öğrenmeye gidiyoruz. Nedir, niçin bir üniversite rektörü cezaevine konulmuş Haklarında bir sürü iddia dolaşanlar, ellerini kollarını sallayarak sokaklarda dolaşırken, tutuksuz yargılanmaları devam ederken, bir üniversite rektörünün apar topar cezaevine konulmasını öğrenmeye çalışıyoruz. Temel kurumlarımız olan yargı ile bilimin bir anda karşı karşıya getirilmiş olması üzüntü vericidir." Ateş, Van’da yapacakları görüşmelerin ardından hazırlayacakları raporu partilerine ve genel başkanlarına sunacaklarını, daha sonra da yeni bir durum değerlendirmesi yapacaklarını belirtti. 
     Bir gazetecinin, "YÖK Başkanı Prof. Dr. Erdoğan Teziç’in, ’Rektöre sahip çıkmak, Cumhuriyete sahip çıkmaktır’ şeklindeki açıklamasını nasıl değerlendiriyorsunuz" sorusunu Ateş, şöyle yanıtladı 
     "İşin bu noktaya gelmesi doğru bir durumu değil. Bundan ötürü biz de üzüntü içindeyiz. Yargı, Cumhuriyetimizin temel bir kurumu ama üniversite özerkliği de Cumhuriyetin temel bir kurumu. İki temel kurumun bu kadar sıkıntılı bir noktaya getirilmesi çok üzüntü verici bir durum." 
     
     DYP HEYETİ DE VAN’A GİTTİ 
     Rektör Aşkın’ın "tutuklanması ve neden olan olayları yerinde tespit etmek üzere" DYP’den bir heyet de Van’a gitti. 
     DYP Basın Müşavirliği’nden yapılan yazılı açıklamada, Genel Sekreter Prof. Dr. Kamil Duran’ın başkanlık ettiği heyette, Genel İdari Kurul GİK üyeleri Timur Gürgan, Taner Demirer ve Merkez Karar Kurulu Üyesi Perihan Çağlar bulunduğu bildirildi. 
     
</TEXT>
</DOC>
