<DOC>
<DOCNO> 365367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko18.html </URL>
<DATE> 2005/07/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstihdamın arttırılması için çözüm aranıyor... 
</HEADLINE>
<TEXT>

     Hüseyin Tunçay AA 

Ekonomide sağlanan büyüme ve enflasyonda yakalanan düşüşe karşın bir türlü istenilen düzeyde artmayan istihdam için hükümet çareler ararken, Avrupa Birliği AB ile ''ortak değerlendirme raporu'' çalışmalarının tamamlanma aşamasına geldiği, konuya ilişkin Dünya Bankası'nın da bir işgücü raporu hazırlığında olduğu öğrenildi. 
     Alınan bilgiye göre, istihdamın artırılması konusu Ekonomi Koordinasyon Kurulu ve Bakanlar Kurulu gündemine gelirken, bir yandan da AB ile yürütülen çalışmalarda ele alınıyor. 
     Öncelikle, 2003 yılında istihdam durum raporu hazırlanırken, şu anda da AB ile Türkiye tarafından hazırlanmakta olan ortak değerlendirme raporunda da çalışmalar bitme aşamasına geldi. 
     Bunun ardından bir istihdam stratejisinin hazırlanacağı ve AB'ye sunulacağı ifade ediliyor. 
     
     DÜNYA BANKASI RAPORU 
     Diğer yandan, Dünya Bankası'nın da işgücü piyasasının sorunlarının çözümüne yönelik ve istihdamı artırmak amacıyla bir işgücü piyasası raporu hazırladığı ifade ediliyor. Banka'nın raporun taslağını oluşturduğu, ilgili tarafların yazılı ve sözlü önerilerini derlemekte olduğu vurgulanıyor. 
     Edinilen bilgiye göre, Dünya Bankası taslak raporunda, işgücü piyasası mevzuatının çok fazla katı ve işi korumaya yönelik olduğu, dolayısıyla mevzuatın ve politika araçlarının işgücünü korumaya yönelik olarak değiştirilmesi öneriliyor. 
     Ayrıca, raporda İşsizlik Sigortası Fonu harcamalarının artırılması veya gelirlerinin azaltılması konusunda önerileri yer alıyor. 
     
     RAPORDAN GEÇİLMİYOR 
     Bunun dışında, istihdam artışının gerçekleşmemesi nedeniyle çeşitli sivil toplum kuruluşları tarafından pek çok rapor ve eylem planları hazırlandı. 
     Konuyla ilgili kapsamlı bir çalışma yapılması konusu üzerine dikkatlerin çekilmesi ve istihdamın ekonominin en öncelikli konularından biri durumuna gelmesi olumlu bulunurken, özellikle Başbakan düzeyinde konunun ele alınmasının çözüm umutlarını artırdığına dikkat çekiliyor. 
     Ancak tüm bu çalışmaların bir araya getirilerek tüm ilgili kuruluşların harekete geçirilmesi ve bunların bir eylem planı şekline dönüştürülmesinin yararlı olacağı da belirtiliyor. 
     
</TEXT>
</DOC>
