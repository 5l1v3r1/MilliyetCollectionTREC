<DOC>
<DOCNO> 393781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko57.html </URL>
<DATE> 2005/11/10/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
MÜSİAD Başkanı Bolat'tan 2005 değerlendirmesi 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, ''Yabancı sermayeyle ilgili olarak Türkiye'de maalesef istemezük cephesi ortaya çıkıyor. Türkiye'nin ileri gitmesi ve yabancı yatırımlar çekmesi rahatsızlık vermemeli'' dedi. 
     Malatyalı İşadamları Derneği'nce MİAD düzenlenen toplantıda, ''Türkiye Ekonomisi ve 2005 Değerlendirmesi'' başlıklı bir konuşma yapan Bolat, 2005 yılı Türkiye ekonomisine bakıldığında bir bardağın yarısının dolu olduğunu, olumlu bir perspektifte buna şükredildiğini, olumsuz bir perspektifle bakıldığında ise ''yarısı boş'' denildiğini söyledi. 
     Bolat, ''MÜSİAD olarak biz 'yarısı dolu' diyoruz. Buna şükredelim. Diğer yarısı ise niye boş, neler yapmalıyız, bunu nasıl doldurmalıyız Buna da böyle bir perspektiften bakmalıyız'' diye konuştu. 
     Türkiye'de kamu ekonomisinin küçüldüğünü, ekonomik gelişmenin özel sektör eliyle yapılması gerektiğini vurgulayan Bolat, yüksek enflasyon sürecinden düşük enflasyon sürecine geçildiğini, buna da uyum sağlanması gerektiğini kaydetti. 
     Kamu sektörünün rehabilitasyonu ve bankacılık sektöründe ciddi bir yol alındığını, 30 yılın kangreni olan enflasyonda tek haneli rakama ulaşıldığını, faizlerin düştüğünü ve büyümenin arttığını anlatan Bolat, ''Türk özel sektörü kaotik, krizli yıllardan sonra inanılmaz bir performans gösterip, son 3 yılda büyümede anahtar rol oynamıştır'' dedi. 
     
     YABANCI SERMAYE 
     Türkiye'nin yabancı yatırımcılar için bir cazibe merkezi olmaya başladığını ifade eden Bolat, şunları kaydetti 
     ''Önümüzdeki hafta İtalyanlar geliyor. Körfez sermayesinde Türkiye'ye doğru bir yöneliş var. Almanya'dan gelenler var. Yabancı sermayeyle ilgili olarak Türkiye'de maalesef istemezük cephesi de ortaya çıkıyor. Yok Arap sermayesi, yok Yahudi sermayesi, yok Batı sermayesi, Müslüman sermayesi... Gereksiz tartışmalar oluşmaya başladı. Bazılarını rahatlık, istikrar maalesef üzmekte. Türkiye'nin ileri gitmesi ve yabancı yatırımlar çekmesi rahatsızlık vermemeli. Türkiye kaynak ihtiyacı olan bir ülkedir. Dolayısıyla önemli olan bu yatırımlar Türkiye'ye istihdam kazandırabilecek mi, milli gelire katkı sağlayabilecek mi, KOBİ'lere, reel sektöre yeni ortaklıklar, yüksek teknoloji kazandırabilecek mi, ülkeye istikrar kazandırabilecek mi ... Bunlara bakmamız lazım.'' Bu arada, toplantıda 30 Malatyalı işadamının bir araya gelerek oluşturduğu Malatya Girişim Grubu'nun ilde kuracağı Malatya Yaşam Merkezi hakkında da bilgi verildi. 
     100 milyon dolara mal olacak yaşam merkezinin 2007 yılında açılmasının planlandığı belirtildi. 
     
</TEXT>
</DOC>
