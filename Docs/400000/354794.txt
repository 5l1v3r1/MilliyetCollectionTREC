<DOC>
<DOCNO> 354794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy24.html </URL>
<DATE> 2005/06/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Aksu 35 bin polis açığı var 
</HEADLINE>
<TEXT>

     İçişleri Bakanı Abdulkadir Aksu, İş-Kur hizmet binasının temel atma töreni ile Bağ-Kur hizmet binasının açılışına katılmak için Ankara'dan helikopterle geldiği Çorum'da yaptığı konuşmada, hükümet olarak polis ihtiyacını karşılamak ve eğitim seviyesini yükseltmek amacıyla yüksekokul mezunlarına yönelik başlatılan projeyi hayata geçirdiklerini hatırlattı. 
     Seçmeler sonunda 2 bin fakülte mezunu polis adayının, polis eğitim merkezlerine yerleştirildiğini ifade eden Aksu, ''Adaylar, 6 aylık yoğun bir eğitim programının ardından polis kadrolarında göreve başlayacaklar. Türkiye genelinde 10 bini İstanbul'da olmak üzere 35 bin polis açığı var'' diye konuştu. 
     Polis açığını kapatmak için Polis Meslek Yüksekokulu sayısını 20'den 25'e çıkardıklarını da kaydeden Bakan Aksu, ''Önceliğimiz Çorum, Kastamonu ve Aydın'da olduğu gibi yarım kalmış polis okullarını bir an önce bitirmek. Ayrıca atıl durumdaki boş okullardan da yararlanmak istiyoruz'' dedi. 
     Bakanlar daha sonra helikopterle Kargı İlçesi'nde yapımı tamamlanan hükümet konağının açılışını yapmak üzere Çorum'dan ayrıldılar. 
     
</TEXT>
</DOC>
