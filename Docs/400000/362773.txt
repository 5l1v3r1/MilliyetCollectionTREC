<DOC>
<DOCNO> 362773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy20.html </URL>
<DATE> 2005/07/20/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
KKTC Meclis Futbol Takımı 0 - TBMM Futbol Takımı 4 
</HEADLINE>
<TEXT>

     KKTC Cumhuriyet Meclisi Futbol Takımı ile TBMM Futbol Takımı’nın 20 Temmuz Barış ve Özgürlük Bayramı kutlamaları çerçevesinde yaptığı maçı, TBMM takımı 4-0 kazandı. 
     Girne 20 Temmuz Stadyumu’nda yapılan maçı Cumhuriyet Meclisi Başkanı Fatma Ekenoğlu, KKTC Gençlik ve Spor Bakanı Özkan Yorgancıoğlu, KKTC Bayındırlık ve Ulaştırma Bakanı Salih Usar, TBMM İdare Amiri AK Parti Antalya Milletvekili Burhan Kılıç izledi. 
     Maçın oynandığı saatlerde Türk Yıldızları Akrobasi Timi’nin Girne’de gösteri yapması nedeniyle maça ilgi oldukça azdı. 
     Hakemliğini Tevfik Direnç, yardımcılıklarını Mehmet Ebedi, Münir Zedem ile 4. hakem olarak Derviş Atakan’ın görev yaptığı karşılaşmanın devreleri 40’ar dakika üzerinden oynandı. 
     KKTC takımının kırmızı, TBMM takımının da beyaz forma ile çıktığı maçın ilk yarısı 0-0 bitti. İkinci yarıya daha atak başlayan TBMM takımı, Enver Yılmaz’ın 2, Haluk İpek ve Hasan Taçoy’un kendi kalesine attığı golle karşılaşmayı 4-0 kazandı. 
     KKTC takımının maçı 4-0 kaybetmesine rağmen kaleci Mustafa Arabacıoğlu, başarılı kurtarışlarıyla az sayıdaki izleyiciden bol alkış aldı. 
     Karşılaşmanın sonunda oyunculara maçın anısına kupa, Cumhuriyet Meclisi Başkanı Ekenoğlu da TBMM takımına şampiyonluk kupası verdi. 
     Ekenoğlu, havanın sıcak olmasına rağmen iki takımın da iyi bir performans gösterdiğini belirterek, ilk kez bir futbol maçı izlediğini ve sonunda dostluğun kazandığını söyledi. 
     Meclis Başkanı Ekenoğlu, kaleci Arabacoğlu’nu özellikle tebrik etti. 
     
</TEXT>
</DOC>
