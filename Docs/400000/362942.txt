<DOC>
<DOCNO> 362942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo04.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon şöleni 
</HEADLINE>
<TEXT>


Avni Aker'de düzenlenen görkemli bir törenle taraftarlarıyla buluşan Bordo - Mavililer açılış maçında Dinamo Batum'u kolay devirdi, galibiyeti Tayfun, Celalettin ve Ufukhan'ın golleri getirdi 


Yeni sezonda Süper Lig'de şampiyonluk, Avrupa'da başarılı olmayı hedefleyen Trabzonspor dün muhteşem bir törenle taraftarıyla buluşurken, açılış maçında Gürcistan'ın Dinamo Batum ekibini 3-1 mağlup etti. 
Rakibi karşısında baştan sona üstün bir oyun ortaya koyan Bordo - Mavililerde yeni transferlerden kaleci Jefferson yaptığı kurtarışlarla güven verirken, ikinci yarıda görev alan Eller'e fazla iş düşmedi. 
Karadeniz ekibi 14'te Tayfun'un kafasıyla öne geçti, 33'te Celalettin skoru 2-0'a taşıyarak ilk yarının sonucu belirledi. 
89'da Dinamo Batum Bejanidze'nin sayısıyla farkı bire indirmesine rağmen 90'da Ufukhan serbest vuruştan Trabzonspor'a 3-1'lik galibiyeti getiren golü attı. 

Maçın karnesi 
HAKEMLER Barış Şimşek, İsmail Köse, Gökhan Memişoğlu 
TRABZOSPOR Jefferson 6 Tolga Dk.80 - Özgür 5 Fabiano Eller Dk.46 5 , Tayfun 5 Ali Güzeldal Dk.80 , Ufukhan 6 , Celalettin 6 - Szymkowiak 6 İbrahim Ege Dk.46 5 , Hüseyin 5 Adem Koçak Dk.65 5 , Volkan 5 Lee Dk.46 5 - Yattara 6 Hasan Dk.46 5 , Gökdeniz 6 Enis Dk.77 - Mehmet Yılmaz 6 
DİNAMO BATUM Totladze 5 - Ekonia 4 , Galogre 5 , Tedoradze 5 - Katsarava 4 Kunchulla Dk.64 5 , Gogıshvili 5 , Makharadze 6 Tsanava Dk.46 5 , Jinchharadeze Tedoradze Dk.16 5 - Darchidze 5 Dumbadze Dk.80 , Pırtskhalaıshvili 5 Bejanıdze Dk.58 5 
GOLLER Tayfun Dk.14 , Celalettin Dk.33 , Bejannidze Dk.89 , Ufukhan Dk.90 

Muhteşem atmosfer 

2005-2006 sezonuna dün "merhaba" diyen Trabzonspor'un açılış törenini 20 bin aşkın Bordo - Mavili taraftar izledi. Avni Aker 
adeta karnaval alanına dönerken Fuat Saka, İbrahim Can, Zeynep Başkan, Burcu Güneş verdikleri konserle seyircileri coşturdu. 
Dinamo Batum maçı sonrası yapılan havai fişek gösterisi ilgiyle izlenirken açılışa 
Bayındırlık ve İskan Bakanı Faruk Özak'ın yanısıra Fatih Terim de geldi. 

Obina geliyor 

Trabzonspor uzun süredir peşinde koştuğu Flamengo'nun 22 yaşındaki santraforu Obina ile 5 yıllık sözleşme imzalayarak yabancı transferini bitirdi. Brezilyalı futbolcunun bugün Trabzon'a geleceği öğrenildi. 

Rakip Fagamusta 

Şampiyonlar Ligi'ne İkinci Ön Eleme Turu'ndan katılacak olan Trabzonspor'un rakibi Kıbrıs Rum Kesimi Şampiyonu Anorthasis Famagusta oldu. Dün gece oynanan birinci ön eleme turu ikinci maçında evinde ağırladığı Beyaz Rus temsilcisi Dinamo Minsk'i 71. dakikada Samaras'ın golüyle 1 - 0 mağlup eden Rum ekibi turu geçen taraf oldu. 

Alpay'a onay 

Trabzonspor yönetiminden Alpay Özalan'ın transferine onay çıktı. Tecrübeli futbolcunun takıma katkı yapacağı konusunda fikir birliğine varan Bordo - Mavili yönetim, Teknik Direktör Şenol Güneş'in de bu oyuncuyu istemesi halinde alınması için düğmeye basacak. 

Samba değil Horon 

ADNAN SUNGUR DHA 

Bordo - Mavililer'in Brezilyalı transferleri Fabiano Eller ve Jefferson Galvao, Trabzon'a çabuk alıştı. Sempatik hareketleri ile dikkat çeken ve taraftarların ilgi odağı haline gelen Sambacılar dün de Karadeniz yöresinin geleneksel giysilerini giydi, objekliflere poz verdi. 
Yöresel kıyafetleri çok beğendiklerini belirten Brezilyalı futbolcular "Horon hiç kimsenin vazgeçemediği bir oyunmuş. Bizde de samba rüzgarı eser. Horonun sambadan daha da hareketli olduğunu öğrendik. Buraya adapte olmaya çalışıyoruz. İnsanlar çok sıcak. Sevgi dolu. Bizi de kendilerinden kabul ettiler. Hemen içlerine aldılar. Biz de Trabzon'u kısa sürede sevdik. Horonu da öğrenmeye başladık. Çünkü katıldığımız davetlerde bu oyunu oynamak zorunda kalabiliriz. O zaman da horonu iyi oynamalıyız" diye konuştular. 
İki futbolcu da, Trabzonspor'da başarı çıtasını yükseltmek için mücadele edeceklerinin de altını çizerken, "Burada birer yıldız olduğumuzu göstermeliyiz. Takıma katkımızın olması gerekiyor. Bunun için de çok çalışacağız. Bize gösterilen ilgiye ve sevgiye layık olacağız" dediler. 


</TEXT>
</DOC>
