<DOC>
<DOCNO> 360269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo03.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Canımı veririm' 
</HEADLINE>
<TEXT>


Galatasaray formasını birçok değerin üzerinde tutan Hakan Şükür, bu sezon en azından 16 gol bulup, Tanju Çolak'ın rekorunu aşmayı kendine hedef edindi. Kral, milli takıma yeniden seçilebilmek için de sabırsızlanıyor 

ERHAN TELLİ 


1988'de Sakaryaspor ile başlayan futbol serüveni, Bursaspor ve Galatasaray ile devam etti. Inter, Torino, Parma ve Blackburn Rovers maceralarını saymazsak, Hakan Şükür, Türk futboluna hem milli düzeyde, hem de golcü olarak damgasını vurdu. Ligler tarihinde, 224 golü bulunan Hakan Şükür, bu sezon Tanju Çolak'ın 240 gollük rekoruna göz dikti. 

16 golü kaldı 
Takımının şampiyonluğunun yanında, kendine hedef olarak bu rekoru seçen Hakan, "Tanju Ağabey'e ait toplam gol rekorunu geçmek istiyorum. 16 gol daha atarsam bu rekoru kıracağımı sanıyorum. Tanju Ağabey, iyi bir Galatasaraylı olarak tanıdığım ve sevdiğim biri. Bu rekoru kırsam da, kırmasam da bir Galatasaraylı'ya ait olması beni ayrıca çok mutlu ediyor" diye konuştu. 
Sarı - Kırmızı renklerin aşığı Kral, Galatasaray formasını öperken, "Bu forma için canımı veririm" dedi. 

'Gidenlere üzüldük' 
Bu sene şampiyonluk hasretine son vereceklerini belirten Hakan Şükür şöyle devam etti 
"Geçen yıl son dakikalarda verdiğimiz şampiyonluğu bu yıl sonlara bırakmadan kazanmak istiyoruz. Taraftarlarımız, özledikleri Galatasaray'ı seyretmeye hazır olsun. Bizi sonuna kadar desteklesinler, bu yıl onları çok mutlu edeceğimize inanıyorum. Avrupa hasretimiz de UEFA Kupası ile son bulacak. İnşallah elde edeceğimiz zaferlerle onları yine sokaklara dökeceğiz." 
En az iki yıl daha oynayarak jübilesini yuvasında gerçekleştirmek istediğini ifade eden Cim - Bom'un golcüsü, "Bu yıl giden arkadaşlarımız oldu. Senelerce birlikte oynadığım arkadaşlarımdan ayrılmak beni çok üzdü. Futbol işte böyle bir şey. İnsan bu oyunu oynarken kaderini kendisi belirleyemiyor. Bu yıl ben ve Ergün takım kaptanı olduk. Aramıza yeni katılan genç oyuncular ve yeni transferler ile kaynaşarak tek yürek olup hedefe koşmak istiyoruz" diye konuştu. 

Milli forma özlemi 
Hakan, yeni teknik direktörü Eric Gerets hakkında da şunları söyledi 
"Son derece disiplinli, işini seven ve taviz vermeyen bir hoca. Onunla çalıştığım için mutluyum. Basın toplantısında benimle ilgili söylediği sözler bendeki beklentisini yansıtıyor. Ama benim Gerets dahil hiçbir hocamla sürtüşmem söz konusu olamaz. Hocalarım bana görev verir, ben de elimden geldiğince yapmaya çalışırım. Bu yıl yeni hocamızla birlikte başarılı olacağımızı ve bizden beklenen performansı göstereceğimize inanıyorum." 
Sarı - Kırmızılılar'ın Kaptanı, milli takımı da istediğini belirterek, "Fatih hocanın göreve gelmesine çok sevindim. Kendisiyle de görüştüm. Eğer milli takımda yeniden görev verilirse ülkem için en iyisini yapmaya çalışacağımdan herkes emin olsun. Ben de bu hasretin bitmesini sabırsızlıkla bekliyorum" yorumunu yaptı. 

Cim Bom ümidi kesti 

Tulun, Mondi'nin Palermo'yu çok istediğini belirterek, "Gitmesi için bu hafta izin bile verebiliriz" diye konuştu 


Aslan, Mondragon'dan ümidini kesti. TV8'e konuşan Galatasaray Sportif Direktörü Bülent Tulun, Kolombiyalı kalecinin Palermo yolunda olduğunu açıkladı. 
Mondragon'un 35 yaşında ve futbol yaşantısının son senesinde İtalya'da oynamak istediğini ifade eden Tulun, "Biz de genç file bekçimiz Aykut'a güveniyoruz. Mondragon'a bu hafta içinde Palermo'ya gitmesine izin bile verebiliriz. Mondragon gitmeyi çok istiyor ama bize gereken bonservis bedelini getirmek zorunda. Büyük ihtimalle gelecek sezon Palermo'da oynayacak" diye konuştu. 

Kolombiya elendi 
Bu arada Mondragon'un formasını giydiği Kolombiya Milli Takımı, Gold Cup'tan elendi. ABD'de yapılan turnuvada büyük hayal kırıklığı yaşayan Güney Amerika temsilcisi, Honduras'a 2-1 kaybederek, çeyrek finale yükselme şansını yitirdi. Mondragon 90 dakika görev aldığı karşılaşmada Velazguez'in iki golüne engel olamadı. Kolombiya turnuvadaki son maçını salıyı çarşambaya bağlayan gece sabaha doğru Trinidad Tobago ile oynayacak.. 

Conceiçao gönderildi 

ERHAN TELLİ 

Galatasaray'ın Hollanda kampına katılan, ancak "Gitmek istiyorum" diyerek rest çeken Flavio Conceiçao, Cim - Bom'dan ayrıldı. Brezilyalı futbolcu ile görüşen Teknik Direktör Eric Gerets, "Seçim senin, gidebilirsin" dedi. Eşyalarını toplayarak, menajeri Mustafa Turgun ile kamptan ayrılan Sambacı bugün Yunanistan'a geçerek, daha önce ön protokol yaptığı Panathinaikos'la sözleşme imzalayacağı belirtildi. 
Yönetimin bu oyuncu için 500 ile 1 milyon Euro arasında bir bonservis bedeli almak istediği bildirildi. Conceiçao, Real Madrid'den bedavaya gelmiş, ancak yıllık 2.2 milyon Euro'yu bulan maliyeti nedeniyle takım içinde uçurum yaratmıştı. 

Herkes dinlendi onlar çalıştı 

Orhan, Yalçın, Sedat ve İbrahim Yavuz, dün sabah izinli olmalarına rağmen, Antrenör Erdal Keser nezaretinde ekstra antrenman yaptılar 

RAŞİT ALTUN 

Galatasaray'da Teknik Direktör Eric Gerets, dün sabah yapılması gereken antrenmanı iptal etti, akşama kadar oyuncularına izin verdi. Ancak Orhan Ak, Yalçın, Sedat ve İbrahim Yavuz ise izinli olmalarına rağmen takımdan ayrı olarak Antrenör Erdal Keser nezaretinde özel olarak kros çalışması yaptı. dört futbolcunun serbest olmalarına rağmen çalışma arzusu, teknik heyeti mutlu etti. Sarı - Kırmızılılar akşam tek antrenman yaparak günü tamamladı. Akşamki idmanı dizi şişen kaleci Aykut yarım bırakırken Iliç düz koşu yaptı. 
Öte yandan Song da dün Düsseldorf üzerinden Hoenderloo'ya geçerek kampa katıldı. 

Juve engeli 

KAAN BORA 

Galatasaray'ın transferinde epey mesafe katettiği Robert Pires konusunda önüne beklenmedik bir engel çıktı. Arsenal'den Patrick Vieira'yı almak için günlerdir uğraşan Juventus'un Pires'e de talip olduğu öğrenildi. İtalyan ekibinin Asbaşkanı Roberto Bettega'nın bugün bizzat Londra'ya giderek, Kırmızı - Beyazlılar ile bu iki oyuncunun transferini görüşeceği öğrenildi. Bettega'dan önce İngiltere'ye giden Genel Menajer Luciano Moggi'nin de Vieira ve Pires ile bir görüşme yaptığı bildirildi. 
Sarı - Kırmızılılar'a sıcak bakan 31 yaşındaki başarılı kanat oyuncusunun Juventus'un teklifinden sonra İtalya'ya daha yakın olduğu kaydedildi. Pires'in uzun yıllar birlikte forma giymesi ve Fransız olması dolayısıyla Vieira ile Juventus'a gitme yönünde fikrini değiştirdiği ifade edildi. 

Aslan, Roda karşısında 

Cim - Bom, yurt dışındaki beşinci hazırlık maçını bugün Hollanda 1. Ligi takımlarından Roda ile oynayacak. Hoensbrock Stadı'nda Türkiye saatiyle 20.00'de başlayacak karşılaşmayı Lig TV naklen yayınlayacak. Aslan, bundan önce FC Udi'yi 3-1, Paningen'i 12-1, B.Dortmund'u 1-0, son olarak da Mulnheim Galatasaray'ı 5-0 mağlup etmişti. 

Iliç'e kontrol 

Galatasaray'ın yeni transferi Sasa Iliç dün sağlık kontrolünden geçti. Amsterdam'da kulüp doktoru Murat Çevik gözetiminde yapılan kontrollerde Sırp futbolcunun herhangi bir sağlık sorununun bulunmadığı tespit edildi. 


</TEXT>
</DOC>
