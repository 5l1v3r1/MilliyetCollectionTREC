<DOC>
<DOCNO> 393128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo08.html </URL>
<DATE> 2005/11/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ülkerspor'un İspanyollar'a üstünlüğü bulunmuyor... 
</HEADLINE>
<TEXT>

     Alim Tunçay 

Basketbolda ULEB Erkekler Avrupa Ligi C Grubu ikinci maçında yarın deplasmanda İspanya'nın Unicaja Malaga takımıyla karşılaşacak Ülkerspor'un İspanyol takımlarına karşı üstünlüğü bulunmuyor. 
     Avrupa kupalarında İspanyol ekipleriyle bugüne dek 29 maç yapan turuncu-yeşilliler, 17 yenilgi, 12 galibiyet aldı. 
     Ülkerspor, yarınki rakibi Unicaja Malaga ile daha önce 4 kez karşılaştı. 
     1995-96 sezonunda Avrupa Şampiyon Kulüpler Kupası'nda İspanyol ekibini ilk maçta İstanbul'da 94-86 yenen turuncu-yeşilliler, deplasmanda ise rakibine 82-73 yenildi. 
     Geçen sezon Avrupa Ligi'nde İspanya'da yapılan ilk maçı 73-62'lik skorla yitiren Türk ekibi, İstanbul'da rakibini 66-62 mağlup etti. 
     
     EN FARKLI SKORLU YENİLGİLER İSPANYOLLAR'A KARŞI 
     Avrupa kupalarında İspanyol ekipleriyle 29 kez karşılaşan Türk ekibi, 11 kez Barcelona, 4'er kez Real Madrid, Unicaja Malaga ve TAU Ceramica, 2'şer kez TDK Manresa, Valencia ve Estudiantes takımlarıyla karşı karşıya geldi. 
     Ülkerspor, Avrupa kupalarındaki en farklı skorlu yenilgilerini İspanya'nın Barcelona takımından aldı. 2003-04 sezonunda Avrupa Ligi'nde deplasmanda yaptığı maçta rakibine 35 sayı farkla 92-57 yenilen Ülkerspor, en farklı skorlu deplasman yenilgisini almış oldu. 
     Barcelona ile 1995-96 sezonunda Avrupa Şampiyon Kulüpler Kupası çeyrek finalinde karşılaşan Ülkerspor, İstanbul'daki ilk maçı 28 sayı farkla 105-77 yitirerek, Avrupa kupaları tarihinde kendi sahasındaki en farklı skorlu yenilgiyi almıştı. 
     
     208. MAÇ 
     Ülkerspor, yarın yapacağı karşılaşmayla birlikte Avrupa'daki 208. sınavına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, 12 yıllık Avrupa serüveninde, bugüne dek yaptığı 207 maçta 96 galibiyet, 110 yenilgi, 1 de beraberlik aldı. 
     
</TEXT>
</DOC>
