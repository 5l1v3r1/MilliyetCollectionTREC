<DOC>
<DOCNO> 385205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spoz1.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu iş oldu gibi 
</HEADLINE>
<TEXT>


Kritik ERGUN ATA 


Zor bir sınava 4 gün kala zor bir rakiple özel maç yapmanın risk taşıdığı gerçeğini tabi ki yadsıyamayız. Ama dün akşam "Korkulan" değil "Hedeflenen" gerçekleşti. Artı Yunanistan yenildi ve Dünya futbolunda söz sahibi Almanya'ya karşı alınan galibiyet anlam kazandı. Skor bir yana oynanan oyun, Dünya Kupası'na katılma şansımızı en azından baraj maçlarına taşıma açısından da güven verdi. Bu iş oldu gibi. 
Almanlar her daim işlerini ciddiye alırlar. Biz de 4 gün sonrasının provası nedeniyle işi sıkı tuttuk ya, ortaya izlenmesi keyif veren bir maç çıktı. İlk yarının net hakimi Türkiye. Bu durum Almanya'nın kötülüğünden değil asla. Top yaptırmadı takımımız. Kusursuz oynadı. Beş pozisyona sadece bir gol. İlk yarı biterken iki kez gelebildi. 
İkinci yarı daha dengede bir oyun. Deisler ve Neuville'le etkili oldular ama Volkan devleşmişti ya bir kere, geçit vermedi Almanlara. Sonra kontrolsüz gelmeye başladılar. Bu durumu değerlendirmek gerekiyordu, değerlendirdik hem de onlarda yetişen genç Nuri ile. 
Notlarımıza baktık, en önemli ibaresini 41. dakikaya düşmüşüz, ilk Almanya atağını olduğu dakikaya yani. Podolski penaltı noktası üzerinde sert vurdu, Volkan çıkardı. Önce dövündü Podolski, "Kötü vurdum" diye olacak. Sonra iyi vurduğunu anımsadı, iyi kurtaranı, yani Volkan'ı tebrik etti. 
Biz de olsa rakibin moralini bozucu hareketler yapılır, tıpkı Volkan'ın Konya'da, o gergin ortamda 4. golden sonra yaptığı anlamsız sevinç gösterileri gibi. O gün, "Olmadı Volkan" demiştik, dün akşamki performansı nedeniyle de kendisine alkış tuttuk. Hep böyle kal Volkan. 


</TEXT>
</DOC>
