<DOC>
<DOCNO> 365349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun49.html </URL>
<DATE> 2005/07/29/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Tutuklanan dördüncü zanlının Roma'ya Paris üzerinden geldiği açıklandı 
</HEADLINE>
<TEXT>

     Londra’daki bombalı saldırılarla ilgili olarak bugün Roma’da tutuklanan dördüncü zanlı Osman Hüseyin’in, İngiltere’den İtalya’ya trenle gelmiş olduğu açıklandı. 
     İtalya İçişleri Bakanı Giuseppe Pisanu’nun konuya ilişkin yaptığı açıklama sonrasında konuşan Roma Emniyet Müdürlüğü Sözcüsü Roberto Sgalla, sonradan İngiliz vatandaşlığına geçen Somali kökenli 27 yaşındaki Osman Hüseyin’in ilk sorgusunun bu akşam yapılacağını söyledi. 
     Sgalla, "Tutuklama işlemi İngiltere’den gelen talep üzerine, zanlının ilgili ülkeye iadesi amacıyla yapıldı. Zanlı şu anda Roma Emniyet Müdürlüğü’nde tutulmaktadır. İlk sorgusu, bu akşam Roma Savcılığı’na bağlı terörle mücadele savcısı Franco Ionta tarafından gerçekleştirilecektir" dedi. 
     Operasyonun İtalyan polisine bağlı özel timler tarafından yapıldığını belirten Sgalla, Osman Hüseyin’in Roma’nın Cento Celle mahallesinde kardeşinin evinde tutuklandığını kaydetti. 
     Sgalla, gazetecilerin, "Sanık operasyon sırasında herhangi bir direniş gösterdi mi " sorusuna "Hayır. Operasyon sırasında sanık emniyet görevlilerince derhal kıskıvrak yakalandı" karşılığını verdi. 
     Sanığın İtalya’ya girişinden beri izlendiğine işaret eden Sgalla, "Operasyon Milano, Roma ve Brescia’daki birimlerimizin katkısıyla gerçekleşti. Sanık izleme altındaydı. Londra’dan trenle önce Paris’e, daha sonra da Milano ve Roma’ya gelmişti" diye konuştu. Sgalla, sanığın Roma’ya ne zaman geldiğine ilişkin bir soruyu karşılık da "Bizim tahminimize göre Roma’ya bugün ulaştı" demekle yetindi. 
     Sgalla, operasyon sırasında Osman Hüseyin’in Roma’da yaşamakta olan kardeşinin de gözaltına alındığını söyledi. Osman Hüseyin’in kardeşinin Roma’daki Termini İstasyonu yakınlarında bir telefon merkezi işlettiği ve operasyonun düzenlendiği evin sahibi olduğu öğrenildi. 
     Osman Hüseyin’in, 21 Temmuz tarihinde İngiltere’de Shepherd’s Bush ile Westbourne istasyonları arasındaki bir trende bombalı eylem düzenleme girişiminde bulunmuş olmasından kuşkulanılıyor. 
     
</TEXT>
</DOC>
