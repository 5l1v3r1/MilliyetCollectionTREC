<DOC>
<DOCNO> 356274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy29.html </URL>
<DATE> 2005/06/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gül AB ile anlaşmazlık söz konusu değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB ile herhangi bir anlaşmazlığın ya da tereddüdün söz konusu olmadığını söyledi. 
     Gül, Yemen'in başkenti Sana'da düzenlenen 32. İKÖ Dışişleri Bakanları Toplantısı'nın oturumları sırasında verilen arada, ikamet ettiği otelde gazetecilerin gündeme ilişkin sorularını yanıtladı. 
     Bakan Gül, yarın açıklanması planlanan müzakere çerçeve belgesine ilişkin son zamanlarda yapılan farklı yorumların hatırlatılması üzerine, önceki gün uzmanlar seviyesinde bir toplantının yapıldığını ve çok iyi geçtiğini kaydederek, şöyle konuştu 
     ''Kopenhag siyasi kriterleri bitmiştir. Siyasi kriterler, müzakerelere başlamak için şarttı. Türkiye bunları yerine getirdiği için müzakerelere başlama kararı alınmıştır. 
     Şüphesiz ki bunların uygulanmasıyla ilgili, bizim kendi halkımıza verdiğimiz önemden dolayı dikkat edeceğiz. Siyasi kriterler karşılanmamış olsaydı, zaten müzakereye başlama kararı alınmazdı. 
     Şimdi müzakerelerin başka konular üzerinde devam edeceği de gayet açık. Kolay işler değil, çünkü bunlar bir ülkenin transformasyonu meselesi. Bunların uzun yıllar alacağını biliyoruz. 
     Şüphesiz ki demokrasimizi daha da derinleştirmek, geliştirmek, pekiştirmek, dönüşü olmayan istikametlerde olgunlaştırmak görevimizdir. O açıdan bundan sonra herhangi siyasi bir şey beklememek lazım. Bunlar zaten bizim kendi inisiyatifimizde yaptığımız şeylerdir.'' Türkiye'nin komşularıyla iyi ilişkiler içinde olması, örneğin Ermeni meselesine ilişkin olarak, ''Bunları AB'nin bize söylemesine gerek yok'' ifadesini kullanan Gül, ''Bunlar bizim kendimizin düşündüğü konulardır. Bunların nasıl olacağı, ne olacağıyla ilgili zaten büyük gayretler sarf ediliyor'' dedi. 
     Azerbaycan ile Ermenistan arasında anlaşmaya varılması için de Türkiye'nin önemli roller oynamaya çalıştığını vurgulayan Gül, ''Dolayısıyla bir şey dışarıdan söylenince bu bize empoze, şart şeklinde kesinlikle algılanmamalı'' diye konuştu. 
     Gül, dile getirdiği bu hususları anlatmak için AB ülkeleri turuna çıkmayı planlayıp planlamadığına ilişkin soruya, ''Hayır, hayır bir anlaşmazlık söz konusu değil. Bunları zaten konuştuk, AB Komisyonu'nun Genişlemeden Sorumlu üyesi Olli Rehn'le de, diğerleriyle de uzun uzun konuştuk. İngiliz, Alman dışişleri bakanlarıyla konuştuk, geçen hafta Brüksel'deydim biliyorsunuz. O açıdan bunlarda hiçbir tereddüt söz konusu değildir'' yanıtını verdi. 
     Bakan Gül, ''Tabii ki aydınlar çeşitli yazılar yazabilir, politikacılar konuşurlarken bazen farklı düşüncelerini ifade edebilirler. Bunlar bizi etkileyecek şeyler değildir. Biz ne yapacağımızı biliyoruz, yolumuza devam edeceğiz'' dedi. 
     
     'HARRAZİ İLE KONUŞTUK' 
     Gül, bir başka soru üzerine, İran Dışişleri Bakan Kemal Harrazi ile bugün konuşma fırsatı bulduklarını, dostça sohbet ettiklerini söyledi. 
     İran'da seçimlerin ardından yeni döneme ilişkin beklentilerinin sorulması üzerine Gül, seçimlerle birlikte İran'da yeni bir dönemin başlayacağının belli olduğunu ifade etti. 
     Gül, ''Şüphesiz ki İran bizim komşumuz, dost ve kardeş bir ülke. Dostluğumuzun, işbirliğimizin, kardeşliğimizin gelişmesini isteriz'' diye konuştu. Gül, bunun bölgeye de faydası olacağına işaret etti. 
     Harrazi ile sohbetinde nükleer silahlar konusunu konuşmadıklarını kaydeden Gül, ''Daha önce zaten bu konuda bizim tezimiz gayet açıktır. Ben başından beri söylüyorum nükleer enerji sadece barışçı yollarla kullanılmalı. Bunun dışında bölgemizde kitle imha silahlarını görmek istemiyoruz'' dedi. 
     
</TEXT>
</DOC>
