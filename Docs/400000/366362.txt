<DOC>
<DOCNO> 366362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun39.html </URL>
<DATE> 2005/08/02/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
AİHM iki ayrı davada Türkiye'yi m ahkum etti... 
</HEADLINE>
<TEXT>

     Avrupa İnsan Hakları Mahkemesi AİHM , iki ayrı davada Türkiye’yi mahkum etti. 
     Mahkeme, davalardan ilkinde, kapatılan HADEP’in iki yöneticisi Serdar Tanış ve Ebubekir Deniz’in 2001’de gözaltında kayboldukları iddiasıyla ilgili Türkiye’nin "yaşam hakkını ihlal" ettiğine hükmetti. 
     AİHM, iki HADEP yöneticisinin kaybolmasının ve bu konuda bir soruşturma başlatılmamasının Avrupa İnsan Hakları Sözleşmesi’nin yaşam hakkını savunan ikinci maddesine ve yakınlarının 4 yıldır haber alamamalarının da üçüncü maddesine aykırı olduğuna karar verdi. 
     Türkiye’nin, HADEP Silopi İlçe Başkanı Serdar Tanış ve yardımcısı Ebubekir Deniz’in 25 Ocak 2001’de Şırnak Jandarma Komutanlığı’na teslim olduktan sonra bir daha kendilerinden haber alınmadığını söyleyen yakınları adına dava açan 4 davacıya 20 biner Avro ve kayıp kişilerin eşlerine 40 biner Avro para cezası ödemesine karar verildi. 
     AİHM diğer davada da Kasım 1992’de yasadışı örgüt üyesi olduğu gerekçesiyle gözaltına alınan ve 7 yıldan uzun süre cezaevinde kalan Sadegül Özdemir’in davasından ötürü Türkiye’yi mahkum etti. 
     AİHM yargıçları, Ankara’nın, Avrupa İnsan Hakları Sözleşmesi’nin özgürlük ve güvence hakkını savunan 5. maddesinin 3. bendini ihlal ettiğine karar vererek, davacıya 6600 dolar moral tazminat ödemesini kararlaştırdılar. 
     Mahkeme, kararında, Özdemir’in gözaltına alındığında 7 aylık hamile olduğunu ve cezaevinde doğum yaptığını belirterek, Haziran 2000’de 32 yaşında 6 ay hapis cezasına çarptırıldığını kaydetti. 
     Ancak, Yargıtay’ın bu kararı bozarak Devlet Güvenlik Mahkemesi’ne gönderdiği ve davanın halen askıda olduğu belirtildi. 
     
</TEXT>
</DOC>
