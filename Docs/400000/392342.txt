<DOC>
<DOCNO> 392342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yazar/altan.html </URL>
<DATE> 2005/11/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mısır koçanının reklamı yapılamaz mı 
</HEADLINE>
<TEXT>


"Güneş ısıtır, yağmur ıslatır", yahut "Yaşasın şanlı millet", yahut "Büyüklerimizi saymalı, küçüklerimizi sevmeliyiz" türü, kimselerin karşı çıkmayacağı sözleri tekrarlaya tekrarlaya, sığındıkları makamlarda bir ömür itibarlı yaşayanlar bir hayli bol olduğunda mutfakların eski tel dolaplarında unutulmuş soğanlı yahniler gibi, kötü kokulu garip bir küflenme başlar toplumun yaratıcı kesimlerini oluşturan beyinlerde de... 
Onlar da hiçbir tazeleme gereği duymadan, sürdürür giderler birtakım bayatlamış reklam kampanyalarını... 

Adnan Menderes'in başbakanlığı yıllarında, Ankara Radyoevi'nin program müdürleri arasında fısıltı esprili bir Şerif Arzık vardı. İngiltere ziyaretine birlikte gittiği Menderes'in, Londra'daki uçak kazasında yitirmişti hayatını. 
Şerif Arzık, radyoda tekrarlanıp duran basmakalıp reklamlara hiç değinmeden ABD'deki TV'lerde reklam kampanyalarının, bazen de tersten vuruşlu bir orjinalite gösterdiğinden söz ederek, küçük örnekler verirdi. 

Örneğin ABD TV'lerinde bir çikolata reklamı... 
Reklamın sunucusu, çikolatayı öve öve göklere çıkardıktan sonra, kendisi de küçük bir parçasını ağzına atıp, bir deneme yapıyor. Ve çikolatayı ağzında dolaştırırken de, yüzünü iyice buruşturmaya başlayıp, diliyle dudaklarını temizlemeye çalıştıktan sonra 
- Üf, diyor... 

Rahat bir koltukta oturma konforu gibi, kimseyi yadırgatmayacak, bayatlayıp aşınmış kalıpları tekrarlama "konformizmi", kökünden iğdiş eder yaratıcılığı... 

Şakacı bir takılmayla, TV'lerde mısır koçanı reklamı yapmaya çalışsak... 
Neler gelirdi aklımıza acaba 
Bir piyanonun, siyahlarla da uzayıp giden, fildişi beyaz tuşları... 
Her tuşa basışta, bir mısır koçanı havalanıyor piyanodan... 

Şık giyinmiş bir erkek, nişanlısının kapısını çaldığında, kurdelelerle süslü bir buket mısır koçanı sunuyor, sevdiği genç kıza... 

Askeri bir top, yahut füze taliminde toplarla, füze rampalarında tetikler çekildiğinde, mısır koçanları fırlıyor uzaklara... 

Vapurların kıçlarındaki bayrak direklerinde, mısır koçanları sallanıyor. 
Bir siyasetçi kürsüye çıktığında, elindeki mısır koçanını kürsüye vura vura konuşuyor... 
Ve bir yorumcu, elindeki mısır koçanını göstererek soruyor 
- Sizin de elinizde böyle bir koçan bulunsa, ne yapardınız 

Şakacı takılmalardan, ünlü ressamların şaşırtıcı tablolarına geçtiğimizde "non-konformist" bir yaratıcılığın şahyapıtlarını görüyoruz. 
Örneğin Rembrandt'ın 1655'te yaptığı, Louvre Müzesi'ndeki "Derisi Yüzülmüş İnek" tablosu... 
Bir kapının önündeki yüksek askıda başı kesilip derisi yüzüldükten sonra, iyice yarılıp açılmış karnıyla, ayrık iki art ayağından aşağı doğru sarkan kırmızımtırak bir inek gövdesi... 

Herhalde Rembrandt bu resmi, kasaplar derneği için yapmadı peki, kimin için yaptı Hangi aristokrat, yahut hangi zengin alır da, salonunun duvarına asar böyle bir resmi 
Kim bilir belki de, kendisine ısmarlanan resimler yapmaktan usanıp, kimse almasın diye yaptı... 

Aynı tarihlerde yaşamış olan Murillo'nun, yine Louvre Müzesi'ndeki "Dilenci Çocuklar" portreleri de öyle... 
Sanırım o da, katedrallere uçan melekler yapmaktan usanmış o tarihlerde kimsenin almayacağı o resimleri yapmıştı... 

Ya Baudelaire'in "Leş" şiirine ne demeli 
Ah o, ellerini göğe uzattıklarında gezegenlerle bilye oynayan ressamlar, heykelciler, şairler, müzisyenler... 
Biteviyelikle, basmakalıp klişeleri, ellerinin tersiyle çöplüklere gönderenler... 

Bizim Alevi şairleriyle,Bektaşi fıkralarında da, az değildir tersten raket vuruşlar... 
Ne çare ki, oligarşik yapılar, hoşlanmıyorlar buzlanmış beyinlere doping yapılmasından... 
Şayet son 80 yılda, toplatılmış, yasaklanmış, engellenmiş kitaplarla oyunlardan bir sergi açılsa genç kuşaklar da, öğrenirdi neler çekilmiş olduğunu... 

Neyse ki, mısır koçanı reklamından gıcık alacak kimse yok... 
Yaşasın mısır koçanı... 



</TEXT>
</DOC>
