<DOC>
<DOCNO> 351845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko50.html </URL>
<DATE> 2005/06/14/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Sanayi Bakanı Coşkun, Bakırköy Belediyesinde... 
</HEADLINE>
<TEXT>

     Sanayi ve Ticaret Bakanı Ali Coşkun, Bakırköy Belediyesi’ni ziyaret etti. 
     Bakırköy Belediye Başkanı Ateş Ünal Erzen ile görüşen Coşkun, yaptığı konuşmada, yerel yönetimlerin halka en yakın yönetimler olduğunu, başarılarının ülkenin kalkınmasında önem teşkil ettiğini söyledi. Coşkun, "Merkezi hükümet ne kadar güçlü olursa yerel yönetimler de o kadar sağlıklı çalışmalar yürütür" dedi. 
     Tek başlarına iktidar olmalarına rağmen, tek başlarına hükümet etme sevdalısı olmadıklarını ifade eden Coşkun, şunları söyledi 
     "Ana muhalefet partisi ile sivil toplum kuruluşları ile büyük ölçüde istişare, dayanışma içinde işleri yürütüyoruz. Mahalli seçimlerden sonra da hiçbir ayırım yapmadık. Tabii, kaynaklar yetersiz olduğu için büyük ölçüde belediyelere belli destekleri veremiyoruz ama bizim için hangi partiden olursa olsun herhangi bir ayırım söz konusu değil." Kendisinin de 40 yılı aşkın süredir Bakırköylü olduğunu ifade eden Coşkun, nezaket ziyareti amacıyla belediyeye geldiğini söyledi. 
     Bakırköy Belediye Başkanı Ateş Ünal Erzen de amaçlarının siyaset yapmak değil, hizmet olduğunu, Büyükşehir Belediye Başkanı Kadir Topbaş ile de çok iyi diyalogları bulunduğunu kaydetti. 
     Erzen, "Bakırköy’ü diğer belediyelerden ayırt etmiyorsunuz, buna yürekten inanıyorum" diye konuştu. 
     
</TEXT>
</DOC>
