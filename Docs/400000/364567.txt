<DOC>
<DOCNO> 364567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/siy02.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslami terör demeyin' 
</HEADLINE>
<TEXT>


İngiltere'ye gitmeden önce Çankırı'da konuşan Başbakan Erdoğan, "İslami terör demeyin, dinci terör deyin. İslam dininde bir insanı öldürmek, tüm insanlığı öldürmek gibidir" dedi 

ELÇİN ERGÜN Çankırı 


Başbakan Recep Tayyip Erdoğan, Londra'daki terör saldırılarının ardından gündeme gelen "İslami terör" kavramını "Teröre kimse İslami yakıştırması yapmasın. Müslüman birisi terör eylemi yaptı diye buna 'İslamcı terör' denemez" sözleriyle eleştirdi. 
İngiltere'ye gitmeden önce Çankırı'da kurulan "HEİM" ilaç fabrikasının açılışına katılan Erdoğan, burada Londra, Kuşadası, Doğu ve Güneydoğu Anadolu bölgelerinde yaşanan terör olaylarının hükümeti üzdüğünü vurgulayarak terör üzerinden siyaset yapılmamasını istedi. Teröre karşı ortak mücadele verilmesi gerektiğini vurgulayan ve hükümet olarak bu mücadelede kararlı olduklarını belirten Erdoğan, "Kimsenin endişesi olmasın. Biz çalışmalarımızı yapıyor, takip ediyoruz" dedi. 

'Medya prim vermesin' 
Terörün adi suç gibi değerlendirilmemesi gerektiğini ifade eden Erdoğan, vatandaşlardan da teröre "İslami" yakıştırması yapılmamasını istedi. Erdoğan, medyadan da İslami terör kavramına prim verilmemesini talep ederek, "İslami terör yerine dinci terör deyin. İslam dininde bir insanı öldürmek tüm insanlığı öldürmek gibidir. Bizde etnik, bölgesel, dinsel milliyetçiliğe yer yoktur. Bizim medeniyetimiz bunu gerektiriyor" diye konuştu. 

Suriye Erdoğan ABD ziyaretinde çok cesaretliydi 

DÜNYA GÜRSOY Şam DHA 

Suriye Dışişleri Bakanı Faruk El Şara, Başbakan Recep Tayyip Erdoğan'ın geçen ay yaptığı ABD ziyaretinde ABD Başkanı George Bush ile görüşmesinde Suriye'yi cesaretli bir şekilde her yönüyle savunduğunu öne sürdü. 
Gazeteciler Günü nedeniyle dün Şam'daki Arap Kültür Merkezi'nde gazetecilerin sorularını cevaplandıran El Şara, Erdoğan'ın ABD ziyaretini şöyle değerlendirdi "Erdoğan, Bush'a karşı Suriye'nin tutumunu ve Suriye - Türkiye ilişkilerini savundu. Bu da başlı başına önemli bir olaydır. Diğer hususlar bu çerçevede pek önemli değil. Erdoğan'a Suriye Yönetimi olarak takdirlerimizi iletiyoruz." 

Başbakan Erdoğan, dün Çankırı'daki tarihi Belediye Binası'nın açılış töreninde çok sevdiği "Beraber yürüdük biz bu yollarda" şarkısında çocuk korosuna eşlik etti. 


</TEXT>
</DOC>
