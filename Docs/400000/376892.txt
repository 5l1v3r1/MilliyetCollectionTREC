<DOC>
<DOCNO> 376892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas16.html </URL>
<DATE> 2005/09/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
'Leylekten günümüze üreme sağlığı...' 
</HEADLINE>
<TEXT>

     İzmir'in Buca İlçesi'ndeki, 16-25 yaş arasındaki gençlerin cinsel ve üreme sağlığı konularındaki bilgi, tutum ve davranışlarının iyileştirilmesini sağlamak amacıyla ''Leylekten Günümüze Üreme Sağlığı'' projesi hazırlandı. 
     Dokuz Eylül Üniversitesi DEÜ Spor Kulübü Derneği'nce organize edilen projenin koordinatörü DEÜ Genel Sekreteri Doç. Dr. Dilek Güldal, düzenlediği basın toplantısında, gençlerin üreme sağlığı konusunda birtakım sorunlar yaşadığını, Türkiye'de bu yönde ciddi çalışmalar yapıldığını söyledi. 
     Konuyla ilgili yeni projelere ihtiyaç duyulduğunu ifade eden Güldal, bu çerçevede yoğun göç alan ve göç veren, DEÜ'nin bazı fakülte, yüksekokul ve enstitülerinin de yer aldığı Buca'da, üreme sağlığına ilişkin bir yıllık projeyi hayata geçirdiklerini belirtti. 
     Projeye İl Sağlık Müdürlüğü, Buca Belediyesi ve Türk Aile Hekimleri Uzmanları Derneği İzmir Şubesi'nin de aralarında bulunduğu çeşitli kuruluşların destek verdiğini ifade eden Güldal, çalışmalar kapsamında bu ayın sonunda proje grubunun eğitiminin başlayacağını bildirdi. 
     
     EĞİTİM, REHBERLİK VE DANIŞMANLIK 
     DEÜ Sağlık Kültür Spor Dairesi Sağlık Hizmetleri Şubesi Müdürü Dr. Levent Buda da AB Hibe Projesi'nin uygulanacağı Buca'da yaklaşık 28 bin 110 üniversite öğrencisinin yanı sıra 16-25 yaş arasında 70 bin 730 gencin ikamet ettiğini belirtti. 
     Projenin amacına ulaşabilmesi için yapılacak aktivitelerin, eğitim, rehberlik ve danışmanlık temelinde planlandığını ifade eden Buda, ''Proje kapsamında kısa film yarışma ve gösterimleri, görsel basım ve tasarım yarışma ve sergileri, web sitesi ve online danışmanlık hizmetleri, danışma birimlerinde ücretsiz internet ve dokümantasyon ile ara değerlendirme için anket çalışmaları yapılacaktır'' dedi. 
     Buda, bir yıl sonunda, projede kullanılan herhangi bir yöntemle hedef kitlenin en az yüzde 60'ına ulaşılması, genel bilgi düzeyinin yüzde 30 oranında artırılması, ayrıca cinsel ve üreme sağlığı davranışlarında yüzde 20 oranında iyileşmenin sağlanmasının hedeflendiğini kaydetti. 
     
</TEXT>
</DOC>
