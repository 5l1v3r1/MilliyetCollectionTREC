<DOC>
<DOCNO> 364726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy07.html </URL>
<DATE> 2005/07/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AKP'li Dülger Terörist katil değil politikacıdır 
</HEADLINE>
<TEXT>

     TBMM Dışişleri Komisyonu Başkanı, AK Parti Antalya Milletvekili Mehmet Dülger, teröristin asıl amacının propaganda olduğunu vurgulayarak, "Herkes teröristi katil olarak görür ama terörist katil değildir. Terörist politikacıdır, bunu hepimizin iyice aklına koyması lazım" dedi. 
     Dülger, TBMM’de gazetecilerle sohbet ederken, son zamanlarda tüm dünyanın gündeminde olan terör konusunda değerlendirmelerde bulundu. 
     Yazar Isabel Allende’nin korku ile ilgili olarak, "Korku en berbat duygudur, aşktan bile güçlüdür, insanı felç eder" nitelemesinde bulunduğunu anımsatan Dülger, "Terör ise korkunun da ötesinde bir dehşettir, aklı insandan uzaklaştıran bir çıldırma anıdır. Buna karşı kesin bir tavır almak lazım" diye konuştu. 
     
     "BASININ BUNA İZİN VERMEMESİ LAZIM" 
     Türkiye’de tüm emniyet unsurlarının, ordusu, jandarması dahil, basının ve halkın teröristi yalnızca "katil" olarak gördüğünü oysa teröristin asıl amacının propaganda olduğunun unutulmaması gerektiğini vurgulayan Dülger, şunları kaydetti 
     "Oysa terörist katil değildir. Terörist politikacıdır, bunu iyice aklımıza koymamız lazım. Ben de politikacıyım. Benim kelamım var, bir de kalemim var. Teröristler de politikacıdır, ama elinde silahı vardır. Terörist, ’Benim dediğimi kabul edeceksin arkadaş, kabul etmezsen vururum’ der. 
     AK Parti’nin sosyal politikasını ulusal bir gazetenin birinci sayfasında ve başka hiçbir haber olmaksızın tam sayfa olarak yayınlatabilmem için kaç para ödemem lazım Herhalde trilyon versem ancak razı olurlar. Ama terör hadisesi tam sayfa yayınlanıyor hem de karşılığında tek kuruş almaksızın. Bundan daha büyük bir propaganda olur mu Basının buna izin vermemesi lazım." 
     
     TERÖRÜN MESAJI 
     Mehmet Dülger, terörün mesajına ve kimin faydalandığına iyi bakmak gerektiğini söyledi. Londra’daki terörün mesajının, 9 bin kamera ile izlenen bu kadar güvenlikli bir şehrin merkezinde eylem yaparak "Ben senden daha güçlüyüm. Burada da eylem yaparım" olduğunu ifade eden Dülger, "Peki bu terör hareketinin kime faydası var Terör, bana kalırsa büyük devletlerin başka yollarla empoze edemediği şeyleri empoze etmek için ortaya çıkmış bir hadisedir. Bir gerekçe yaratılmaya çalışılıyor" dedi. 
     
     "SOĞUKKANLILIĞIMIZI YİTİRMEMEMİZ LAZIM" 
     TBMM Dışişleri Komisyonu Başkanı Dülger, terör karşısında ne yapmak gerektiği sorusuna da şu yanıtı verdi 
     "Terör karşısında ne yapmamız lazım Birincisi, soğukkanlılığımızı muhafaza etmemiz lazım. İngiltere bana kalırsa bu konuda çok iyi bir örnek oldu. Adamlarda el ayak dolaşmadı. İkincisi, kararlı olmak lazım. Nereye doğru gidiyorsanız adam sizin gidiş yönünüzü terörle çevirmek istiyor. Siz de bunun karşısında, durmadan yolunuza devam edeceksiniz. Dehşete kapılmadan normal hayatınızı sürdüreceksiniz. Süratli olacaksınız, etkili olacaksınız." 
     
</TEXT>
</DOC>
