<DOC>
<DOCNO> 365834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yazar/theper.html </URL>
<DATE> 2005/07/31/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kurallar herkes içindir 
</HEADLINE>
<TEXT>


David Coulthard. Bu medeni insan, çevremizde görmek istediğimiz insana bir örnek. Anlatayım. 
David, F1 pilotu. Biliyorsunuz geçenlerde İstanbul'da yarış arabası ile bir tur attı, Boğaz Köprüsü'nden geçti. Geçerken para ödemedi. Üstelik de OGS'den geçmiş. Vay sen misin geçen Bizde kural ihlali yapan yaptığına bin pişman olur, hemen müeyyide işler ya İşte David'e de 33 YTL para cezası cart diye kesilmiş. Kesilmiş ama ilgililer ve de yetkililer kendisine 
- Sen misafirimizsin, vallahi almayız. 
Falan demişler ama David, "Kural kuraldır, ihlali varsa cezası da vardır" diyor ve 33 YTL'yi ödemek istiyor. Bizimkiler yine 
- Alırsam canım çıksın, madem büyük yemin ettirdin hiç olmazsa geçiş ücretini yani 3 YTL'yi ver, helalleşelim diyorlar. 
Ama David ısrarlı, kural kuraldır, herkese ayrı işlemez, diyor ve 33 YTL'yi bastırıyor. İşte onun için etrafımda görmek istediğim insan, vatandaş örneği. Ceza ise herkese ceza, kural ise herkese aynı kural. 
Yakın tarihlerde Ordu'da bir düğün var. Düğün milletvekili yakınının düğünü olduğu için basın da var. İki milletvekili ellerinde tabanca kameraların önünde gelişigüzel ateş açıp düğünü kutluyor. Makam arabasının camından ateş etmeye devam ediyor. Görüşü sorulan bir başka milletvekili de harika bir açıklamayla olayı yorumluyor 
"Silah Karadenizlinin aksesuvarıdır. Bunlar tatlı gelenek, düğünün sahiplerinin neşesine katkıda bulunmak için ateş etmişlerdir " 
Bir hatırlatma Kişilerin hayatı, sağlığı veya mal varlığı bakımından tehlikeli olacak biçimde silahla ateş eden veya patlayıcı madde kullanan kişi, altı aydan iki yıla kadar hapis cezası ile cezalandırılır. 
İkinci hatırlatma Suç, suçtur, hiç kimsenin suç işleme özgürlüğü yoktur, vatandaş kitlesi sorumlu, ama bunun dışında bir kitle var ki, sorumsuz olamaz. 



</TEXT>
</DOC>
