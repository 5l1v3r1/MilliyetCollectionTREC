<DOC>
<DOCNO> 393790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy10.html </URL>
<DATE> 2005/11/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Telefon dinlemenin usul ve esasları belirlendi... 
</HEADLINE>
<TEXT>

     Telekomünikasyon yoluyla yapılan iletişimin tespiti, dinlenmesi, sinyal bilgilerinin değerlendirilmesi ve kayda alınmasına dair Usul ve esaslar ile Telekomünikasyon İletişim Başkanlığı’nın kuruluş, görev ve yetkileri belirlendi. 
     Konuya ilişkin yönetmelik Resmi Gazete’nin bugünkü sayısında yayımlandı. 
     Yönetmelik, 2559 Sayılı Polis Vazife ve Salahiyet Kanunu, 2803 Sayılı Jandarma Teşkilat, Görev ve Yetkileri Kanunu, 2937 Sayılı Devlet İstihbarat Hizmetleri ve Milli İstihbarat Teşkilatı Kanunu ile 5271 Sayılı Ceza Muhakemesi Kanunu’nda belirlenen çerçevede 
     telekomünikasyon yoluyla yapılan iletişimin tespiti, dinlenmesi, sinyal bilgilerinin değerlendirilmesi ve kayda alınmasına ilişkin usul ve esasları belirliyor ve Telekomünikasyon İletişim Başkanlığı’nın kuruluş, görev ve yetkilerini düzenliyor. Haberleşmenin gizliliğinin esas olduğunu, belirlenen esas ve usuller dışında hiç kimsenin, bir başkasının telekomünikasyon yoluyla iletişimini tespit edemeyeceği, dinleyemeyeceği, sinyal bilgilerini değerlendiremeyeceği ve kayda alamayacağını hükme bağlayan yönetmelik, elde edilen bilgi, belge ve kayıtların saklanmasında ve korunmasında gizliliği esas alıyor. Suçun önlenmesine yönelik veya istihbari amaçlı tedbirlere dair usul ve esasları belirleyen yönetmeliğe göre, suçların işlenmesinin önlenmesi, Anayasanın 2. maddesinde belirtilen temel niteliklere ve demokratik hukuk devletine yönelik ciddi bir tehlikenin varlığı halinde devlet güvenliğinin sağlanması, casusluk faaliyetlerinin ortaya çıkarılması, devlet sırrının ifşasının tespiti ve terörist faaliyetlerin önlenmesine ilişkin verilen hakim kararları ile gecikmesinde sakınca bulunan hallerde ilgili kurumlardan verilen yazılı emirler, gereğinin icrası için teknik uzmana havale edilecek. 
     
     YAZILI EMİR VERECEK KURUMLAR 
     MİT Müsteşarı veya yardımcısı, Emniyet Genel Müdürü veya İstihbarat Dairesi Başkanı ve Jandarma Genel Komutanı veya İstihbarat Başkanı tarafından telekomünikasyon yoluyla yapılan iletişimin tespiti, dinlenmesi, sinyal bilgilerinin değerlendirilmesi ve kayda alınması için verilen yazılı emir, 24 saat içinde yetkili ve görevli hakimin onayına sunulacak. Hakim, kararını en geç 24 saat içinde verecek. 
     İletişimin tespiti, dinlenmesi, sinyal bilgilerinin değerlendirilmesi ve kayda alınmasına dair hakim kararında ve yetkili merciler tarafından verilen yazılı emirlerde, hakkında tedbir uygulanacak kişinin kimliği, iletişim aracının türü, kullandığı telefon numaraları veya iletişim bağlantısını tespite imkan veren kodu, tedbirin türü, kapsamı ve süresi, tedbire başvurulmasını gerektiren nedenler belirtilecek. 
     Kararlar en fazla 3 ay için verilebilecek. Bu süre aynı usulle 3’er ayı geçmeyecek şekilde en fazla 3 defa uzatılabilecek. Ancak, 
     terör örgütlerinin faaliyeti çerçevesinde devam eden tehlikelere ilişkin gerekli görülmesi halinde, hakim tarafından 3 aydan fazla olmamak üzere sürenin müteaddit defalar uzatılmasına karar verilebilecek. Hakim kararları ve yazılı emirler işletmecilere gönderilmeyecek. Kararlar ile yapılan inceleme sonucunda yönetmeliğe uygun olduğu tespit edilen yazılı emirler, ilgili kurum görevlileri ve Başkanlık çalışanları aracılığıyla teknik uzmanın nezaretinde yerine getirilecek. İşlemin başlatıldığı ve bitirildiği tarih ve saat ile işlemi yapanın kimliği bir tutanakla saptanacak. Yönetmeliğe aykırı biçimde verilen yazılı emirler ise yerine getirilmeyecek. Dinlemenin içeriğine ilişkin kayıtlar, Başkanın ve ilgili kurumların en üst amirinin denetimi altında en geç 10 gün içinde yok edilecek. Durum bir tutanakla tespit edilecek ve bu tutanak denetimlerde ibraz edilmek üzere muhafaza edilecek. 
     
     İLETİŞİMİN TESPİTİ 
     Bir suç dolayısıyla yapılan soruşturma ve kovuşturmada, suç işlendiğine ilişkin kuvvetli şüphe sebeplerinin varlığı ve başka suretle delil elde edilmesi imkanının bulunmaması durumunda, hakim veya gecikmesinde sakınca bulunan hallerde cumhuriyet savcısının kararıyla şüpheli veya sanığın telekomünikasyon yoluyla iletişimi tespit edilebilecek, dinlenebilecek, kayda alınabilecek ve sinyal bilgileri değerlendirilebilecek. 
     Şüpheli veya sanığın tanıklıktan çekinebilecek kişilerle arasındaki iletişimi kayda alınamayacak. Kayda alma gerçekleştikten sonra bu durumun anlaşılması halinde, alınan kayıtlar derhal yok edilecek. 
     
     DİNLEME NEDENİ SUÇLAR 
     İletişimin dinlenmesi, kayda alınması ve sinyal bilgilerinin değerlendirilmesi ancak şu suçlarla ilgili uygulanacak 
     "Türk Ceza Kanununda yer alan Göçmen kaçakçılığı ve insan ticareti, kasten öldürme, işkence, cinsel saldırı, çocukların cinsel istismarı, uyuşturucu veya uyarıcı madde imal ve ticareti, parada sahtecilik, suç işlemek amacıyla örgüt kurma, fuhuş, ihaleye fesat karıştırma, rüşvet, suçtan kaynaklanan malvarlığı değerlerini aklama, silahlı örgüt, devlet sırlarına karşı suçlar ve casusluk suçları, Ateşli Silahlar ve Bıçaklar ile Diğer Aletler Hakkında Kanunda tanımlanan silah kaçakçılığı, Bankacılık Kanunu’nda tanımlanan zimmet suçu, Kaçakçılıkla Mücadele Kanunu’nda tanımlanan ve hapis cezasını gerektiren suçlar, Kültür ve Tabiat Varlıklarını Koruma Kanunu’nda tanımlanan suçlar." Telekomünikasyon İletişim Başkanlığı, Telekomünikasyon Kurumu bünyesinde doğrudan Kurum Başkanına bağlı olarak faaliyet gösterecek. 
     Başkanlıkta, MİT, Emniyet Genel Müdürlüğü ve Jandarma Genel Komutanlığı’nın ilgili birimlerinden birer temsilci bulundurulacak. 
     Yönetmeliğin bazı hükümleri 23 Ocak 2006 tarihinde yürürlüğe girecek. 
     
</TEXT>
</DOC>
