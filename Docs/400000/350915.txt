<DOC>
<DOCNO> 350915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/siy03.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Ermeni paneli de iptal 
</HEADLINE>
<TEXT>


Boğaziçi Üniversitesi'den sonra, Ankara Üniversitesi'nin Ermeni Paneli girişimi de sonuçsuz kaldı. Katılımcıların "Boğaziçi'nin paneli yapılmadan, başka bir tartışmaya katılmayacağız" yanıtı üzerine panel iptal edildi 

ANKARA Milliyet 


Boğaziçi Üniversitesi'nde Bilgi ve Sabancı üniversitelerinin de katkılarıyla yapılması planlanan ancak Adalet Bakanı Cemil Çiçek'in sert eleştirilerinin ardından ertelenen "Osmanlı Ermenileri" konulu konferansın ardından, aynı konuda her iki görüşü temsil eden isimlerin katılacağı bir panel düzenlemek isteyen Ankara Üniversitesi'nin A.Ü. girişimi de sonuçsuz kaldı. A.Ü, resmi tezin karşısındaki görüşleriyle tanınan bazı yazar ve tarihçilerden 'İstanbul'daki panel olmadan başka bir tartışmaya katılmayacağız' yanıtını alınca 30 Haziran'da düzenlenmesi planlanan panel iptal edildi. 

'Alternatif değildi' 
A.Ü. Rektörü Prof. Dr. Nusret Aras, geçen hafta 'Ermeni Olaylarında Tarihsel ve Politik Durum' başlıklı panel düzenlemek için tarihçilerle görüşmeye başladı. Boğaziçi Üniversitesi'nde düzenlenmek istenen konferansa alternatif oluşturmak amacında olmadıklarını vurgulayan Aras, ertelenen konferansta konuşmacı olan Prof. Dr. Baskın Oran, yazar Etyen Mahçupyan'la görüştü. Her iki isim de 'İstanbul'daki konferans düzenlenmeden başka bir toplantıya katılmamız söz konusu değil' diyerek etkinliğe katılmayacakları yanıtını verdi. 
Aras'a konferansa katılacağını söyleyen isimler arasında Prof. Dr. Yusuf Halaçoğlu, Murat Bardakçı, Prof. Dr. Mümtaz Soysal, Doç. Dr. Birsen Karaca ve Doç. Dr. Seyit Sertçelik yer aldı. 
Bu gelişmenin ardından konferansın iptal edildiğini söyleyen Aras, "Amacımız, 'soykırım vardır, soykırım yoktur' diyenlerin görüşünü yansıtmak, karşıt görüşlerden verimli sonuç çıkarmaktı. Konferansın subjektif nedenlerle yapılamayacak olması beni üzüyor" dedi. 

Erdoğan'dan ABD'li gazetecilere 
Önce siz kendi tutumunuza bakın 

Başbakan Erdoğan, kendisini, Boğaziçi Üniversitesi'nde iptal edilen Ermeni Konferansı'yla ilgili sıkıştırmak isteyen New York Times gazetesi editörlerine, "Önce siz kendi tutumunuza bakın" diye yanıt verdi. New York Times Editörler Kurulu üyeleri, dün görüştükleri Erdoğan'a, Adalet Bakanı Çiçek'in açıklamalarını hatırlatarak, 'Konferansın neden iptal edildiğini' sordu. 
36 sivil toplum kuruluşunun Ermeni lobisine karşı bildirisini, New York Times'ta yayınlatmak istediğini söyleyen Erdoğan, Reklam Kabul Etme Başkanı Steph Jespersen'ın, 'Ermenilerin sistematik olarak öldürüldüğünü öğrendik' diyerek, bunu kabul etmediğini vurguladı. Erdoğan, şöyle devam etti "Siz reklamı reddettiniz ama, biz arşivlerimizi açtık. Bizim açıklamalarımız net olmasına rağmen sizin tutumunuz ortada. Bu üzücü." 
Gazete yetkilileri ise Erdoğan'ın bu çıkışı üzerine reklamı tekrar değerlendireceklerini dile getirdi. 

Oskanyan'ın ABD'den isteği 
Türkiye'ye 'sınırı açın' baskısı yapın 

YASEMİN ÇONGAR Washington 

Ermenistan Dışişleri Bakanı Vartan Oskanyan, Türkiye'nin Ermenistan'la arasındaki sınır kapısını açmaya ikna etmesi için ABD'den yardım istedi. Washington'da ABD Dışişleri Bakanı Condoleezza Rice, Ulusla Güvenlik Danışamnı Stephen Hadley'le görüşen Oskanyan, bir basın toplantısı düzenledi. "ABD, sınırın açılması konusunda daha baskıcı olabilir" diyen Oskanyan, şöyle konuştu "Sınırın kapalı kalması haklı gösterilemez. Türkiye'yi önkoşullarından vazgeçerek ilişkileri normalleştirmesi ve diğer konularla da ilgilenme cesareti göstermeye çağrıyoruz." Oskanyan, ortak komisyon çağrısı için de, "Evet ama' yanıtı verdik. Ancak yanıtımıza tepki alamadık" dedi. 


</TEXT>
</DOC>
