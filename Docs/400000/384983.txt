<DOC>
<DOCNO> 384983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/spo02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nabza göre şerbet 
</HEADLINE>
<TEXT>


Fenerbahçe'de her şey Şampiyonlar Ligi'ne endekslendi. Sarı-lacivertli takım, ikinci tura çıkarsa ocak ayında mutlaka transfer yapılacak. Aksi halde ise mevcut takımla yola devam edilecek 

YUSUF KOBAL 


Sarı - lacivertli takımda ara transferin durumu Avrupa Şampiyonlar Ligi'ndeki başarıya bağlandı. PSV Eindhoven karşısındaki 3-0'lık galibiyetle Devler Ligi'nde 2. tura çıkma yolunda moral bulan Fenerbahçe, hedefine ulaşırsa transfer konusunda gözler Teknik Direktör Christoph Daum'a çevrilecek. 
Alman hoca, hemen yönetim kuruluyla masaya oturup, 100. yıl raporunu verecek. Süper Lig'in ilk yarısını da lider olarak bitirmenin planlarını yapan Daum, uzun süredir çantasında taşıdığı transfer listesini yönetimin önüne koyacak. Aksi durumda ise büyük bir ihtimalle mevcut kadroya takviye yapılmayacak. 

Dediği olacak 
Başkan Aziz Yıldırım, Avrupa Şampiyonlar Ligi'nde ikinci tura çıkılması halinde transfer konularında Christoph Daum'a her türlü kolaylığı sağlama sözü verecek. Başarıların sürmesi durumunda ise tecrübeli teknik direktörün sözleşmesinin uzatılması konusu da masaya yatırılacak. 

Anelka'ya özel ilgi 

HÜSEYİN YAVUZ 

Fenerbahçe, gelecek hafta Kadıköy'de oynayacağı Ankaragücü maçının hazırlıklarına Samandıra Tesisleri'nde yaptığı çift antrenmanla devam etti. Sabah çalışmasında antrenör Roland Koch, son haftalarda müthiş bir form yakalayan Nicolas Anelka ile özel ilgilendi. Koch, hırslı olduğu gözlenen Fransız futbolcuya bir süre gol vuruşu çalışması yaptırdı. İdmana milli takımlardaki isimler katılmazken, futbolcular şut çalışmasının ardından dar alanda çift kale maç oynadı. Öğleden sonra yapılan günün ikinci idmanında Sarı - lacivertli futbolcular, defanstan orta sahaya süratli çıkışa yönelik çalışmalar yaptı. Antrenman çift kale maçla sona erdi. 

'Geri döneceğim' 

Sakatlığı yüzünden bu sezon hiçbir maçta forma giyemeyen Servet Çetin geri sayıma geçti. Bir süredir takımla çalışan başarılı futbolcu, en kısa sürede formayı kapmak için izin bile yapmadan çalıştığını söyledi. Gün geçtikçe iyiye gittiğini vurgulayan Sarı - lacivertli oyuncu, "Takımın seviyesine gelmeye çalışıyorum. Fenerbahçe'nin istikrarlı bir 11'i var. Görev verilirse elimden gelenin en iyisini yapma konusunda söz veriyorum" dedi. Bu arada Daum'un, Servet'e, Ankaragücü maçında skora göre 2. yarıda görev vermeyi düşündüğü belirtildi. 


</TEXT>
</DOC>
