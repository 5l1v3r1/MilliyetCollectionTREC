<DOC>
<DOCNO> 354447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo18.html </URL>
<DATE> 2005/06/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türk boksörler İngiltere'de ringlerde fırtına gibi esiyor 
</HEADLINE>
<TEXT>

     İngiltere'de dövüşen profesyonel Türk boksörler, ringlerde adeta fırtına gibi esiyor. 
     Türk boksörlerden Gökhan Kazaz, 9. maçında İngiliz rakibi Alan Gilbert karşısında rahat bir maç çıkardı ve dövüşü üstün bir biçimde kazandı. 
     Doğu Londra'daki Bethnall Green'de bulunan York Hall'da yapılan maçı kazanan Gökhan Kazaz'ı büyük bir Türk seyirci kitlesinin de desteklemesi dikkati çekti. Türk boksörün ringe çıktığı sırada salon, banttan çalınan mehter marşlarıyla inledi. 
     Kazaz'ın maçını, Türkiye'nin Muavin Konsolosu Şener Cebeci ile son maçında rakibini nakavt eden genç boksör Cevdet Saygı da izledi. 
     Yaklaşık 6 aydır ringlerden uzak olan Kazaz'ın 6 raund boyunca üstün dövüştüğüne dikkati çeken boks otoriteleri, İngiltere'nin ünlü menajeri Frank Maloni ile 3 yıllık anlaşması bulunan Türk boksörün yeni başarılara imza atmaya hazır olduğu görüşünde birleşiyor. 
     Kazaz, 17 mayıs 2003 tarihinde ilk kez çıktığı İngiliz ringlerinde yaptığı 9 maçtan 8'ini kazanmıştı. 
     
     GENÇ BOKSÖR SAYGI, RAKİBİNİ 2. RAUNDDA NAKAVT ETTİ 
     Öte yandan İngiltere ringlerinde dövüşen diğer profesyonel Türk boksörlerden Cevdet Saygı da hafta sonunda çıktığı 5. maçında rakibini 2. raundda nakavt etti. 
     Londra'nın merkezindeki Millennium Otel'de Juniors Anderson ile maç yapan Saygı, maça bir elinde Türkiye, diğer elinde İngiltere bayrağıyla çıktı. 
     ABD'de amatörlüğü sırasında çıktığı 40 maçtan 36'sını kazanan ve profesyonel boks yaşamını İngiltere'de sürdüren Saygı, kendisinden 10 yaş büyük olan 32 yaşındaki rakibini hiç zorlanmadan nakavt etmeyi başardı. Türkiye'nin eski boks şampiyonlarından Kerim Saygı'nın oğlu olan Cevdet Saygı, İngiliz ringlerinde ''kaplan'' olarak anılıyor. 
     Saygı, The Sun Gazetesi boks yazarı tarafından ''ringlerin gelecek vaadeden sporcusu'' olarak tanımlanmıştı. 
     
</TEXT>
</DOC>
