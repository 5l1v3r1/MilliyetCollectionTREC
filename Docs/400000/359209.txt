<DOC>
<DOCNO> 359209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Kürşat 
</HEADLINE>
<TEXT>


Beşiktaş'ın yeni transferi, taraftarlara iddialı mesajlar gönderdi. Milli savunmacı, "Hiçbir hücum oyuncusundan korkmam. En olgun dönemimdeyim. Sezon başlayınca herkes nasıl bir futbolcu olduğumu daha iyi görecek" dedi 

ORHAN YILDIRIM 


Kartal'ın büyük umutlarla kadrosuna kattığı Kürşat birçok konuda çarpıcı açıklamalar yaptı. Teknik Direktör Rıza Çalımbay'ın yoğun ısrarıyla transferi gerçekleştirilen başarılı futbolcu, kendisine güvendiğini belirterek başarı sözü verdi. 
Futbola 1992'de Şekerspor'da başlayan milli oyuncu, "O sezon şampiyon olup Birinci Lig'e yükseldik. Celal Kıbrızlı, Çaykur Rizespor'a giderken beni de götürdü. Daha sonra yarım sezon Trabzonspor'da oynayıp, Rize'ye geri döndüm. Ardından da Beşiktaş'la anlaştım. Aslında Koray'la birlikte devre arasında gelecektim fakat yöneticiler anlaştı ve Rizespor'un sıkıntı yaşamaması için sezon sonunu bekledik. Kariyerimin en olgun döneminde Beşiktaş'a geldim. 26 yaşındayım ve başarılı olacağıma inanıyorum" diye konuştu. 

'Her şey mükemmel' 
Avusturya'daki kampın çok yararlı geçtiğini vurgulayan Kürşat, takımdaki arkadaşlık ortamının mükemmel olduğunu söyledi. Başarılı futbolcu hiçbir forvetten çekinmediğini de belirtti. Takım arkadaşı Youla'nın yanı sıra Fatih Tekke ve Hakan Şükür'ün en beğendiği forvetler olduğunu kaydeden deneyimli krampon, "Ancak benim futbol anlayışımda korkuya asla yer yoktur. Kimseden çekinmem. Sezon başladığı zaman nasıl bir futbolcu olduğumu herkes daha iyi görecek. Kendime güvenim tam" dedi. 

'Kenetlenmek şart' 
Siyah - Beyazlı camianın şampiyonluk beklentisine cevap verecek güçte olduklarını dile getiren milli futbolcu, "Şampiyonluk bir hava meselesidir. Dayanışma ve arkadaşlık her şeyden önce gelir. Daha sonra futbolcu yetenekleri ön plana çıkar. Şu an bunların hepsi bizde var. Şampiyonluk için tek yumruk olursak hedefimize ulaşırız" ifadesini kullandı. Kürşat, Muşlu olduğu için bu kentin plakası olan 49'u forma numarası olarak kendine seçtiğini sözlerine ekledi. 

Kartal uçuyor 

Siyah - Beyazlı futbolcular, Avusturya kampında sağanak yağmur altında iki saat süren ağır bir antrenman yaptı 

Avusturya'nın Seefeld kasabasında yeni sezona hazırlanan Beşiktaş'ı sağanak yağmur da durduramadı. Siyah - Beyazlı futbolcular yoğun yağmura rağmen dün sabah kondisyon ağırlıklı ağır bir antrenman gerçekleştirdi. Teknik Direktör Rıza Çalımbay yaklaşık 2 saat süren idmanda istasyon programı ardından topla çalışmalar yaptırdı. 
Antrenmanda istenilen hareketleri yapamayan Veysel, İbrahim Üzülmez ve Ahmet Dursun'a, takım arkadaşları, "Bravo, bravo" diyerek takıldı. Top sektirmede uzun süre meşin yuvarlağı yere düşürmeyen Sergen de alkış aldı. Beşiktaş akşam yaptığı idmanla hazırlıklarını sürdürdü. 

'En hızlı biziz' 

Rıza Çalımbay dört büyükler arasında transferin en hızlı takımı olduklarını belirtip yabancı oyuncular için camiadan sabır istedi 

Beşiktaş Teknik Direktörü Rıza Çalımbay transferde ağır davrandıkları eleştirilerine yanıt verdi. Tecrübeli teknik adam, dört büyük kulüp içinde transferin en hızlı ekibi olduklarını vurgulayarak, yabancı oyuncular için titiz bir çalışma yürüttüklerini söyledi. 
Çalımbay, "Transferde geç kaldığımız doğru değil. Gerekli çalışmalar yapılıyor. Koray'ı aldığımda eleştiriler gelmişti. Şimdi benzer yorumlar Youla, Adem Dursun, Kürşat, Ali Tandoğan ve Güven için de yapılıyor. Şimdilik susuyoruz ancak maçlar başlayınca bu futbolcuların ne kadar faydalı olduğunu herkes görecek" dedi. 
Rıza Çalımbay, kulübede oturacak yabancı almayacaklarını da belirtti. Siyah - Beyazlı takımın hocası, "Takıma güç verecek, maç kazandıracak oyuncular almak istiyoruz. Bunun için de çalışmalarımız devam ediyor. Gelecek yabancının çok kaliteli olması lazım. Camiamızdan biraz daha sabır istiyoruz. Birkaç gün içinde transferlerin bitmesi için çaba harcıyoruz" ifadesini kullandı. 

Fatih Porto'da 

Rıza Çalımbay'ın gönderilmesini istediği Fatih Sonkaya, Portekiz'in ünlü kulübü Porto ile anlaşmaya vardı. Porto'nun genç sağ kanat oyuncusunun bonservisi için 500 bin euro ödeyeceği öğrenildi. Beşiktaş Futbol Yatırımları Sanayi ve Ticaret A.Ş.'den, Borsa'ya gönderilen yazıda, Fatih'in transferi için Porto ile görüşmelere başlandığı belirtildi. 

GÜNLÜK 
Güven'e tedavi 
Siyah - Beyazlı takımın, İstanbulspor'dan transfer ettiği Güven dün sabah yapılan antrenmana katılmadı. Hafif sakatlığı yüzünden otelde kalan genç futbolcuya tedavi uygulandı. Güven'in ciddi bir durumunun olmadığı öğrenildi. Çapraz bağları kopan genç Ergün ise İstanbul'a döndü. Ergün'ün yaklaşık 3 ay sonra sahalara dönmesi bekleniyor. 

Oktay geliyor 
Bir süredir Siyah - Beyazlı takımla birlikte Avusturya'da bulunan Başkan Yıldırım Demirören görevini Asbaşkan Kıvanç Oktay'a teslim ediyor. Bugün İstanbul'a dönecek olan Demirören'in yerine Asbaşkan Kıvanç Oktay kampa katılacak. 

Milliler döndü 
Rıza Çalımbay'ın, milli futbolculara verdiği ek izin sona erdi. Sezon bittikten sonra milli takımlara giden İbrahim Toraman, İbrahim Akın, Koray Avcı ve Pancu dün kampa katıldı. Milli oyuncular akşam yapılan idmanda takımdan ayrı olarak çalıştı. Üç gün daha izin verilen Ahmed Hassan'ın ise 10 Temmuz'da kampa gelecek. 


</TEXT>
</DOC>
