<DOC>
<DOCNO> 352126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun16.html </URL>
<DATE> 2005/06/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eski Rum bakan Kıbrıs Türk toplumunun arkasındaki gücü fark edemedik 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Yönetimi eski Tarım ve Doğal Kaynaklar Bakanı Kostas Themistokleus, Rum Alithia gazetesinde, gazeteci yazar Makaryos Drusyatis’in ’İlk Taksim’ adlı yeni kitabını yorumlarken, Türkiye ve KKTC’yi de ilgilendiren itiraflarda bulundu. 
     Themistokleus, "Kıbrıs Cumhuriyeti nihai çözüm olarak değil, ENOSİS yolunda geçici bir istasyon olarak görüldü" derken, küçük ve güçsüz olarak gördükleri Kıbrıs Türk toplumunun arkasında, herşeyini feda etmeye hazır güçlü bir ülke bulunduğunu fark edemediklerini vurguladı. 
     
     ’AKILSIZCA ARZUMUZ BİZİ HERKESLE ÇATIŞMAYA GÖTÜRDÜ’ 
     KKTC’deki TAK ajansının haberine göre, Birleşik Demokratlar Hareketi’nin EDİ de önemli isimlerinden olan Themistokleus, gazetenin ’Serbest Kürsü’ köşesindeki yazısında, Kıbrıs’ın taksiminin esas sorumlusu olan Rum Yönetimi’nin ’affedilmez hatalarına’ dikkat çekti. 
     Kostas Themistokleus, Alithia gazetesine şu değerlendirmelerde bulundu "Kıbrıs Cumhuriyeti nihai çözüm değil, geçici bir istasyon olarak görüldü. Yeniden toparlanacağımız bu istasyondan sonra Kıbrıs’ın Yunanistan’a bağlanması için nihai çabayı gösterecektik. Siyasi açıdan bu kadar akılsızca olan bu arzumuz ise bizi herkesle, ’vatandaşlarımız’ Kıbrıs Türkleri, Türkiye, İngiltere, ABD, hatta gerçeğin tahrif edilmesi tehlikelerini gören Yunanistan’ın kendisiyle bile çatışmaya götürdü." 
     
     ’YANLIŞ TERCİHLER DIŞ POLİTİKAYA DA TAŞMIŞTI’ 
     "ENOSİS yolunda yeniden organizasyon, sadece 13 maddelik anayasa değişikliği yapılması önerileriyle değil askeri hazırlıklarla da oldu" diyen Themistokleus, Kıbrıs Rum liderliğinin stratejiyi belirlemesinde yanlış bir değerlendirmenin birçok hataya neden olduğunu söyledi. 
     Eski Rum bakan, gazetedeki yazısında, "Yanlış değerlendirme, Kıbrıs Türk toplumunun sayıca küçük, siyasi açıdan güçsüz ve özellikle ekonomik güçsüzlüğünün ağır baskılara dayanamayacağıydı. Bu küçük ve güçsüz toplumun arkasında herşeyini feda etmeye hazır güçlü bir ülke bulunduğunu fark etmedik, onu bilinçsiz şekilde gözden çıkardık" ifadelerini kullandı. 
     Themistokleus, yanlış tercihlerin, ’ayrı belediyeler, kamu hizmetine personel alımı ve anayasal kuralların hayata geçirilmesi gibi’ sadece iç politika konularında değil, dış politikada da yaşandığını söyleyerek, "Bağlantısızlara katılma tercihi, hem de bunun Kıbrıs Türk toplumuyla istişare edilmeden yapılması, bir çatışma noktası daha yaratmamıza neden oldu. Daha sonra Sovyetler Birliği’nden askeri ve siyasi destek arayışımız Kıbrıs sorununda söz sahibi başka faktörle de çatışmaya götürdü" dedi. 
     
     ’1964’TEN BERİ BÖLÜNMÜŞ KIBRIS’IN BİR KAŞIK SUYUNDA BİZ DE BATTIK’ 
     Eski Rum Bakan Themistokleus yazısında ayrıca şunları söyledi "Askeri alanda, ve Atina’nın karşı görüşüne rağmen ne askeri ne de politik yarar sağlayan inisiyatifleri üstlendik. Bununla da tam aksine, Türkiye’ye Kıbrıs’a askeri açıdan darbe vurma, siyasi açıdan da Kıbrıs Türklerinin yaşadığı bölgeleri güçlendirme ve iki toplumun ayrı yaşama istediğini artırdık. Kitabı okurken ilk anda aklıma gelenler bunlar... Herşey Atina’ya yolculuğumuzu karadan yapmaya benziyordu o nedenle taşıtımız battı ve onunla birlikte, 1964’ten bu yana bölünmüş Kıbrıs’ın bir kaşık suyunda biz de battık" 
     
</TEXT>
</DOC>
