<DOC>
<DOCNO> 351488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko11.html </URL>
<DATE> 2005/06/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk Eximbank kredi faizlerini 2 puan indirdi... 
</HEADLINE>
<TEXT>

     Devlet Bakanı Kürşad Tüzmen, Türk Eximbank tarafından uygulanan, 1 yıla kadar vadeli Türk Lirası ihracat kredileri programlarının faiz oranlarında 2 puan indirim yapıldığını bildirdi. 
     Bakan Tüzmen, yaptığı yazılı açıklamada, ihracat sektörünün rekabet gücüne getireceği katkıyla, ihracatta sağlanan ivmenin sürdürülmesinde etkili olması beklenen yeni faiz oranlarının bugünden geçerli olduğunu kaydetti. 
     Enflasyona karşı verilen mücadelede önemli mesafe alındığına da dikkati çeken Bakan Tüzmen, ''Bu durum, piyasa faiz oranları üzerindeki olumlu etkisinin kalıcı olması açısından, hükümetimizin mali disipline ve yapısal reformlara büyük önem verdiğinin göstergesidir'' dedi. 
     Bakan Tüzmen, makro ekonomik dengelerde sağlanan iyileşmenin, mali sektöre etkisinin gecikmeli olduğuna da işaret ederek, şöyle devam etti 
     ''Bu ortamda Eximbank, 2 puanlık faiz indirimi yaparak, enflasyon hedefini dikkate alan, ekonomideki büyüme ile uyumlu, reel faiz içeren yeni faiz oranlarıyla ihracat sektörü için piyasa yapıcı ve öncü bir rol üstlendi. İhracat sektörüne yüzde 10-14 faiz oranları ile kredi kullanma imkanı verilen yeni dönemde, Eximbank'ın sektöre olan desteğinin artarak süreceğine inanıyorum.'' Bakan Tüzmen, Türk Eximbank tarafından 1 Ocak-10 Haziran 2005 döneminde kısa vadeli kredi programları kapsamında 5 bin 670 adet kredi işlemi gerçekleştirilerek, 1.840 firmaya 1.5 milyar dolar kredi kullandırıldığını, 1.7 milyar dolar tutarındaki ihracatın da sigorta kapsamına alınmasıyla ihracata toplam Eximbank desteğinin 3.2 milyar dolara ulaştığını da kaydetti. 
     
</TEXT>
</DOC>
