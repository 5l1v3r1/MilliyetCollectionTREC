<DOC>
<DOCNO> 381530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun31.html </URL>
<DATE> 2005/09/26/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şaron'un kaderi oylanıyor 
</HEADLINE>
<TEXT>

     İsrail'de, Başbakan Ariel Şaron liderliğindeki Likud Partisi'nin delegeleri, parti liderliğiyle ilgili seçimin tarihi için oy kullanıyor. 
     Yaklaşık 3 bin üyeli Likud'un dün başlayan olağanüstü genel kurulunda sabah saat 10.00'da başlayan oy verme işlemi, saat 22.00'ye kadar devam edecek. Oy sayımının tamamlanmasının gece yarısını bulması bekleniyor. 
     Edinilen bilgiye göre, öğle saatleri itibarıyla delegelerin ancak yüzde 20'si oy kullandı. 
     Başbakan Ariel Şaron, oyunu kullandığı sırada gazetecilerle konuşurken, dün konuşmasını yapmadan genel kurulu terk etmesine neden olan mikrofon arızasına atıfta bulunarak, ''Beni duyuyor musunuz Beni duyduğunuza emin misiniz'' diye şakalaştıktan sonra, ''Dün konuşacaktım, ama olmadı. Umuyorum ki, Likud delegeleri bugün gelerek, oylarını, partiyi kötü yaralayan teklife karşı kullanır'' dedi. 
     Şaron ile kendisine hem Likud liderliği hem de başbakanlık için rakip olarak ortaya çıkan eski Başbakan ve eski Maliye Bakanı Binyamin Netanyahu taraftarları, genel kurul toplantısının yapıldığı, Tel Aviv Hayarkon Parkı içindeki fuar alanını doldurdu. Taraftarlar arasında zaman zaman sataşmalar da yaşandı. Emniyet güçleri, taraftarları oylama başlamadan önce, propaganda eylemlerinden kaçınmaları yönünde uyardı. 
     Likud delegeleri, basılı üç pusuladan birini sandığa atacak. Pusulalardan biri Şaron'un talebini, diğeri Netanyahu'nun teklifini içeriyor. Bir diğer pusula ise boş kağıttan oluşuyor. 
     Delegeler, parti liderliği için ön seçimlerin, Şaron'un isteği doğrultusunda, normal zamanı olan 2006 Nisan'ında yapılması veya Netanyahu tarafından önerildiği gibi seçimlerin önümüzdeki Kasım ayında yapılmasını karara bağlayacak. 
     Bu arada, Likud delegelerinin Netanyahu'nun teklifini benimsemeleri durumunda, Şaron'un Likud'dan ayrılarak yeni bir parti kuracağı şeklinde iddialar ortaya atıldı. 
     
</TEXT>
</DOC>
