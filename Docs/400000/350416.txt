<DOC>
<DOCNO> 350416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo32.html </URL>
<DATE> 2005/06/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Valencia'nın Nihat atağı Biz de 10 milyon Euro veririz 
</HEADLINE>
<TEXT>

     Şenhan Bolelli Bildiriyor 

İspanyol El Mundo Deportivo Gazetesi, Valencia'nın, Türk futbolcu Nihat Kahveci'yi transfer etmek için CSKA Moskova'nın yaptığı gibi 10 milyon Avro bonservis bedeli önerdiğini yazdı. 
     Nihat'ın geleceğinin karışmaya başladığını savunan gazete, ''Nihat'ın Real Sociedad'tan çıkması tamamıyla kesinleşti ama çıkış kapısı henüz belli değil. Her ne kadar son zamanlarda Nihat, CSKA Moskova ile anlaşıyormuş gibi görünse de, devreye Valencia da girdi'' iddiasında bulundu. 
     Valencia'nın Nihat için geçmişte Real Sociedad'a 6 milyon Avro olarak sunduğu bonservis ücretini 10 milyon Avro'ya yükselttiğini belirten El Mundo Deportivo, transferin olabililirliği hususunda 2 kulüp arasındaki dostluğa dikkati çekti. 
     Haberde, Valencia Kulübü Spor Direktörü Javier Subirats'ın başlıca hedef olarak Villa Real Zaragoza ve Nihat'ı gösterdiği belirtiliyor. 
     Gazeteye göre, Valencia'nın attığı yeni adımın Nihat'ın geleceğini değiştirebileceği savunuluyor. 
     Öte yandan Bask bölgesinin gazetelerinden Diariovasco ise, ''Nihat'ın bir ayağı CSKA Moskova'da'' başlığı altında verdiği haberde, Türk futbolcunun bugün Londra'da yeni bir sağlık kontrolünden daha geçtiğini ve anlaşma sağlamaya yakın olduğunu yazdı. Gazete, CSKA Moskova'nın bonservis bedeli olarak Real Sociedad'a 10 milyon Avro, 4 yıllık sözleşme bedeli olarak Nihat'a da 9.7 milyon Avro ödeyeceğini ileri sürdü. 
     
</TEXT>
</DOC>
