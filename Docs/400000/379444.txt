<DOC>
<DOCNO> 379444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo05.html </URL>
<DATE> 2005/09/18/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
İnönü'de son gülen Fenerbahçe 1-2 
</HEADLINE>
<TEXT>

     Turkcell Süper Ligi’nde yapılan derbi maçta Fenerbahçe, BJK İnönü Stadı’nda Beşiktaş’ı 2-1 yendi. 
     Karşılaşmanın ikinci yarısına beraberlik golünü bulmak için daha baskılı başlayan Beşiktaş, rakip kalede tehlikeli ataklar üretmeye başladı. Ailton ve Kleberson ile önemli gol pozisyonlarına giren Beşiktaş, bu pozisyonlarda kalesinde mükemmel oynayan Volkan’ı geçemedi. Teknik direktör Rıza Çalımbay, 77. dakikada Ali Güneş’in yerine Ahmet Dursun’a alarak forveti üçledi. 90. dakikada Kleberson ile beraberliği yakalayan Beşiktaş, golden sonra Tuncay’ın golüne engel olamayınca, karşılaşmadan 2-1 yenik ayrıldı. 
     UEFA Kupası’nda Malmö FF karşısında sahasında aldığı yenilginin ardından Fenerbahçe derbisine mutlak kazanmak amacıyla sahaya çıkan Beşiktaş, rakip kaleye ilk dakikalarda etkili ataklar yapamadı. 
     Fenerbahçe kalesinde gol ararken 18. dakikada Anelka’nın çaprazdan attığı gole engel olamayan Beşiktaş, şok yaşadı. Golden sonra beraberlik için rakip kalede gol pozisyonu arayan siyah-beyazlılar, ceza alanı içinde önemli bir pozisyon üretemedi. Beşiktaş, zaman zaman Fenerbahçe atakları karşısında da Anelka’yı durdurmakta güçlük çekti. 
     Teknik direktör Rıza Çalımbay, forvette etkili olamayan ve burnuna darbe alan Youla’nın yerine 36. dakikada oyuna İbrahim Akın’ı aldı. 
     39. dakikada Ailton ile maçın başından beri en önemli gol pozisyonuna 
     giren siyah-beyazlılar, bunu değerlendiremeyince ilk yarıyı 1-0 yenik kapadı. 
     Beşiktaş’a karşı Avrupa Şampiyonlar Ligi’nde AC Milan ile deplasmanda yaptığı karşılaşmanın ilk 11’iyle çıkan Fenerbahçe ise ilk dakikalarda temkinli bir futbol ortaya koydu. İlerde Beşiktaş savunması arasında pozisyon arayan Anelka, 18. dakikada güzel bir golle takımını 1-0 öne geçirdi. Kontrollü oyununu sürdüren sarı-lacivertliler, Beşiktaş atakları karşısında savunmasında önemli bir pozisyon vermezken, zaman zaman rakip kalede Anelka ile tehlikeler yarattı. 
     39. dakikada kaleci Volkan, rakibin yakaladığı en önemli gol pozisyonunda Ailton’a gol izni vermedi ve Fenerbahçe deplasmanda ilk yarıyı 1-0 önde kapadı. 
     

     
</TEXT>
</DOC>
