<DOC>
<DOCNO> 392312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/spo01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BASKIN 
</HEADLINE>
<TEXT>


İspanyol hocanın menajerleri, Başkan Demirören'in kaldığı otele çıkarma yaptı. Demirören görüşmeyi reddetti. Ancak ısrar üzerine iki yönetici ile konuşan menajerler "Paramız yok diyorsunuz. Ama Tigana'ya para buluyorsunuz" dediler 


Beşiktaş'ın, Sevilla'ya 3-0 yenildiği maçtan bir gün önce, kulüpten 1 milyon dolar alacağı olan Del Bosque'nin menajerleri Pedro ve Jorge de Felipe'nin, Başkan Yıldırım Demirören'in kaldığı otele haber vermeden çıkarma yaptıkları ortaya çıktı. 
Başkan Demirören'in, İspanyol menajerlerin randevu almadan yüz yüze görüşme isteklerini geri çevirdiği, bu yüzden gerginlik yaşandığı bildirildi. Pedro ve Jorge'nin otel lobisinde ısrarla beklemeleri üzerine, Yıldırım Demirören'in iki yöneticisini görüşmeye yollamak zorunda kaldığı ifade edildi. İki menajerin, sert tartışmaların yaşandığı toplantıda yöneticilerden, Başkan Yıldırım Demirören'in alacağıyla ilgili olarak Del Bosque'ye verdiği sözü tutmasını istedikleri vurgulandı. İspanyollar'ın "Beşiktaş'ı, FIFA nezdinde küçük duruma düşürüyorsunuz. Bu parayı eninde sonunda alacağız. Ayrıca Del Bosque için paramız yok diyorsunuz. Nasıl oluyor da Tigana'ya para buluyorsunuz. FIFA'nın bu sorunu bir an önce çözmesi için tüm yasal yollara başvuracağız" dedikleri belirtildi. 
Bu arada oteldeki tartışmalardan dakika dakika haberdar olan Del Bosque'nin, anlaşma sağlanamaması üzerine İspanya Profesyonel Futbolcular ve Antrenörler Derneği Başkanı Gerardo Gonzales Movilla'yi arayarak, Beşiktaş aleyhine lobi yapılmasını istediği de bildirildi. 

Uçaktan idmana 

CENGİZ MALGIR 

UEFA Kupası'nda Sevilla'ya ikinci yarıda 3-0 ile teslim olan Beşiktaş'ta gözler lige çevrildi. Özel uçakla Sevilla'dan İstanbul'a gelen siyah - beyazlı ekip, vakit geçirmeden işbaşı yaptı. Kartal, Teknik Direktör Tigana'nın isteği doğrultusunda, ayağının tozuyla Ümraniye'de Malatyaspor maçı için antrenmana çıktı. Yaklaşık iki saat süren çalışmada doksan dakika oynayanlar yenilenme idmanına katıldı. 
Bu arada siyah - beyazlı ekip, bu sabah Ümraniye'de son çalışmasını yapacak, öğleden sonra da yine özel uçakla Malatya'ya gidecek. Öte yandan Sevilla maçının ikinci yarısında sol dizine darbe gelen ve saha içinde tedavisi yapılan Cordoba'da ciddi bir bulguya rastlanmadı. 

Bayramlaşma bugün 
Öte yandan Beşiktaş'taki Ramazan Bayramı kutlaması bugün Akaretler'de Divan Kurulu'nun yer aldığı binada gerçekleşecek. Bayramlaşmaya, yönetim kurulu üyelerinin yanısıra Divan Kurulu Başkanı Şeref Nasır ile üyelerin katılacağı bildirildi. 

Beşiktaş'a yeni model 

Siyah - beyazlı yönetim, basınla ilişkiler konusunda Fenerbahçe'yi örnek aldı. Herkesin mikrofon karşısına çıkmasının doğru olmadığını düşünen Beşiktaşlılar, bundan böyle belirlenen isimlerin açıklama yapmasına karar verdi. Bunun dışındaki görüşler de Beşiktaş TV aracılığıyla iletilecek. 

'Yönetim istifa' 

Beşiktaş taraftarı, yönetime tepkisini internet ortamına taşıdı. "www.bjk-yonetim-istifa.com" adlı bir site oluşturan siyah - beyazlılar, Başkan Demirören ve ekibine bırakma çağrısı yaptı. Taraftarlar, Süleyman Seba'nın, "Beşiktaş için bir şeyler yapmak istiyorsanız, kimsenin adamı olmayın" sözünü ilk sıraya koydu. 

Oktay umut aşıladı 

Beşiktaş'ın Sevilla'ya farklı yenilerek gruptan çıkma şansını zora sokması, yönetim kanadında üzüntü yaratırken, umutları da bitirmedi. Futbol Komitesi Başkanı Kıvanç Oktay, Sevilla karşısında ilk yarıda mükemmel bir futbol ortaya koyduklarını hatırlatarak, "İyi futbolumuzu skora yansıtamadık. Ancak her şey bitmiş değil. Zenit'i sahamızda yenersek ki, yenmek zorundayız, gruptan çıkarız" diye konuştu. 

Tigana'ya jet yanıt 

BİLAL MEŞE 

Jean Tigana'nın Sevilla maçından sonra takımın fizik - kondisyonundan yakınmasına, Rıza Çalımbay'dan tepki geldi Siyah - beyazlı ekibin kondisyon yönünden Türkiye'nin en iyi takımı olduğunu ileri süren Çalımbay, "Malmö gibi güçlü bir ekibi fizik - kondisyonumuzla eze eze yendik. Bu eleştirilere katılmam söz konusu olamaz" dedi. 
Bugüne kadar çalıştırdığı tüm takımların kondisyon açısından süper olduğuna da dikkat çeken Çalımbay, "Sezon başı çalışmalarımız mükemmeldi. Beşiktaş'ı teslim alırken tabloyu hatırlayın. Her şeyden kopmuş, mentalite ve fizik olarak bitmişti. Bizler bu ekibi ayağa kaldırdık, 17 maçta sadece bir mağlubiyetle sezon noktaladık, UEFA Kupası'na kaldık. Hiç kimse bizi başarısız göstermeye kalkmasın. Sürekli sakatlıklardan söz ediliyor. Takımda adale sakatlığı yok. Sadece Ailton, Rize maçında adele sakatlığı geçirdi, o da iyi ısınmadan oyuna girdiği için oldu. Gökhan Zan, Okan Milli Takım'dan sakat geldi. Youla ve Gökhan Zan'ın burnu kırıldı. Sergen Samsunspor maçında darbe aldı" diye konuştu. 

İSPANYOL BASINI 

Ayağı yere bastı 
El Pais Beşiktaş teknik olarak Sevilla'dan üstündü, ancak mücadeleci değildi. Türkler bir gol yiyince savaşma gücünü kaybetti. 

Çimlere gömdü 
Comerci Olağanüstü bir Sevilla, olağanüstü bir ikinci yarı ile Beşiktaş'ı çimlere gömdü. 

Saviola farkı 
Diario As Saviola'nın golü, hem galibiyeti, hem de farkı getirdi. Beşiktaş, beklenenden daha mücadeleci bir oyun sergiledi. Ailton, Beşiktaş'ın en büyük tehlikesi olarak sunulsa da, Javi Navarro'ya karşı hiçbir şey yapamadı. 

Yeni transferler 
Cadena Ser Sevilla, Saviola ve Kanoute ile farka gitti. İki futbolcu da bu sezonun yeni transferleriydi. İki oyuncu da, Sevilla'nın Real Madrid'e kaptırdığı iki yıldız Baptista ve Ramos'un yerini doldurdu. 

İlk adım 
Marca Altın adam Saviola. Sevilla, Beşiktaş galibiyeti ile gruptan çıkmayı garantileyecek ilk büyük adımı attı. Bu mağlubiyet, Beşiktaş'ı UEFA Kupası'na veda ettirebilir. 

Soğuk duş 
Al Correro de Andulicia Türkler'e Sevilla banyosu. Fransız Tigana'ya, İspanya'da soğuk duş. Malili Kanoute, ligde golü olmamasına rağmen UEFA Kupası'nda gol sayısını 4'e çıkardı. Avrupalı golcü. 


</TEXT>
</DOC>
