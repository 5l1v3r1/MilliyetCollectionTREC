<DOC>
<DOCNO> 354220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun03.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt aydınlardan imza desteği 
</HEADLINE>
<TEXT>


PKK'nın silahlı eylemlere önkoşulsuz son vermesi ve hükümetin de barışı sağlaması için başlatılan imza kampanyasına 200'ü aşkın Kürt aydın da imzalarıyla destek verdi. Kürt aydınlar bir de metin hazırladı 

BELMA AKÇURA İstanbul 

Aydınların, PKK'nın silahlı eylemlere önkoşulsuz son vermesi ve hükümetin de kalıcı barışı sağlaması istemiyle başlattığı imza kampanyasına Kürt aydınlardan da destek geldi. 
200'ü aşkın imzayla destek veren Kürt aydınlarının hazırladığı metinde nelerin yer aldığı, farklı görüş ve seslerin olup olmadığı ise netlik kazanmadı. 
Osman Kavala, Adalet Ağaoğlu, Gencay Gürsoy, Ercan Karakaş, İbrahim Kaboğlu, Müjde Ar, Orhan Pamuk, Pınar Kür, Fikri Sağlar, Oya Baydar'ın da aralarında bulunduğu 150 aydın, geçen hafta "önkoşulsuz silahlı eylemlere son verilmesini istedi. Yapılan çağrıya 200'ü aşkın Kürt aydını da bugün düzenleyecekleri toplantıyla destek vereceklerini açıkladı. DEHAP Genel Başkan Yardımcısı Orhan Miroğlu, 150 aydının ortaya koyduğu metnin dışında başka bir amaç taşımadıklarını ifade ederek şöyle konuştu 

'Farklı bir talep yok' 
"Şartsız, koşulsuz silahların bırakılması fikrine katılıyoruz. Farklı bir talep olmayacak. Bunu sadece destekliyoruz. Bildiri, çok yoğun çatışmaların durmasına yönelik PKK'ya yapılan bir çağrıydı. Bu çağrıya destek verdiğimizi yarın bugün Taksim Hill Otel'de düzenleyeceğimiz toplantıyla açıklayacağız." 
Kürt aydınlarının dilekçesiyle ilgili açıklamayı eski TİP Milletvekili Tarık Ziya Ekinci'nin yapacağı ve eski Kürt kökenli bakanlarla milletvekillerinin altına imza attığı öğrenildi. 


</TEXT>
</DOC>
