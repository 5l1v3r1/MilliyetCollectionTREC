<DOC>
<DOCNO> 392970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/yguven.html </URL>
<DATE> 2005/11/08/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tuncay'ı kaybederken .. 
</HEADLINE>
<TEXT>


Maçları kalabalıkta seyretmeyi seviyorum ben... Her kafadan bir ses çıkan ve bu seslerin uğultuya dönüşmeden duyulduğu bir ortamda. Her sınıftan, her sinirden insanlarla... 
Bu yüzden, görevli olmadığım maçları Moda'daki Futbolig'de izliyorum. 
Laf aramızda yazdıkça meşhur oluyor galiba bizim Fenerbahçeli Mahmut'un kurup "Muş senatörü" lakaplı Hüsnü'nün işlettiği mekan... Fenerbahçe maçına Hürriyet Gazetesi muhabir yollamıştı bu hafta. 
Neyse, yaklaşık yüz- yüz elli kişilik tribünümde Sivasspor-Fenerbahçe maçını izledim Pazar öğleyin... İlk dikkatimi çeken olayı söyleyeyim 
Ortak düşman Lorant falan değil, Tuncay'dı 

Sallamalar daha beşinci dakikada başladı. Tuncay'ın ayağına her top değdiğinde, pas yerine gitse de bir homurtu duyuluyordu. Kaybettiği, ezdiği toplarda ise isyan doruktaydı. Neyse ki, salonda hanımefendiler de vardı. Ayrıca Fenerbahçe seyircisinin küfür konusundaki hassasiyetleri malumdu. 
Daha ilk yarı bitmeden arkalardan biri "Yahu alın şu adamı on kişi oynasın Fenerbahçe" diyordu. Gol attığında bile barışamadılar Tuncay'la. 
Bir teknik direktör dehası sonucu 85'de çıkarken "ağlanacak haline gülüyor" şeklinde bir iki laf bile gönderdiler. 
Peki neden .. 
Ne oldu da Tuncay gibi yetenekli bir futbolcu, seyirci ile dargındı 
Schalke maçında "kolye taşımaktan" suçüstü olduğu için değil elbet. Ama bu kolye hadisesi bardağı taşıran son damlaydı. Uzun zamandır Tuncay ile seyirci "şekerrenkti" zaten. Koptu kopacaktı bağları. İşte tam da bu sırada Tuncay bir mesaj attı ortaya 
"Benim kolyeme feda olsun Fenerbahçe" .. 
Aslında böyle demek istemedi ama çoğunluk böyle anladı. Tamamen Fenerbahçe seyircisinin algılamasına kurbandı Tuncay. Ortada bir gerilim varsa "taktığın" adamın "selamı" bile batardı. Zaten, işleyen bir yabancı kurgusu yüzünden Tuncay'a pek gerek kalmamıştı takımda. Tam dargınlık zamanıydı. 

Sonuca gelelim... Artık teknik kadro mu olur, yöneticiler mi, bir aile büyüğü mü bilemem ama acilen Tuncay'ı uyarmalıdır birisi... Uyarmalıdır ve şöyle taraftarın yüreğine seslenecek bir cümle kurdurmalıdır. Olmadı bir jest, daha olmadı bir mimik... Ama mutlaka minik bir adım. 
Yoksa, üst sınıf futbolcular kulübünün kapısından dönüp kayıplara karışma ihtimali vardır Tuncay'ın. Hele "sınır ötesi" başarı için takımın tamamını yabancı futbolculardan kurmaya niyetli bir ortamda. 
Yabancılara eyvallah, ama Türklerin kaprisine katlanamayacak kadar Avrupalı olacak bu takım 
Ve yazık olacak Tuncaylar'a... 

Bugün Beşiktaş'a, yarın size 

Beşiktaş'ta durum vahim .. 
Benim bu tespitim, ne Sevilla yorgunu takımın Malatya'da puan bırakmasındandır. Ne Ailton gibi uluslararası bir golcünün sahada adam ezecek laubaliliğe terfi etmesindendir. Ne de eski postacı Tigana'nın, kapıyı ikinci defa çalacağı tarihin çok uzak olmasındandır. 
Ben yorumcusuna bakar anlarım takımı... 
Yorumcu dediysem Hıncal Uluç ustanın bize öğrettiği ve söylediği gibi... O takımın kimliği ile dolaşan, kulüple organik bağları olan bir tür militan. 
İşte o tür yorumcular tuttukları takımın dibini oymaya başlayınca bitmiştir iş. 
Beşiktaş, şimdi bu süreçtedir. 
Bir zamanlar kulübün maaşlı elemanı olan "prefabrik yıldız" yorumcular bile "Keşke yenilseydi Malatya'da" diyebilmektedir. 
Bir başkası tanımadığı hocaya "korkak" damgası vurmakta sakınca görmemektedir. 
Beşiktaş tepetaklak giderken bu yorumcular o kadar popülerdir ki, bazıları iki farklı gurubun iki ayrı ayrı gazetesinde birden yorum yapabilmekte, gece de bambaşka grubun TV'sinde ahkam kesmektedir. Kapış kapış gitmektedir "yüksek egolu" Beşiktaş cellatları. 
Beşiktaş'tan önce, yorumcularının kaderi meşgul etmektedir hepimizi. 
Neden .. 
Çünkü ümidi kesmişlerdir yönetimden. Kendi takımlarının düşen reytingi ile aynı kaderi paylaşmamak için, onun üstüne basarak çıtayı aynı yerde tutmaya çalışmaktadırlar. 
Peki nereye kadar 
Onu bilemem. 
Lakin piyasa berbattır. Milliyet gibi "son kale"ye bile "taraflı yorumcu istihdam edin" baskıları denenmektedir. 
Bu ülkede futbol yorumu yerine, futbol yorumcularının hezeyanlarını, kişisel problemlerini, tartışmalarını ve reyting mücadelelerini seyretmekten zevk alanlar oldukça ve okuduğunu anlayanlar "azınlıkta" kaldıkça, sürecektir bu halka açık katliam. 
Bugün Beşiktaş'a... Yarın başkasına. 

Kime inanırsınız 

Muhabirler Galatasaray'da "Para kavgası var" diyor, futbolcular reddediyor. 
Siz olsanız kime inanırsınız .. 
Koşullara göre muhabirlere değil mi 
Zaten emin olun, bugüne kadar kulüp muhabirlerinin yazdığı bu tip haberlerin hiçbiri yanlış çıkmadı. Sadece rötarlı... Üç beş yıl sonra onaylandı, o kadar. 
Yabancı futbolcular paralarını istemek için Hakan Şükür'ü görevlendiriyormuş. O da yönetimle arası bozulmasın diye tavsatıyormuş. Bu yüzden basına kapalı antrenmanda Song-Şükür kavgası olmuş. 
Şimdilik dedikodu. Çünkü olayın tarafları reddediyorlar. 
Lakin nereye kadar 
Gerets ile kan uyuşmazlığı olan Song, eninde sonunda toparlanıp gidecek Galatasaray'dan. İşte o zaman gerçekleri öğrenmek için bir fırsat yakalayacağız. 
Kavga var mı yok mu 
Acaba FIFA Başkanı Joseph Blatter'in söyledikleri doğru mu .. Futbolun yeni yıldızları aç gözlü mü .. Bu aç gözlüler Galatasaray'da mı kümelendiler Yoksa Galatasaray "işletme sermayesi olmayan" bir küçük işletmeye mi döndü de iflas ettiğinin farkında olmadan "gittiği yere kadar" kaderciliğine büründü 
Öyle olsa ne yazar, olmasa ne yazar demeyin. Gerçek neyse bilelim. Boşuna uğraşmayalım, "Volkan neden futboldan koptu ", "Hasan Şaş çalım alışkanlığından kurtulamadı", "Saidou'suz orta saha sırıttı" hikayeleriyle. 
Song gider, Tomas gider, Gerets gider, ama biz Hakan Şükür ile yaşamaya devam edeceğiz. En azından onu yakından tanımamızda fayda var değil mi 


</TEXT>
</DOC>
