<DOC>
<DOCNO> 397505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/magazin/amag.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baletin gözyaşları 
</HEADLINE>
<TEXT>


Kardeşi cinayet zanlısı olarak tutuklanan Tan Sağtürk, "En büyük acıyı hiç tanımadığım o insanın ölmüş olmasıyla yaşadım" dedi 

İlknur Gülmez 

Tan Sağtürk, kardeşi Han Taygun Sağtürk'ün cinayet zanlısı olarak tutuklanmasının ardından önceki gün Cevahir Alışveriş Merkezi'nde bir basın toplantısı düzenledi. Oldukça bitkin görünen Sağtürk, gözyaşlarına h kim olamadı. 
Konuşmakta güçlük çeken ve elleri titreyen Sağtürk, olay her aklına geldikçe kendini tutamayıp ağladığını söyledi. Kardeşiyle 1 yıldır görüşmediğini ve tüm bağlarını kopardığını belirten Sağtürk, olayla ilgili olarak şunları söyledi 

'Büyük şok yaşadık' 
"Olayı duyunca ailemle beraber çok büyük şok yaşadık. Konuşmak istemiyordum ancak dün olay meydana geldikten sonra gazeteci arkadaşlar ısrarla arayınca konuşmam gerektiğini düşündüm. Bir cinayet söz konusu ve bunu ben de gazetecilerden öğrendim. Uzun zamandır görüşmediğim bir kardeşim vardı. Duyduklarımıza inanamadık, bağlantıya geçmeye çalıştım ama çok özel bir konu olduğu için ne yapacağımı bilemedim. Bir yıl önce tüm ilişkimizi kopardık. Kardeşimle görüşmeyi kesmeden önce aynı şehirde yaşamadığımız için zaman zaman bir araya geliyorduk. Ailemle aynı evde oturmuyordu ama ben İzmir'e gittiğim zaman görüşüyorduk. Saklayacağım bir şey yok ama bunları konuşurken bile tedirgin oluyorum. Kendisiyle konuşmak için bir çaba hissetmiyorum. Böyle ciddi bir şey varsa kardeşim bile olsa ben onunla görüşmeyeceğim. En büyük acıyı olayı duyduğumda hiç tanımadığım o insanın ölmüş olmasıyla yaşadım. Çocukları olan bir insan ve çok üzücü bir olay." 

Zanlı Taygun Sağtürk 'Beton harcını ben yaptım' 

DHA 
Antalya'da kaybolduktan 5 gün sonra turizm rehberi Kevser Çiftçi'ye kiraladığı villanın bahçesine gömülen cesedi bulunan işadamı Fikri Şirin'in katil zanlısı olarak tutuklanan Han Taygun Sağtürk, ifadesinde, talimatları Kevser Çiftçi'nin verdiğini söyledi. Sağtürk, "İşadamı benim kemerimle boğuldu. Kum ve çimentoyu karıştırarak harç yaptım" dedi. Polis cinayetin kilit ismi Kevser Çiftçi ve 2 erkeği arıyor. 


</TEXT>
</DOC>
