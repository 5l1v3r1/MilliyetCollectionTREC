<DOC>
<DOCNO> 384296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur21.html </URL>
<DATE> 2005/10/05/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Zümrüt Apartmanı davasında 3 sanığa 11 yıl hapis cezası verildi 
</HEADLINE>
<TEXT>

     Konya’da, çöken Zümrüt Apartmanı’nın Fenni Mesulü Ali Vedat Kaya, tutuklu yargılandığı davada 5 yıl hapis cezasına çarptırıldı. Kaya, cezasında yapılan indirimle tahliye oldu. 
     Konya 3. Ağır Ceza Mahkemesi’ndeki davanın karar duruşmasına, tutuklu sanık, Sermet Yapı Kooperatifi’nin Fenni Mesulü Ali Vedat Kaya, tutuksuz sanıklar kooperatif muhasip üyesi İsmail Hakkı Canlıer, Zümrüt Apartmanı’nın proje sorumlusu Halil İbrahim Elliiki ile çöken binada yakınlarını kaybeden müdahiller ve tarafların avukatları katıldı. 
     Davada Ali Vedat Kaya, TCK’nın 383. maddesi gereğince "dikkatsizlik ve tedbirsizlik nedeniyle ölüme sebebiyet vermek" suçundan 5 yıl hapis, 440 YTL para cezasına çarptırılırken, tutuklu kaldığı süre göz önünde bulundurulması ve cezada indirime gidilmesi sonucu tahliye edildi. 
     Mahkeme, tutuksuz yargılanan sanıklardan kooperatif muhasip üyesi İsmail Hakkı Canlıer’in 4 yıl hapis ve 440 YTL, proje sorumlusu Halil İbrahim Elliiki’nin ise 2 yıl hapis ve 440 YTL para cezasına çarptırılmasına karar verdi. 
     Selçuklu Belediyesi’nde görevli inşaat teknikeri Zeynel Ünal, imar müdürü Hüseyin Çopur ve mimar Maide Dönmez birer yıl hapis, 440 YTL para cezasına çarptırıldı. Belediye görevlilerinin cezası da ertelendi. 
     
</TEXT>
</DOC>
