<DOC>
<DOCNO> 376280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/spo01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki yabancılar 
</HEADLINE>
<TEXT>


Beşiktaş'ta hiçbir kulüple anlaşamayan Emre Aşık ve Tayfun Korkut'a Ümraniye Tesisleri'nde bir dizi yasak geldi. İki oyuncunun takım arkadaşlarıyla görüşmemesi için teknik heyet özen gösteriyor 

ORHAN YILDIRIM 


Sezon başında Teknik Direktör Rıza Çalımbay'ın kadroda istemediği ancak Beşiktaş Yönetimi'nin bir türlü elden çıkaramadığı Emre Aşık ile Tayfun Korkut'a, Ümraniye Nevzat Demir Tesisleri'nde ilginç bir ceza listesi hazırlandı. 
Fulya tesislerinin yıkılması sonrası mecburen Ümraniye'deki alt yapı binasına taşınan iki futbolcudan diğer takım arkadaşlarından uzak durması ve kendilerine kesinlikle yakınlaşmaması istendi. Teknik Direktör Rıza Çalımbay'ın da Emre ile Tayfun'un idman saatleri ile takımın çalışma programının çakışmaması için büyük uğraş verdiği belirtildi. 
İşte Emre Aşık ve Tayfun Korkut'un uyması gereken kurallar 
1- A takım binasına girmek kesinlikle yasak, 
2- A takım oyuncuları, malzemecileri ve masörleriyle tesis içinde konuşmak yasak, 
3- İdman bittikten sonra kesinlikle tesis içinde gezilmeyecek, 
4- İdman programların dışına çıkıldığı zaman ceza alınacak. 

Ali Güneş - Çağdaş'a fırça 

Beşiktaş, Rizespor maçı hazırlıklarına dün akşam yaptığı idmanla devam etti. Çift kale maç sırasında oyunu durdurarak futbolcularına yapmaları gerekenleri anlatan Rıza Çalımbay ikili pozisyonlarda pas vermeyen Ali Güneş ile savunmada kademesini kaybeden Çağdaş'ı azarladı. Sakatlıkları geçen Sergen, Ramazan, Gökhan Zan ve ülkesinden dönen Kleberson düz koşulara başladı. Güngören maçında sakatlanan Pancu da takımla birlikte idmana çıktı. Siyah-Beyazlılar dün TÜYAP Bilişim Fuarı'nı da ziyaret ettiler. 

Oktay'ın öfkesi 

Beşiktaş'ın yıldız golcüsü Ahmet Dursun'un aylık aldığı 13 milyarlık maç başı ücretinin Teknik Direktör Rıza Çalımbay'ın isteğiyle 25 milyara çıkarılması Futbol Şube Sorumlusu Kıvanç Oktay'a takıldı. Çalımbay'ın, "Performansı çok iyi. Zam yapalım" önerisinden üç saat sonra haberin basına sızmasına sinirlenen Oktay'ın zammı iptal ettiği öğrenildi. 

Kartal çok rahat 

Diyarbakırspor maçında yaşanan olaylar nedeniyle Disiplin Kurulu'na giden ve ceza alması gündeme gelen Beşiktaş, buna rağmen Fenerbahçe derbisinin bilet fiyatlarını belirledi. İnönü Stadı'nın kapanmasını zayıf bir olasılık olarak gören yönetim, biletleri 16 Eylül Cuma günü satışa çıkaracağını açıklayarak, aksi bir gelişme için de önlemini almış oldu. 


</TEXT>
</DOC>
