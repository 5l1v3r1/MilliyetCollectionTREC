<DOC>
<DOCNO> 384528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy17.html </URL>
<DATE> 2005/10/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çelik Laikliğe sahip çıkmak sadece üniversitelerin tekelinde değil 
</HEADLINE>
<TEXT>

     Milli Eğitim Bakanı Hüseyin Çelik, Türkiye’nin hiçbir kurumu ile kavgalı olmadıklarını ifade ederek, "Ancak onların yaptıklarındaki yanlışlıkları söylemek de hepimizin hakkıdır" dedi. 
     Başkanvekili Sadık Yakut başkanlığında toplanan TBMM Genel Kurulu’nda, gündemdışı söz alan CHP Konya Milletvekili Nezir Büyükcengiz, son günlerde futbol maçlarında meydana gelen hakem hataları ile ilgili görüşlerini dile getirdi. 
     Geçen cumartesi günü oynanan Konya-Fenerbahçe maçındaki "haksızlık ve insafsızlık" nedeniyle bu konuşmayı yaptığını söyleyen Büyükcengiz, "Bu maçta, Fenerbahçe’li bir futbolcu eli ile gol atıyor. Herkes bu yanlışlığı görüyor, ancak maçtaki 4 hakemin gözlerinin önüne perde iniyor ve bu yanlışlığı görmüyorlar" dedi. 
     Bu tür hakem hatalarının, Türkiye’nin neresinde olursa olsun çok büyük olaylara neden olabileceğini öne süren Büyükcengiz, ancak Konya halkının hoşgörülü davrandığını ve konuklarını incitmediğini söyledi. 
     Büyükcengiz, bu maçın iptalini de istedi. 
     
     -GAZETE KUPÜRÜNÜ DAĞITTIRDI 
     CHP’li Büyükcengiz, kürsüde de gösterdiği, "golün elle atıldığına ilişkin bir fotoğrafın yer aldığı gazete kupürünü" milletvekillerine dağıttırdı. 
     ANAVATAN Erzurum Milletvekili İbrahim Özdoğan, gündemdışı söz alarak, ilaç ve eczacılık mesleği ile sorunlar ve çözüm yolları konusunda konuştu. 
     Eczacılık ile ilgili 19 yılında çıkarılan yasanın 21. yüzyıl şartlarında güncellenmesi gerektiğine işaret eden Özdoğan, eczanelerin bulundukları yerin nüfus oranlarına göre açılması gerektiğini söyledi. 
     Özdoğan, eczanelerin kar oranlarının yeniden gözden geçirilmesi, eczanelerde yardımcı personele yer verilmesi ve ilaçtaki yüzde 8 KDV’nin yüzde 1’e indirilmesini gerektiğini de kaydetti. 
     Üniversitelerin sorunlarına ilişkin gündemdışı söz alan CHP Ankara Milletvekili Yakup Kepenek ise 3 yıldır iktidarda olan hükümetin, üniversiteler ve yüksek öğretim kurumları ile kavgalı bir politika izlediğini öne sürdü. 
     Hükümetin, üniversiteler hakkında haksız yere soruşturmalar açtığını iddia eden Kepenek, kurumların etkili ve verimli çalışmasını etkileyebilecek bu tür olayları kabul edemeyeceklerini söyledi. 
     CHP’li Kepenek, "üniversitelere diğer kuruluşlardan daha az kadro verildiğini, profesör ve doçent dışındaki kadrolara yapılacak atamaların Başbakanlık onayına tabi tutulmasını öngören genelgenin, Danıştay’ca 3 kez iptal edilmesine rağmen, hükümetin bu konuda ısrarcı olduğunu" ifade etti. 
     Laikliğin AB’de, bilimsel araştırma yapabilmenin ön koşulu olduğunu dile getiren Kepenek, "YÖK’ü, eğer yanlışlık varsa düzeltelim, ama bunu AB istiyor diye değil, biz istediğimiz için yapalım" diye konuştu. 
     
     BAKAN ÇELİK YANIT VERDİ 
     CHP’li Kepenek’e, hükümet adına Milli Eğitim Bakanı Hüseyin Çelik yanıt verdi. 
     Çelik, Yakup Kepenek’in, "hükümetin, üniversiteler ve yüksek öğretim kurumları ile kavgalı olduğu" yönündeki iddiasını kabul edemeyeceklerini ifade ederek, "Biz, bu ülkenin hiçbir kurumu ile kavgalı değiliz, olmamız da mümkün değildir. Ancak onların yanlışlıklarındaki haksızlıkları söylemek de hepimizin hakkıdır. 
     Kurumlar bakidir, ancak oradaki şahıslar geçicidir" dedi. 
     Ülkedeki üniversitelerin hepsinin iktidarı olduklarını ve hepsine aynı gözle baktıklarını dile getiren Bakan Çelik, bu yüzden o kurumlarla kavga etmelerinin mümkün olmadığını vurguladı. 
     Türkiye’de sıkı bir ekonomi politikası uygulandığını, bu politikanın personel sayısında da kendini gösterdiğini belirten Çelik, 2005 yılındaki toplam 48 bin kadronun 25 bininin eğitime ayrıldığını 
     söyledi. Bakan Çelik, bu kadronun çoğunun da üniversitelere ayrıldığını ifade etti. 
</TEXT>
</DOC>
