<DOC>
<DOCNO> 383376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo30.html </URL>
<DATE> 2005/10/02/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Turkcell Süper Ligi'nde genel görünüm 
</HEADLINE>
<TEXT>

     Turkcell Süper Ligi'nde 8. hafta maçlarının ardından Galatasaray, yenilgisiz liderliğini sürdürdü. 
     28 gol atılan ligin bu haftasında lider Galatasaray, sahasında güçlü rakibi Trabzonspor'u ağırladı ve rakibini 4-1'lik yenilgiye uğratarak puanını 22'ye çıkarırken, zirvedeki yerini de korudu. 
     Liderin en yakın takipçisi olan Fenerbahçe, deplasmanda hakem kararlarının tartışmalar yarattığı mücadelede Konyaspor'a 4-2'lik üstünlük sağlayarak 20 puanla sarı-kırmızılıları izledi. 
     Lige bu sezon yükselen Kayseri Erciyesspor ve Sivasspor'un yanı sıra Kayserispor da bu haftaki maçlarını kazanarak zirve yarışını sürdürdüler. 
     5 maçı evsahibi, 2 maçı da deplasman takımlarının kazandığı 8. haftada 1 maç berabere bitti. 
     Gol krallığı yarışmasında, Galatasaraylı Ümit Karan, 10 golle ilk sıradaki yerini korurken, bu futbolcuyu 7 golle Kayserisporlu Gökhan izliyor. 
     
</TEXT>
</DOC>
