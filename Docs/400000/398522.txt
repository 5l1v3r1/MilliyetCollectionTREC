<DOC>
<DOCNO> 398522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/siyaset/siy04.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ile CHP'nin sitelerini karıştırdı 
</HEADLINE>
<TEXT>


'CHP'nin sitesinde Türk milleti ifadesi yok' diyen Erdoğan'a yanıt Baykal bu sözü söyledi ve sitede var 

ANKARA Milliyet 


CHP lideri Deniz Baykal, Başbakan Erdoğan'ın, CHP'nin sitesinde "Türk milleti" ifadesinin bulunmadığı şeklindeki sözlerine, iletişim koordinatörü Baki Özilhan aracılığıyla yanıt verdi. Özilhan, "Ne yazık ki Erdoğan doğruyu söylememektedir. Erdoğan'ın iddiası tamamen gerçek dışıdır" dedi. 
Özilhan dünkü yazılı açıklamada, şunları kaydetti "Başbakan ya önüne konulan metinleri karıştırmış veya 'Çok iyi araştırmışlar' dediği arkadaşlarınca yanıltılmıştır. Öyle anlaşılıyor ki kendisine CHP yerine, AKP internet sitesi incelenerek bilgi verilmiş, Başbakan da siteleri karıştırmıştır. Çünkü, CHP sitesi başta Baykal olmak üzere, CHP yöneticilerinin açıklamalarını içermektedir. CHP'nin internet sitesinde yer alan bu açıklamalarda, demeçlerde, konuşmalarda bizzat Sayın Baykal'ın altını çize çize yinelediği Türk milleti sözü bir değil, onlarca kez yer almaktadır." 
Özilhan, "alt kimlik-üst kimlik" tartışmalarının da, Baykal'ın "üniter yapı ve Türk milleti söylemindeki ısrarı ve kararlılığından" kaynaklandığını dile getirdi. 


</TEXT>
</DOC>
