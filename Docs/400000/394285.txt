<DOC>
<DOCNO> 394285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/spo03.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a 2. Hırvat 
</HEADLINE>
<TEXT>


Galatasaray, Song'un devre arasında ayrılma ihtimaline karşı alternatif ismi belirledi. Sarı - kırmızılılar, Tomas'ın yakın arkadaşı olan vatandaşı Milan'lı Dario Simic'le el sıkıştı 


Cim Bom, maddi konularda problem yaşadığı için takımdan ayrılma planları yaptığı ileri sürülen Rigobert Song'un yerine Milan'lı Dario Simic'i renklerine bağlamayı düşünüyor. Sarı - kırmızılı yönetimin, Song'un devre arasında Galatasaray ile bağlarını koparma olasılığına karşı Hırvat Tomas'ın vatandaşı olan Simic'i yedekte tuttuğu öğrenildi. 
Song'un, Fransa'nın Marsilya Kulübü ile dirsek temasında olduğunu haber alan yönetimin, son 4 sezondur Milan forması giyen Simic'le prensip anlaşmasına vardığı vurgulandı. Ünlü İtalyan ekibinde yedek kalan 30 yaşındaki savunma oyuncusunun Cim Bom'a olumlu yanıt verdiği ifade edildi. Simic, Milan'dan önce 4 sezon da Inter'de görev yapmıştı. 

Alpay da listede 
Hırvatistan Milli Takımı'nda Simic'le birlikte oynayan Tomas'ın, yakın arkadaşı olan tecrübeli futbolcuyu Galatasaray'a gelmesi konusunda büyük ölçüde ikna ettiği belirtildi. Öte yandan sarı - kırmızılı yönetimin, Almanya'nın Köln Kulübü'nde oynayan milli defans oyuncusu Alpay Özalan'la da ciddi şekilde ilgilendiği ortaya çıktı. Cim Bom'un, Simic'in transferinde sorun çıkması halinde Alpay'a imza attırma planları yaptığı vurgulandı. Tarafların maddi konulardaki pazarlıklara devam ettiği kaydedildi. 

Simic kimdir 
Ülkesi Hırvatistan 
Doğum yeri Zagreb 
Kulübü Milan 
Pozisyon Defans 
Yaş 30 12.11.1975 
Boy 1.80 
Kilo 76 

Gerets rüzg rı 

Sarı - kırmızılı takım, gelecek hafta Çaykur Rizespor ile deplasmanda oynayacağı maçın hazırlıklarını tek antrenmanla sürdürdü. Futbolcular ısınma hareketlerinin ardından taktik ağırlıklı çift kale maç oynadı. Teknik Direktör Eric Gerets, çalışmayı sık sık durdurarak hata yapan oyuncularını sert bir dille uyardı. Soğuk algınlığı başlangıcı tespit edilen Hasan Kabze tedbir amaçlı olarak idmana çıkarılmazken, sakatlığı süren Sabri koşu yaptı. Antrenmanda ayağına iki kez darbe alan Ümit Karan tedavilerinin ardından çalışmaya devam etti. Gerets'in iki gün izin verdiği sarı - kırmızılı takım, Çaykur Rizespor karşılaşmasının mesaisine pazartesi günü devam edecek. 

Riva savunması 

Yönetici Refik Arkan, araziye konulan hacizler için bankalarla anlaşacaklarını ifade etti 

Galatasaray Yönetimi, Milliyet'in sürmanşetten verdiği, "Riva'da 40 trilyonluk haciz çıktı" haberiyle ilgili açıklama yaptı. Mali İşlerden Sorumlu Başkan Yardımcısı Refik Arkan, Beden Terbiyesi ve Vakıfbank'ın koydurduğu hacizler için ilgili kurumlarla anlaşacaklarını vurguladı. 
Arkan, "Haciz kararları geçmişten geliyor. Sanıyorum tedbir amaçlı yapmışlar. Ancak araziyi düşündüğümüz şekilde değerlendirdiğimiz zaman ipotek ve hacizler zaten kaldırılır. Gerekirse teminatı başka yere kaydırırız. Hacizlerin kaldırılmasıyla ilgili sorun yaşanmaz" dedi. 


</TEXT>
</DOC>
