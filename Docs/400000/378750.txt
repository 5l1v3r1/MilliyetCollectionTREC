<DOC>
<DOCNO> 378750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur28.html </URL>
<DATE> 2005/09/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tunceli'de alkollü polis memuru taksi sürücüsünü silahla öldürdü 
</HEADLINE>
<TEXT>

     Tunceli’de alkollü bir polis memuru, bindiği taksi sürücüsünü silahla öldürdü. Tunceli Valisi Mustafa Erkal, cinayet olayının siyasi bir yönünün bulunmadığını bildirdi. 
     Edinilen bilgiye göre, dün gece 23.30 sıralarında alkollü olduğu belirlenen polis memuru R.L., bindiği taksinin sürücü Hasan Akdağ’ı, Atatürk Mahallesi’nde ensesinden vurarak ağır yaraladı. 
     Helikopter ile Elazığ Araştırma Hastanesi’ne kaldırılan Akdağ, 20 yaşamını yitirdi. 
     Tunceli Valisi Mustafa Erkal, alkollü polis memurunun 2 kişiyle birlikte bindiği taksinin sürücüsünü öldürdüğünü belirterek, "Olayın siyasi bir yönü yok. Alkolün etkisiyle işlenmiş bir cinayet. Polis memuru ve taksiye beraber bindiği 2 kişi gözaltına alındı" diye konuştu. 
     Cumhuriyet Savcılığı’na sevk edilen R.L. ve 2 kişinin sorgularının sürdüğünü kaydeden Erkal, ayrıca, olayla ilgili olarak emniyeti doğru bilgilendirmediği gerekçesiyle bir polis memurunun da açığa alındığını kaydetti. 
     Vali Erkal, soruşturma için İçişleri Bakanlığı’ndan müfettiş talep ettiklerini sözlerine ekledi. 
     Taksi sürücü Akdağ’nın bağlı olduğu taksi durağını ziyaret eden Tunceli Emniyet Müdürü Osman Öztürk, başsağlığı dileğinde bulunarak, "Sivil veya polis fark etmez, kanunlar neyi gerektiriyorsa yapılacak" dedi. 
     
     POLİS ARAÇLARINI TAŞLADILAR 

     Vurularak öldürülen taksi şoförünün cenazesi, kente getirildi. Cenaze törenine katılmak üzere Mameki Köprüsü yakınında toplanan bir grup, polis araçları ve güvenlik kontrol kulübelerini taşlayarak tahrip etti. 
     Atatürk Mahallesi’nde, alkollü olduğu iddia edilen polis memuru R.L. tarafından dün silahla vurularak ağır yaralanan ve askeri helikopterle kaldırıldığı Elazığ Araştırma Hastanesi’nde ölen taksi şoförü Hasan Akdağ’ın cenazesi, Tunceli’ye getirildi. 
     Kent girişindeki Pertek yol ayrımında kalabalık bir grup tarafından alınan cenaze, Hacı Bektaş Veli Cemevi morguna konuldu. 
     Bu sırada kent merkezindeki Mameki Köprüsü yakınında, Cemevi’ne gitmek üzere toplanan ve terör örgütü elebaşı Abdullah Öcalan lehine slogan atan başka bir grup, 4 polis aracı ve polis güvenlik kontrol kulübelerini taşlayarak kullanılmaz hale getirdi. 
     Olaylar sırasında bazı vatandaşlar ve sivil toplum kuruluşları temsilcilerinin, polis aracı ve güvenlik kulübelerini taşlayanlara karşı tepki gösterdikleri ve göstericileri yatıştırmaya çalıştıkları gözlendi. 
     Çıkan olayların ardından, güvenlik güçleri kentte geniş önlem aldı. 
     
</TEXT>
</DOC>
