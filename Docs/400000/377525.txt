<DOC>
<DOCNO> 377525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko15.html </URL>
<DATE> 2005/09/11/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Yazılım mühendisliğinin devleri Ankara'da... 
</HEADLINE>
<TEXT>

     ODTÜ Bilgisayar Mühendisliği Bölümü ve Elektrik Mühendisleri Odası Ankara Şubesi'nin ortaklaşa düzenledikleri Ulusal Yazılım Mühendisliği Sempozyumu UYMS'05 yazılım mühendisliği alanın önemli isimlerini ağırlayacak. 
     İlk transistörlü bilgisayar için mikrokod programını geliştiren ve yazılım mühendisliği alanının kurucularından sayılan Prof Dr. C.V. Ramamoorthy'nin yanı sıra, yazılım mühendisliği alanında Türkiye'nin yetiştirdiği iki önemli bilim adamı Prof. Dr. Mehmet Akşit ve Prof. Dr. Murat M. Tanık da sempozyuma konuşmacı olarak katılacaklar. 
     ODTÜ Kültür ve Kongre Merkezi'nde 22-24 Eylül tarihlerinde düzenlenecek sempozyumda ''Yazılım Mühendisliği Perspektifinde Özgür Yazılım-Açık Kaynak Kod'', ''Standartlaşma ve Sertifikasyon'' ve ''Yazılım Sektörü Çalışanlarının Sorunları'' konu başlıklarında paneller de yapılacak. 
     Yazılım Mühendisliği alanında ulusal ölçekte bir durum tespiti yapmak, bu alandaki evrensel değişimi ve gelişimi irdeleyerek, geleceğe yönelik yeni açılımlarda bulunmayı amaçlayan UYMS'05 akademik ve endüstriyel çalışmaları bir araya getirecek. 
     Sempozyum kapsamında çok sayıda firmanın ürünlerini ve uygulamalarını da tanıtacağı bir de sergi düzenlenecek. 
     
</TEXT>
</DOC>
