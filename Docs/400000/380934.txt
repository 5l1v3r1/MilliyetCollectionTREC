<DOC>
<DOCNO> 380934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo28.html </URL>
<DATE> 2005/09/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ergun Gürsoy Samsunspor'a karşı şanssızlığımızı kırmak istiyoruz 
</HEADLINE>
<TEXT>

     Galatasaray, geçen sezon deplasmanda Samsunspor karşında yaşadığı yenilginin rövanşını almak amacında. 
     Kulüp yönetim kurulu üyesi Fatih Gökşen'in Türkiye distribütörlüğünü aldığı bir kozmetik ürününün CNR Uluslararası Fuar ve Kongre Merkezi'nde açılan ''ESTETİST 2005'' fuarındaki standını, kulüp ikinci başkanı Ergun Gürsoy ve bazı futbolcular ziyaret ettiler. 
     Ergun Gürsoy, basın mensuplarının toplu röportaj yapma talebi karşısında, ''Başkanımız dün akşam röportaj yasağı getirdi'' demesine karşın bazı televizyon kanallarına açıklama yaptı. Gürsoy, 2 sezondur Samsunspor'a karşı şanssızlıklarının bulunduğunu ifade ederek, ''Bu kez şanssızlığımızı kırmak istiyoruz'' dedi. 
     Hakan Şükür'ün uzun zamandır gol atamamasına kendisinin de şaşırdığını ifade eden Gürsoy, bu oyuncunun bundan sonra gollerini atacağına inandığını söyledi. 
     - 
     NECATİ ''GEÇEN YIL ŞAMPİYONLUĞU SAMSUN'DA KAYBETTİK'' 
     Necati Ateş ise geçen sezon Samsunspor'a deplasmanda 2-1 yenilerek şampiyonluğu yitirdiklerini, bu kez kazanmak istediklerini söyledi. 
     Samsunspor maçının önemini bildiklerini anlatan Necati, ''Ben Adanaspor'da oynarken iyi bilirim, 3 büyüklere karşı oynarken çok daha hırslı hazırlanırdık. Geçen sezon Samsunspor'a yenilerek şampiyonluk şansımızı azaltmıştık. Bu sezon aynı şeyin yaşanmamasını istiyoruz '' ifadesini kullandı. 
     Necati, sakatlığının geçtiğini ifade ederek, ''Çok iyi çalışıyoruz. Samsunspor maçında oynayabileceğim. Vestel Manisaspor maçında hocamız Hakan Şükür, Ümit ve bana birlikte şans verdi. Çok güzel netice oldu. Demek ki 3 forvet olarak oynayabiliyormuşuz'' dedi. 
     Hakan Şükür'ün gol atamaması hakkındaki bir soruyu yanıtlayan Necati, şunları söyledi 
     ''Hepimiz bu tür sıkıntıları yaşıyabiliyoruz. Bir hücum oyuncusu olarak gol atamamak insanı üzüyor. Ama kendisi uzun yıllar çok goller atmış bir futbolcu. Yine atacaktır, sonuçta bu sezonu gol atmadan geçirecek değil.'' Necati, kendisi için hangi mevkide oynadığının farketmediğini de belirtirken, ''Hocam ne görev verilirse onu en iyi şekilde yapmaya çalışıyorum. Ancak şu anda oynadığım yerde daha başarılıyım'' dedi. 
     
     ERGÜN ''TROMSO MAÇINDA OYNAYABİLİRİM'' 
     Ergün Penbe ise, gelecek hafta başında takımla birlikte çalışmalara başlayacağını kaydederek, şu anda iyi durumda olduğunu ve teknik direktör Eric Gerets'in şans vermesi durumunda 29 Eylül'deki Tromso IL maçında forma giymek istediğini anlattı. 
     Samsunspor'a geçen sezon yenildiklerini hatırlatan Ergün, bu sezon ise galip gelmek istediklerini vurgularken, Hakan Şükür'e de destek çıkarak, ''Hakan bu süreci atlatacak. Yeter ki bir gol bulsun. İlerleyen haftalarda golleriyle bulaşacağına inanıyorum'' dedi. 
     
     HASAN KABZE 
     Hasan Kabze ise sakatlığının çok önemli olmadığını kaydederek, ''Allah beterinden saklasın. Samsunspor maçına yetişmeyebilirim. Ancak Tromso maçına kadar hazır olabileceğimi düşünüyorum'' diye konuştu. 
     Takımın santrforlarının çok iyi durumda olduğunu kaydeden Hasan Kabze, şöyle devam etti 
     ''Ümit, 6 maçta 9 gol attı. Bunu başarmak çok zor, tebrik ediyorum. Hakan ağabey bu maçta sakatlığı nedeniyle oynayamayacak. Gaziantepspor maçında verilen şansı iyi değerlendirdim. Oynadığım zaman iyi şeyler yapmaya çalışıyorum. Bunu yaptığımı da düşünüyorum.'' Genç oyuncu Uğur da, Samsunspor maçında görev alması durumunda elinden gelenin en iyisini yapmaya çalışacağını söyledi. 
     
     FUTBOLCULAR ''BRONZLAŞTI'' 
     Bu arada kulüp yönetim kurulu üyesi Gökşen'in kardeşinin yöneteceği ''Spraysun'' isimli bronzlaşmayı sağlayacak spreyi futbolcular da kullandı. 
     Sarı-kırmızılı futbolcular ürünü denerken, siyahi futbolcu Rigobert Song'un yüzüne de bronzlaştırıcı sprey sıkılması gülüşmelere neden oldu. 
     
</TEXT>
</DOC>
