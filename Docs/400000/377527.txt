<DOC>
<DOCNO> 377527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy03.html </URL>
<DATE> 2005/09/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
''Sokağa dökülenlerin sıkıntısı, Öcalan'ın kurtarılması propagandası'' 
</HEADLINE>
<TEXT>

     AK Parti Aksaray Milletvekili Ahmet Yaşar, son günlerde sokağa dökülenlerin amacının 30 bin kişinin katili terörist başı Abdullah Öcalan'ın propagandasını yapmak olduğunu belirterek, ''Arzu ettikleri, istedikleri hiçbir demokratik hak kalmamıştır. Devlet bunların hepsini gerçekleştirmiştir. Kalkıp 'biz daha çok demokrasi istiyoruz' gibi bir takım palavralarla insanları sokağa dökmek, bu vatana ihanet etmekten başka hiç bir şey değildir'' dedi. 
     Aksaray'da kırsal alandaki vatandaşlara destek vermek amacıyla hazırlanan ''Kırsal Alanda Sosyal Destek Projesi'' kapsamında Aksaray'ın Güzelyurt İlçesi'ne bağlı Selime, Belisırma ve Sivrihisar köylerini içine alan Selime-Belisırma-Sivrihisar Tarımsal Kalkınma Kooperatifi'nin üyelerine toplam 200 adet gebe düve dağıtıldı. 
     Güzelyurt Kaymakamı Erdinç Yılmaz, Selime Beldesi'nde düzenlenen dağıtım töreninde 100 üyeye ikişer gebe düve verdiklerini söyledi. 
     Çiftçilerin düvelerin parasını 2 yılı ödemesiz, toplam 5 yılda ödeyeceklerini ifade ederek, ''Ayrıca borç faizsiz olacak. Ödemeler 3. yılın sonundan itibaren eşit taksitler halinde her yıl bin 564 YTL şeklinde olacak'' dedi. 
     Törene katılan AK Parti Aksaray milletvekilleri Ali Rıza Alaboyun, Ruhi Açıkgöz ve Ahmet Yaşar, son günlerde yaşanan olaylarla ilgili olarak sağduyu çağrısında bulundu. Ahmet Yaşar, Türkiye'de Türkler ve Kürtlerin et ve tırnak gibi olduğunu söyledi. Yaşar, şunları kaydetti 
     ''Çıkan olaylar, sadece Türkiye'nin gelişmesini, Türkiye'nin kalkınmasını ve AB standartlarına ulaşmasını arzu etmeyen bir takım odaklar tarafından yapılan ihanetten başka hiçbir şey değildir. Bugün demokratikleşme ve Kürtlere özgürlük adına konuşanların hiç birisi samimi ve ciddi değildir. Kürtler milletvekili oluyor, genel müdür ve müsteşar oluyor. Askere gidiyor, birinci sınıf vatandaş muamelesi görüyor hiçbir sıkıntıları yok. 
     O halde sokağa dökülenlerin bir tek sıkıntısı var. İçerde 30 bin kişinin katili olarak yatan terörist başı Abdullah Öcalan'ın kurtarılması propagandasıdır. Arzu ettikleri, istedikleri hiçbir demokratik hak kalmamıştır. Devlet bunların hepsini gerçekleştirmiştir. Bu ülkede farklı kültürlerin, farklı inançların yaşaması adına önünde hiçbir engelin kalmadığı ortamda, kalkıp 'biz daha çok demokrasi istiyoruz' gibi bir takım palavralarla insanları sokağa dökmek, bu vatana ihanet etmekten başka hiç bir şey değildir.'' 
     
     DÖRT ÇAPULCU 

     Yaşar, kendisinin de Kürt kökenli bir vatandaş olduğunu vurgulayarak, ''Aksaraylıyım. Dedem ve dayım Çanakkale'de şehit oldu. Dedelerimiz, akrabalarımızın kanı ile sulanmış bu ülkede, biz bu toprağın, bu ülkenin her karış toprağına çoluğumuzla çocuğumuzla yeniden can vermeye hazır ve nazırız. Bundan hiç kimse kuşku duymasın dört çapulcuya bu memleketin sokaklarını bırakacağımızı da zannetmesinler. Bu memleketin insanları bin yıldır barış ve huzur içinde Türkü, Kürdü, Lazı, Çerkezi, Alevisi, Sünnisi, Boşnağı ve Azerisi ile dostça, kardeşçe yaşamışlardır'' diye konuştu. 
     
</TEXT>
</DOC>
