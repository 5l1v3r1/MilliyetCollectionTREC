<DOC>
<DOCNO> 382621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo11.html </URL>
<DATE> 2005/09/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İstanbul Park, boş durmuyor... 
</HEADLINE>
<TEXT>

     Formula 1 Türkiye Grand Prix’sinde ilk başarılı sınavını veren İstanbul Park, 1-2 Ekim’de "Alman Binek Otomobilleri Şampiyonası", 23 Ekim’de "Moto GP" ve 12 Kasım’da "Le Mans Endurance Series"e ev sahipliği yapmaya hazırlanıyor. 
     Türkiye Odalar ve Borsalar Birliği TOBB ile Motor Sporları A.Ş’nin Yönetim Kurulu Üyesi İlhan Parseker, AA muhabirine yaptığı açıklamada, Türkiye’nin ilk uluslararası pisti olan İstanbul Park’ta, Formula 1’in ardından yine birbirinden önemli organizasyonların gerçekleşmesi için hazırlanıldığını söyledi. 
     
     "YÜKSEK STANDARTLARDA BİR MERKEZ" 
     İstanbul Park pisti ve kompleksinin, dünya çapında düzenlenecek yarış ve diğer dev organizasyonlar için yüksek standartlarda bir merkez olarak inşa edildiğini vurgulayan Parseker, "İstanbul Park, Formula 1 dışında diğer ulusal ve uluslararası yarışlara da ev sahipliği yapacak. Böylece hem Türkiye’nin tanıtımını gerçekleştireceğiz hem sportif hem de ekonomik anlamda kalkınmasını sağlayacağız" dedi. 
     Parseker, İstanbul Park’ın 17-18 Eylül tarihlerindeki "Dünya Binek Otomobil Şampiyonası"nda da FIA WTCC başarılı bir sınav verdiğini belirtti. 
     İstanbul Park’ın, motor sporları dışında da her türlü aktiviteye açık olduğunu ifade eden Parseker, merkezde fuar, festival, kurumsal organizasyon, iş toplantıları, konferans, koşu yarışları, konserler ve benzeri birçok projeyi hayata geçirmeyi planladıklarını kaydetti. 
     İlhan Parseker, İstanbul Park’ın her türlü güvenlik önleminin alındığı bir saha olduğunu, Türkiye’de bu standartlarda ve bu kadar aktiviteye açık başka mekanın bulunmadığını kaydetti. 
     İstanbul Park’ta yapılacak yarışlar için en az 30-40 bin kişiyi İstanbul’da konuk etmeyi beklediklerini belirten Parseker, şunları kaydetti 
     "İstanbul Park’ın altyapısının bu kadar kişiyi ağırlamaya yeteceği düşüncesindeyim. Tabiki Formula 1’deki izleyiciyi yakalamak mümkün değil. Önümüzdeki DTM yarışlarında çoğunluğu Almanya’dan olan 30-40 bin izleyicinin İstanbul’a gelmesini bekliyoruz. Moto GP’nin de 
     F1’i yakalamazsa da yine de belli bir seyirci kitlesini toplayacağına inanıyorum." 
     
</TEXT>
</DOC>
