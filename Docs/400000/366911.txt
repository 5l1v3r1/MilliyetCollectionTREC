<DOC>
<DOCNO> 366911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/yguven.html </URL>
<DATE> 2005/08/04/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Futbolun rengi kırmızı 
</HEADLINE>
<TEXT>



Bu ülkede hiçbir şeye müsamaha edilmedi "yıkıcı" taraftara edildiği kadar... 
Hiçbir insan kalabalığı, polis korumasında sövemedi, taş atamadı, kavga edemedi. 
Ekmek parasını arayanları, vatan sevgisini bağıranları bile coplayan polis, sadece futbol fanatiklerine bedava korumalık yaptı yıllardır. 
Bir tek futbol çılgınlarına... 
Aklı başında futbol seyircisine bir gram faydası var mıydı onca önlemin 
Hepsi "söğüşlenecek kuzular" gibi geliyorlardı tribünlere. Dayak yiyorlar, bilezik - künye bırakıyorlar, yerlerine oturamıyorlar, zorla bağırtılıyorlar, itilip kakılıyorlardı. 
Kamu malını polisin gözü önünde enkaza çeviren hiçkimse böylesine dokunulmazlık taşıyamadı yıllardır... Elini kolunu sallayarak gidemedi otobüs parçaladıktan sonra. 
Gecekondu yıkan belediye ekipleri bile, stadı yıkan vandallar kadar rahat çalışamadı. 
Gasp, hiç bu kadar ayağa düşmedi. Esnaf bu kadar rahat talan edilmedi. Yollar bu kadar kolay kesilmedi. 
Hiçbir silahlı maganda "gel de birilerini vur" diye davet edilmedi bir yerlere. 
Vurup da kaçamadı. 
Kaçıp da komik duruma düşüremedi polisi. 
Ve her şey bittiğinde kimse polisi suçlayamadı bu kadar pervasızca. 
"Ucuz atlattık" diye alay edemedi. 
Hatta suçlayamadı "sen sebep oldun" gevşekliğinde... 
Ama bir yere kadar .. 
"Başınızın çaresine bakın" dedi polis... 
"Derbilerde bin kişi maça gitsin, rahatça kavga etsin diye beş binimiz sabahtan akşama kadar dikilmeyeceğiz artık kapılarda"... 
Madem ki yöneticileriniz uyarılarımıza kulak asmıyor, alın biletinizi gidin maçlara. Bizden koruma beklemeyin kavga ederken." 
Gel de suçla şimdi polisi .. 
Rakip taraftar olmazsa futbolun rengi soluyormuş efendim .. 
Madem ki futbolun rengi "kan kırmızı" solsun kardeşim... Pembe olsun bari. 

101. yıl balosu 

Bugün Galatasaray'ın 100. yıl balosu var. 
Tebrik ediyoruz. Nice yüz yıllara diyoruz. Alkışlıyoruz... 
Şöyle doya doya eğlensinler Galatasaraylılar. 1000 Euro'lu biletlerin hakkını versinler. Sabaha kadar danslar, sohbetler. 
Bugün balo var eleştiri yapmıyoruz. 
Sadece şunu söylüyoruz 
Artık Pires mi olur, Kily Gonzalez mi bilemem... Lakin doğru dürüst bir tansfer yapamazlarsa 101. yıl balosu "maskeli" yapılır biline... 

Özat'daki ilerleme 

Fenerbahçe kaptanı Ümit Özat'ı yanlış anlamadık... O kendini yanlış anlatıyor. Rakip takımın teknik direktörüne sahanın ortasında sövdüğünde de yanlış yolla ifade etmişti hislerini, Tatlı, Çulcu ve Demirlek dışındaki hakemlere geçer not vermediğinde de. 
Ama hızla düzeliyor. Konuk teknik direktöre küfür ettikten sonra günlerce ne kadar haklı olduğunu anlatmıştı... Hakemleri yerin dibine soktuktuğu günün ertesinde, lafını geri aldı. Bu bile bir ilerleme. 
Neden bu hale geldiğine gelince... 
Eskiden Ümit'i geleceğin kulüp başkanlığına aday gösterirdik havaya mı girdi ne 

Futbolun Hz. Nuh'u 

Ben Ters Köşe'yi yazarken Ailton'un gece saatlerinde geleceği gibi dedikodu dolaşıyordu Beşiktaş'a bakan gazeteciler arasında .. 
Diyelim ki geldi... Yazık değil mi Beşiktaş'a 
Ligin son maçlarında bir tek puan için göbeği çatlayan takımlar, sezon başında inanılmaz derecede bonkör oluyorlar. 
"Ailton Brezilya'dan uçak bulamadı"... 
"Olsun gelecek hafta oynar." 
Bu ne biçim bir rahatlıktır yahu. Almanya'nın en pahalı 10. transferi olan adamı alıyorsun, çocuk bakıcısıyla köpeklerine yer bulamadığı için rötar yapıyor. 
Nedir bu Ailton futbolun Hazreti Nuh'u mu sülalesini, hayvanlarını almadan yola koyulamıyor. Atlasın gelsin tek kişilik bilet bile bulunca. Aşiret, yer buldukça uçar değil mi 
Uçak bileti aramaya başladığında gemiye binseydi çoktan buradaydı. Üstelik "futbolun Hz. Nuh'una" daha çok yakışırdı gemi. 
Beşiktaş ilk maçında puan kaybederse görürüz "hoşgörü" sahiplerini. 

'Bu kurşun mesajdır' 

Söyleyeni tanımasam kaale bile almazdım .. Lakin, İstanbul beyefendisi kişiliğinin oluşmasına geride bıraktığı gözükara gençliğin "olumlu" katkılarını hayretle bildiğim O'nun "uzmanlığından" emindim. 
Yeraltı dünyasının en loş dehlizlerine kadar haritasını çıkarmış ve tövbekar olup bugünkü saygın yaşamına dönmüş dostumun, tribündeki yaralama hadisesine getirdiği ilginç yorumla afalladım... 
"Bu kurşun mesajdır" dedi önce. Ve ardından ekledi 
"En olmayacak yere kadar uzanırız mesajı"... 
- Kime faydası olur yani 
"Bir kere en büyük zararı Polis'e... Ne demek yöneticiler kapıyı açın demiş de sorumluluk almazlarmış... Belki tehtid ettiler yöneticileri. Baskı yaptılar. Yönetici de insan. Baskıya boyun eğebilir. Ama Polis Devlet'tir. Kişisel meselesi yoktur eli silahlı kişiyle. Göğüs gerebilir... 
Açtırmayacaktı kapıyı. Soumlu olan benim diyecekti. İlla ki açması mı gerekiyor o zaman yığacaktı beşyüz polisi kapıya, tek tek arayacaktı. 
Kime faydası olduğuna gelince... 
Yüzlerce polisin içinden adam yaralayıp elini kolunu sallayarak çıkıp gitmek ne demek Hangi zengin, hangi haraç talebine hayır diyebilir bundan sonra. Yarın öbür gün bir hapçıyı yakalarlarsa da inananmam. Bu işi futbol düzeyinde tartışarak yanlış yapıyorsunuz Ercan Bey". 
- Böyle plan olur mu .. 
"Para büyüdükçe planlar daha çetrefil olur. Düşünmek lazım, kime faydası olur diye" 
O'nu tanımasam kaale bile almazdım. Lakin olaya "Kurtlar Vadisi" ekranından bakmayı hiç akıl etmemiştim. Yazayım dedim... Faydamız olsun ülke güvenliğine. 


</TEXT>
</DOC>
