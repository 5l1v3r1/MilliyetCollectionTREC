<DOC>
<DOCNO> 393377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko15.html </URL>
<DATE> 2005/11/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
KİT'lerin satış gelirleri yüzde 15 artacak 
</HEADLINE>
<TEXT>

     KİT'lerin satış gelirleri 2006 yılında yüzde 15 oranında artarak, 102 milyar 941 milyon YTL'ye yükselecek. 
     2006 Yılı Programına göre, özelleştirme kapsamındakiler dahil 2004 yılında 76 milyar 893 milyon YTL'lik 76 katrilyon 893 trilyon TL mal ve hizmet satışı gerçekleştiren KİT'lerin kasasına, bu yıl da mal ve hizmet satışlarından 89 milyar 607 milyon YTL girecek. 
     2006 yılında ise KİT'lerin mal ve hizmet satış hasılatında, 2005'e göre yüzde 15 oranında artış meydana gelecek. Önümüzdeki yıl Türk Telekom dahil KİT'ler, 102 milyar 941 milyon YTL'lik mal ve hizmet satacak. KİT'lerin Türk Telekom ve Tüpraş haricindeki mal ve hizmet satış geliri ise 64 milyar 919 milyon YTL olacak. 
     Bu arada özelleştirme kapsamındaki KİT'lerin mal ve hizmet satış gelirleri de, yeni yılda 59 milyar 314 milyon YTL'ye çıkacak. Söz konusu rakam, Tüpraş hariç tutulduğunda 30 milyar 102 milyon YTL düzeyinde kalacak. 
     
     KAR-ZARAR RAKAMLARI 
     Türk Telekom dahil 2004'de 5 milyar 400 milyon YTL, Türk Telekom haricinde ise 1 milyar 738 milyon YTL olan KİT'lerin toplam karı da, bu yıl 6 milyar 96 milyon YTL'ye çıkacak. Türk Telekom hariç tutulduğunda da bu rakam, 1 milyar 712 milyon YTL olarak gerçekleşecek. 
     2006 yılında ise KİT'lerin toplam karı yüzde 25.1 oranında artarak, 7 milyar 629 milyon YTL'ye yükselecek. Türk Telekom ve Tüpraş haricinde bu tutar, 3 milyar 260 milyon YTL dolayında kalacak. 
     Yeni yılda KİT'lerin toplam personel harcamaları ise yüzde 2 artacak. 
     2004 yılında 8 milyar 961 milyon YTL personel harcaması yapan KİT'lerin bu yılki personel harcamaları, Türk Telekom dahil, 9 milyar 607 milyon YTL olacak. 
     KİT'ler, 2006 yılında da 9 milyar 806 milyon YTL personel harcamasında bulunacak. Türk Telekom ve Tüpraş hariç tutulduğunda bu rakam, 7 milyar 793 milyon YTL'ye inecek . 
     İstihdam edilen personel sayısı da, yeni yılda 306 bin 466'dan 298 bin 725'e düşecek. Tüpraş ve Telekom dışında ise KİT'ler, önümüzdeki yıl 249 bin 119 kişi istihdam edecek. 
     
     ELEKTRİK ALACAKLARINA DİKKAT 
     Öte yandan 2006 programında, TEDAŞ'ın cari dönem ve birikmiş alacaklarının tahsilatında yetersiz kalmasının, başta bu kuruluş olmak üzere diğer enerji KİT'lerinde de zincirleme nakit sıkıntısına yol açtığı belirtildi. 
     Bu durumun 2006 yılında da devam etmesi halinde, enerji KİT'leri açısından büyük bir risk oluşturacağı kaydedilen programda, TEDAŞ'ın genel aydınlatma alacaklarının düzenli tahsili için gerekli yasal düzenleme çalışmalarının da sürdüğüne işaret edildi. 
     TEDAŞ'ın tarımsal sulama ve köy içme suyu abonelerinden birikmiş alacaklarının tahsili için çıkarılan Kanuna rağmen, tahsilatlarda bir iyileşme görülmediği de kaydedilen Programda, tarımsal ürün alımında bulunan KİT'lerin programı aşan alımlarına dikkat çekildi. 
     
</TEXT>
</DOC>
