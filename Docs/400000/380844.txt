<DOC>
<DOCNO> 380844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko15.html </URL>
<DATE> 2005/09/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ev alıyor, giyimi unutuyoruz... 
</HEADLINE>
<TEXT>

     Durmuş Ali Başkan 

Tüketicilerin, son aylarda konut kredilerine aşırı talep göstermesinin hazır giyim sektöründe ciroları ciddi anlamda düşürdüğü bildirildi. 
     Hazır giyim sektörünün önde gelen markalarından Kiğılı'nın Yönetim Kurulu Başkanı Abdullah Kiğılı, AA muhabirine yaptığı açıklamada, tüketicilerin konut kredilerine özellikle son aylarda yoğun şekilde talep göstermesinin hazır giyim sektöründeki firmaları olumsuz yönde etkilediğini söyledi. 
     Konut kredilerindeki aylık faizlerin yüzde 1.20'lere inmesi sonucu halkın cebindeki kısıtlı parayı bu yönde değerlendirmeye başladığını belirten Kiğılı, ''Eğer böyle devam ederse ilk zarar görecek sektörlerden bir tanesi giyim sektörü olur. Gidişat da zaten onu gösteriyor'' dedi. 
     Kiğılı, konuta karşı olan yoğun talebin giyim sektörünü vurduğunu ve ciroları ciddi anlamda düşürdüğünü ifade ederek, şöyle konuştu 
     ''Bu durumun 1-2 yıl böyle devam etmesinin ardından yerine oturacağını sanıyoruz. Ancak, giyim sektörü bu yazı durgun geçirdi ve beklenenin altında cirolar yapıldı. Kiğılı olarak gönül istiyor ki 100 trilyon liralık ciro yapmak ama bunun 75-80 trilyon lira olacağını tahmin ediyoruz. Çünkü, konut kredilerine olan yoğun talep sektördeki satışları yüzde 10-15 aşağıya çekti.'' 
     
     ''FİRMALAR SIKINTIYA GİRER'' 
     Kiğılı, kamuoyunda ipoteğe dayalı, uzun vadeli, uygun koşullu konut finansman sisteminin Mortgage devreye girmesinin ardından faizlerin yüzde 1'in altına çekilebileceğinin konuşulduğunu kaydederek, ''Eğer bu gerçekleşirse giyim sektörü ciddi manada sıkıntılı günler yaşar'' diye konuştu. 
     O zaman yapacak birşeyin kalmayacağını anlatan Kiğılı, şöyle devam etti 
     ''Durgunluk nedeniyle geçen kış sezonuna göre bu sezon fiyatlar yüzde 20 düştü. Daha fazla indirim yapılması da mümkün değil. Konut kredilerindeki faiz oranları yüzde 1'in altına inerse ve eğer bu durum durgunluk dönemine giderse bu kez mali yapıları zayıf olan, geniş çaplı bankalarla çalışan, fazla sermayesi olmayan firmalar çok büyük sıkıntıya gireceklerdir. Dolayısıyla herkes ayağını yorganına göre uzatmalı.'' 
     
</TEXT>
</DOC>
