<DOC>
<DOCNO> 372227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo31.html </URL>
<DATE> 2005/08/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Diyarbakırspor Beşiktaş deplasmanından puanla dönmek istiyoruz 
</HEADLINE>
<TEXT>

     Diyarbakırspor Kulübü Basın Sözcüsü Aziz Gölcük, Beşiktaş deplasmanından puanla dönmek istediklerini söyledi. 
     Aziz Gölcük, AA muhabirine yaptığı açıklamada, hafta sonunda deplasmanda yapacakları Beşiktaş maçının hazırlıklarını sürdürdüklerini bildirdi. 
     Ligin 4. haftasında ilk kez seyirci karşısında maça çıkmanın heyecanını yaşadıklarını kaydeden Gölcük, şöyle konuştu 
     ''Diyarbakırspor'un 2, Fenerbahçe'nin de 1 haftalık cezası nedeniyle 3 hafta boyunca seyircisiz maçlara çıktık. İlk kez deplasmanda seyirci karşısına çıkacağız. Bunun futbolcular üzerinde olumlu bir etkisi olacağını düşünüyorum. Ankaraspor maçını unuttuk. Önümüzde zorlu bir deplasman maçı var. Beşiktaş maçı hazırlıklarını sürdürüyoruz. Futbolcularımızın istekli olması bizi ve teknik heyeti mutlu ediyor. Deplasmandan puanla dönmek istiyoruz. Hazırlıklarımız bu yönde sürdürüyoruz.'' Ankara'da bulunan transfer komitesinin, çalışmalarını sürdürdüğünü ifade eden Gölcük, ''Birkaç eksiğimiz bulunmakta. Onları da en kısa sürede gidereceğiz. Bizim hedefimiz Diyarbakırspor'u ligde layık olduğu yere taşımaktır. Onu da başaracağız'' dedi. 
     
</TEXT>
</DOC>
