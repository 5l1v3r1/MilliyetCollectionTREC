<DOC>
<DOCNO> 353567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo06.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 lastik patlattı 
</HEADLINE>
<TEXT>


Michelin'in yol açtığı sorun nedeniyle sadece 6 aracın start aldığı Amerika Grand Prix'inde Ferrari duble yaptı 


Formula 1'de Indianapolis'teki sezonun 9. yarışına protestolar ve boykot damga vurdu. Michelin lastiği kullanan 7 takımın, tekerleklerin güvenli olmadığı ve yarış içinde ciddi problemler yaşanacağı gerekçesiyle formasyon turunun ardından servis alanına girmesi sonucu sadece altı pilot start aldı. Formula 1'de ilk kez yaşanan bu olay tarihe geçerken, bu durum Michael Schumacher'e yaradı ve Ferrari'nin Alman pilotu 1 14.600'lük derecesiyle bu sezon ilk kez yarış kazandı. 
Michelin'in boykot edilmesinin ardından Amerika Grand Prix'inde sadece Bridgestone lastiği kullanan Ferrari, Minardi ve Jordan pilotları normal şekilde start aldı. Bu durum seyircilerin de büyük tepkisini aldı. İzleyiciler pet şişe ve içecek kutuları atarak, pistteki araçlara zor anlar yaşatırken, birçok yarışsever de pisti terkederek, paralarını geri istedi. İndianapolis'teki yarışta ikinciliği 1.5 saniye farkla Ferrari'nin diğer pilotu Rubens Barrichello kazanırken, üçüncü ise henüz 1 puanı bile olmayan ve kariyerinde ilk kez podyuma çıkma başarısı gösteren Jordan sürücüsü Tiago Monteiro oldu. Bu arada formasyon turundan önce F1 patronu Bernie Ecclestone ve Michelin kullanan takımların yetkilileri arasında sözlü tartışmalar yaşandı. 

Krizin perde arkası 

Cuma günü Ralf Schumacher'in antrenman turları sırasında geçen yıl kaza yaptığı yerde sol arka lastiğinin patlaması ve tehlikeli şekilde duvara çarpması tarihi olayın başlangıcı oldu. Michelen, lastiklerinin bu piste uygun olmadığını açıklayıp, yenilerini getirmek için FIA'dan izin istedi. Ancak FIA buna kuralları gereği izin vermedi. Ferrari de lastiklerin değişmemesi konusundaki sert tavır aldı. Amerika'daki yasalar gereği spor müsabakalarındaki sporcu yaralanmaları ve ölümleri ağır cezalar içerdiği için takımlar bu riski üzerine almak istemedi ve yarışı protesto etti. 


</TEXT>
</DOC>
