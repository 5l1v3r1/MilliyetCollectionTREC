<DOC>
<DOCNO> 381149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun43.html </URL>
<DATE> 2005/09/24/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Kudüs ve Ramallah'ta eş zamanlı barış gösterisi... 
</HEADLINE>
<TEXT>

     Gazze’de şiddet devam ederken, binlerce barış yanlısı, eş zamanlı olarak İsrail ve Filistin’de düzenlenen iki ayrı gösteride, "barış için bir yol bulunması"nı istediler. 
     İsrail ve Filistin üst düzey yetkilileri arasında, 2003’te varılan, ancak sonuca ulaşmayan Cenevre Anlaşması çerçevesinde gerçekleştirilen Kudüs’te ve Ramallah’ta aynı saatlerde yapılan barış gösterileri, her iki kentte de kurulan dev ekranlardan canlı olarak yansıtıldı. 
     Kudüs’te, Başbakan Ariel Şaron’un resmi ikametgahının hemen yanında düzenlenen gösteriye yaklaşık 2 bin 500 kişi katıldı. 
     "Gazze’den Cenevre Anlaşması’na Barışa bir yol bulmak gerek" başlığı altında düzenlenen gösteride, İsrail Parlamentosu’nda da temsil edilen Meretz-Yahad Partisi’nin Genel Başkanı Yossi Beilin bir konuşma yaptı. Beilin, Ramallah’ta Filistin Ulusal Yönetimi Başkanı Mahmud Abbas’ın kürsüye geldiği sırada, konuşmasını kesti. Kısa bir süre ekrandan yansıtılan Abbas’ın konuşması, gösteriye katılanlarca alkışlarla karşılandı. 
     Gösteri alanının mavi-beyaz balonlarla donatıldığı ve katılanların ellerine ve boyunlarına mavi şeritler taktıkları barış yürüyüşünde, Arapça ve İbranice "şimdi barış", "İsrail şimdi barış istiyor" şeklinde pankartlar, bazı katılımcıların tişörtlerinde de İsrail ve Filistin bayraklarını birarada taşıyan kokartlar yer aldı. Gösteriye, bazı İsrailli Araplar da katıldı. 
     
</TEXT>
</DOC>
