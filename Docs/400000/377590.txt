<DOC>
<DOCNO> 377590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur22.html </URL>
<DATE> 2005/09/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Doğmamış çocukları kreşe kaydediyorlar... 
</HEADLINE>
<TEXT>

     Adapazarı'nda bazı anne adayları, doğmamış çocukları için Adapazarı Merkez Belediyesi'nin Elma Şekeri Çocuk Yuvası'na ön kayıt yaptırıyor. Belediye Başkan Yardımcısı Ertuğrul Erdem ise uygulamanın yanlış olduğunu söyledi. 
     Adapazarı'nda anne karnında 3 aylıkken kreşe ön kaydı yaptırılan Emirhan Uçar, 8 aylık olunca kreşte kalmaya başladı. Emirhan Uçar'ın öğretmen olan annesi Meryem Uçar, hamileliğinin üçüncü ayında bebeğinin ön kayıtlarını Adapazarı Merkez Belediyesi Elma Şekeri Çocuk Yuvası'na yaptırdığını söyledi. 
     Emirhan'ın 8 aylık olunca kreşte kalmaya başladığını belirten Anne Uçar, ''Çocuğumu henüz doğmadan ön kayıt yaptırmıştım. Çünkü ileride kontenjan bulamam diye düşündüm. Okul öncesi eğitimin ileriki yıllar açısından büyük faydaları olduğuna inanıyorum. Bu yüzden hamileyken güvendiğim, araştırdığım yuvaya ön kayıt yaptırdım'' dedi. 
     
     ''DOĞMAMIŞ ÇOCUĞA KUMAŞ KESMEK'' 
     Adapazarı Merkez Belediyesi Elma Şekeri Yuvası Müdür Yardımcısı Sevgi Peker ise kreşin 150 çocuk kapasiteli olduğunu ve kontenjanın dolduğunu söyledi. 
     Kreşe 400 yedek kayıt yaptırıldığını ifade eden Peker, ''Belediyenin kreşi fazla ilgi görüyor. Şu anda 8 ay ile 6 yaş arası çocukları kabul ediyoruz. Bugüne kadar 6 doğmamış bebek kaydı yaptırıldı'' diye konuştu. 
     Adapazarı Merkez Belediyesi İdari İşler Başkan Yardımcısı Ertuğrul Erdem ise ön kayıt uygulamasından bilgisinin olmadığını, bunun yanlış olduğunu söyledi. 
     Doğmayan çocuğa ön kayıt yaptırılmasına karşı olduğunu belirten Erdem, şöyle konuştu 
     ''Doğmamış çocuğa ön kayıt yaptırılması yanlış. Bu uygulamadan arkadaşlar bana bahsetmedi. Eğer böyle bir ön kayıt yaptırılıyorsa çok yanlış. Bu doğmamış çocuğa kumaş kesmek gibi bir şey olur. Ben görevli arkadaşlarla görüşerek konuyu inceleyeceğim. Çünkü sırada bekleyen insanların hakkı yenmiş olur. Bekleyenler mağdur edilmiş olur. Kreşin fazla ilgi görmesi böyle bir uygulamayı gerektirmez.'' 
     
</TEXT>
</DOC>
