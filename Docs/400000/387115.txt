<DOC>
<DOCNO> 387115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko01.html </URL>
<DATE> 2005/10/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yumurta sektörünü bilinçli tüketici ayakta tutuyor... 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde ortaya çıkan ve tamamen kontrol altına alınan kuş gribi nedeniyle büyük zarar gören yumurta sektörünü son günlerde bilinçli tüketicinin ayakta tuttuğu bildirildi. 
     Konya'da kurulu yumurta üretimi yapan bir firmanın sahibi, Konya- Karaman Veteriner Hekimleri Odası eski Başkanı Veteriner Hekim Mehmet Yıldırım, AA muhabirine yaptığı açıklamada, Kızıksa'da göçmen kuşların neden olduğu kuş gribinin tavukçuluk sektörünü derinden etkilediğini söyledi. 
     Özellikle yoksul vatandaşlar tarafından tüketilen tavuk etinin kuş gribi nedeniyle sofralardan uzaklaştırıldığını ifade eden Yıldırım, yumurta sektörünün de bu hastalığın yarattığı korkudan olumsuz etkilendiğini bildirdi. 
     Yumurta üretimi açısından önde gelen illerden olan Konya'da 100 civarında işletmede yaklaşık 7 milyon tavuk bulunduğunu vurgulayan Yıldırım, şunları kaydetti 
     ''Bu işletmelerde günde 5.5 milyon yumurta üretimi yapılıyor. Okulların açılması ve Ramazan ayı nedeniyle stoklarını tüketen sektör buna rağmen büyük zarar gördü. Satışlar yüzde 50 oranında düştü. Fiyatlar yüzde 20'nin üzerinde azalma gösterdi. Ancak şu anda sektörü bilinçli tüketici ayakta tutuyor. Kuş gribi görüldüğü andan itibaren yetkili ve konunun uzmanı olmayan birçok kişi hastalıkla ilgili halkı yanlış yönlendiren gereksiz yorumlarda bulundu. Bu da halkta korkuya yol açtı.'' Öncelikle, hastalığın devam etmesi durumunda çiftliklerde bir tane bile tavuğun kalmayacağını vurgulayan Yıldırım, ''Çiftlik tavukları çok hassas olur. Bırakın kuş gribini, en küçük bir mikropta bile bütün tavuklar kısa süre içinde ölür. Kuş gribi şu anda devam etseydi ve yayılsaydı binlerce tavuk şu anda ölmüş olacaktı'' dedi. 
     Kızıksa'da başarıyla yürütülen kontrollerin sonucunda hastalığın ortadan kalktığını belirten Yıldırım, başka bir bölgeye yayılma ihtimalinin yok denecek kadar az olduğunu bildirdi. 
     Bu süre içinde paniğe kapılan tüketicinin tavuk ve yumurtadan gereksiz yere uzaklaştığını ifade eden Yıldırım, şöyle devam etti 
     ''Kuş gribine yol açan virüsü taşıyan yumurta markete gelene kadar birçok kişi hastalıktan ölür. Bunu bilen, hastalığın yayılmadığına inanan tüketici tavuktan da yumurtadan da vazgeçmedi. Zaten sektörü kurtaran da bu tüketiciler oldu. Markalı ürünleri gönül rahatlığı içinde alan tüketici beslenmesinde önemli değişikliğe gitmedi. Bütün çiftlikler sağlıklı tavuklarıyla üretimini sürdürüyor. Hastalık nedeniyle Kızıksa dışında bir çiftlikte ölen tavuk olmadı. Tüketicilerin sağlık koşullarına gereken özeni göstererek beyaz et ve yumurta tüketmesinde bir sakınca yok.'' 
     
     YUMURTA GİBİSİ YOK 
     Tarım ve Köyişleri Bakanlığı Koruma Kontrol Genel Müdürlüğü'nün resmi internet sitesi ''www.kkgm.gov.tr'' adresinde ise yumurta, besleyici özelliği açısından anne sütünden sonra gösteriliyor. 
     Özellikle çocukların sağlıklı gelişimi açısından önemli yer tutan yumurtaya, beslenmede gereken özenin gösterilmesinin istendiği sitede, şu bilgiler yer alıyor 
     ''Yumurta A, D, E ve B grubu vitaminleri ile diğer vitaminleri önemli oranda içermektedir. Yumurta sarısındaki A vitamini gözün iyi görmesi, kemik gelişimi ve sağlıklı dişler için gereklidir. Vücut hücrelerinin gelişmesine yardım eder. Solunum ve sindirim sisteminin sağlıklı olmasını ve enfeksiyonlara karşı korunmasını sağlar. Yumurtadaki D vitamini, insan vücudunda kalsiyumun kullanılmasına yardımcı olur. Yeterince yumurta tüketilirse özellikle çocuklarda D vitamini eksikliğine bağlı kemik bozukluğu oluşmaz. İnsanların ihtiyacı olan tüm temel vitamin ve minerallere sahip yumurtada 13 adet vitamin ve mineral vardır.'' E vitamini yönünden de zengin olan yumurtanın bu vitamin yoluyla vücudu zararlı maddelere karşı koruduğunun belirtildiği sitede, ''Yumurta özellikle riboflavin B2 vitamini açısından zengindir. Bu vitamin deri ve göz sağlığı için de gereklidir. Yumurta bulunan kolin, beyin fonksiyonlarının yerine getirilmesinde önemli rol oynamaktadır. Yumurta, demir ve çinko gibi önemli mineralleri de içermektedir. Demir, kan yapımı için gereklidir. Demir yetersizliğinde çocukların öğrenme yeteneği ve okul başarısı azalır'' deniliyor. 
     
</TEXT>
</DOC>
