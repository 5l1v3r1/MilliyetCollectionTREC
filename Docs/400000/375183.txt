<DOC>
<DOCNO> 375183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur38.html </URL>
<DATE> 2005/09/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rize'de heyelan 1 yaralı... 
</HEADLINE>
<TEXT>

     Rize'de aşırı yağış sonucu, çay toplanan bir bahçede meydana gelen heyelanda toprak altında kalan kadın yaralandı. 
     Alınan bilgiye göre, merkeze bağlı Çiftekavak Köyü'nde, topladığı ürünü almak üzere çay bahçesine giden Hanife Keskin 30 , aşırı yağış nedeniyle bahçede meydana gelen heyelan sonucu toprak altında kaldı. 
     Boğazına kadar toprak altında kalan Keskin, çevredeki vatandaşlar tarafından kurtarıldı. 
     Keskin, Rize 82. Yıl Devlet Hastanesi'nde tedavi altına alındı. 
     
     ULAŞIMDA AKSAMA... 

     Aşırı yağış sonucu meydana gelen toprak kayması nedeniyle Orta Mahalle ve yüksek mevkilerdeki köylere ulaşım sağlanamadığı bildirildi. 
     Merkeze bağlı Muradiye Beldesi Belediye Başkanı Hüseyin Çakar, Çakar, aşırı yağış nedeniyle beldenin Suvarma mevkiinde 15 dönümlük alanda toprak kayması meydana geldiğini belirtti. 
     Toprak kayması sonucu Orta Mahalle ve yüksek mevkilerdeki köylere giden yol kapandığı için bu yerlerle ulaşımın sağlanamadığını ifade eden Çakar, toprak kayması ve yağışın devam ettiğini söyledi. 
     Hüseyin Çakar, yağış nedeniyle belediye hizmet binasının bodrum katını su bastığını kaydederek, sağlık ocağının da yağıştan etkilendiğini, belediye ekiplerinin, sağlık ocağına az miktarda giren yağmur suyunu temizlediğini belirtti. 
     Öte yandan, kent merkezinde de yaşamı olumsuz etkileyen yağışlar sırasında sahilde bir ağaca yıldırım düştü. Olayda can kaybı ve yaralanan olmadığı bildirildi. 
     
</TEXT>
</DOC>
