<DOC>
<DOCNO> 392717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun09.html </URL>
<DATE> 2005/11/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ABD, Irak'taki "Çelik Perde" operasyonunda ilk kaybını verdi 
</HEADLINE>
<TEXT>

     Irak'ta Amerikan ordusunun, Irak askerleriyle Suriye sınırı yakınındaki Husaybe kentinde sürdürdüğü ''Çelik Perde'' operasyonunda ilk kaybını verdiği bildirildi. 
     New York Times gazetesinin operasyonu izleyen muhabiri, önceki gün bir Amerikan askerinin öldüğünü, 3 askerin yaralandığını bildirdi. Bağdat'taki ABD ordusu ise bu haberi henüz doğrulamadı. 
     CNN muhabiri ise devam eden operasyonda en az bir Iraklı askerin yaralandığını, 80 direnişçinin öldürüldüğünü duyurdu. 
     Öte yandan, panik halindeki Iraklıların beyaz bayrak sallayarak kuşatılan kenti terk ettikleri belirtildi. 
     Amerikan ordusundan Albay Stephen W. Davis, yaptığı açıklamada, önceki gün başlayan operasyonda 36 direnişçinin öldürüldüğünü ve 200 kişinin gözaltına alındığını kaydetmişti. 
     Bu arada, Amerikan ordusu, ''Çelik Perde'' operasyonunda Irak'taki El Kaide örgütünün iki yerel liderinin öldürüldüğünü bildirdi. 
     Ordu bildirisinde, ''Koalisyon güçlerinin, hava saldırılarında El Kaide'nin iki önemli liderinin öldürüldüğünü doğrulayabileceği'' belirtildi. 
     Bildiride, hava saldırıları sonucunda direnişçilerin evlerinin imha edildiği de belirtildi. 
     
</TEXT>
</DOC>
