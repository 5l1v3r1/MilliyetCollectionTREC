<DOC>
<DOCNO> 378390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy12.html </URL>
<DATE> 2005/09/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
CHP'li Anadol Başbakan Talabani ile yaptığı konuşmayı açıklasın 
</HEADLINE>
<TEXT>

     CHP Grup Başkanvekili Kemal Anadol, Başbakan Recep Tayyip Erdoğan’ın son olaylar karşısında "işi ciddiye almadığını, olayın ciddiyetinin farkında olmadığını" ileri sürdü. 
     Anadol, TBMM’de düzenlediği basın toplantısında, Başbakan Erdoğan’ın dün gazetecilere açıklamalarda bulunduğunu hatırlatarak, TBMM’nin olağanüstü toplanmasına AK Parti’nin de olumlu bakmasından memnun olduklarını söyledi. 
     Başbakan Erdoğan’ın gazetecilerin son olaylarla ilgili sorularına verdiği yanıtlara da değinen Anadol, "Anladığımız kadarıyla Başbakan, işi hala ciddiye almıyor, olayın ciddiyetinin farkında değil" dedi. 
     Erdoğan’ın, "CHP Genel Başkanı Deniz Baykal’ın İmralı ile ilgili farklı temas ağları olduğunu" söylediğini öne süren Anadol, şöyle devam etti 
     "CHP’ye yönelik suçlamalar yanlıştır. İmralı ile bağı olan kimse yok. Var, var da... Suçu tescil edilmiş bir kişi İmralı’da yeni devletin biçimini, şeklini, bayrağını çizip gazetelerde yayınlatıyor, istediği mesajları kamuoyuna veriyor. İmralı’daki bir hükümlünün insanları katletme emrini vermesi demokrasiyle bağdaşır mı Hiçbir hukuk devletinde bu tür şeylerle karşılaşılmaz. 
     Başbakan, gırgır geçer gibi, kahvede konuşur gibi, sokak ağzıyla bunları söylüyor. Bu bizi şaşırtmıyor Kasımpaşalı Recep Tayyip Erdoğan’a çok yakışıyor, ama Türkiye Cumhuriyeti Başbakanı’na hiç yakışmıyor. Başbakanın taşıması gereken ciddiyeti, ağırlığı, olaylar karşısında duyarlı olma tavrını göremiyoruz. Erdoğan’a Başbakanlık koltuğunu işgal ettiğini bir kez daha hatırlatıp, ciddiyete davet ediyorum." Başbakan Erdoğan’ın Talabani ile yaptığı görüşmelere de değinen CHP Grup Başkanvekili Anadol, "Meclis toplanana kadar düşüncelerini netleştirsin. Talabani ile yaptığı konuşmayı açıklasın, eğer Talabani yalan söylüyorsa bunu da açıklasın. Tartışmayı yüzeysel geçerek gırgıra alma üslubunu bıraksın" diye konuştu. 
     TBMM Başkanı Bülent Arınç ile yarın 11.00’de görüşeceklerini belirten Anadol, Meclis’i olağanüstü toplantıya çağırma taleplerini ve genel görüşme gerekçelerini sunacaklarını sözlerine ekledi. 
     
</TEXT>
</DOC>
