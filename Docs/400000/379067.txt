<DOC>
<DOCNO> 379067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur40.html </URL>
<DATE> 2005/09/16/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Endüstri Holding davasında 6 kişi hakkında tahliye kararı verildi... 
</HEADLINE>
<TEXT>

     Merkezi Konya’da bulunan Endüstri Holding’in "mallarının yağmalanması ve bazı iştiraklerinin ucuza kapatılması" iddiasıyla açılan davaya devam edildi. Adana’daki duruşmada, aralarında Yakup Kürşat Yılmaz’ın da bulunduğu 6 sanık hakkında tahliye kararı verildi. 
     Adana 7. Ağır Ceza Mahkemesi’ndeki duruşmada, tutuklu sanıklar Yakup Kürşat Yılmaz, Mustafa Ertekin, Mahmut Tuna, Fuat Bekir Duyanoğlu, Tamer Sözer, Şemsettin Kaya, Erhan Tekgül, Fevzi Çalışır ve Hasan Hüseyin Acar’ın avukatları, müvekkillerinin tahliyesini istedi. 
     Haklarında gıyabi tutuklama kararı bulunan Sultan Süleyman Kavrak ve Doğan Oymak da adliyeye gelerek teslim oldu. Kavrak ve Oymak’ın hakkındaki gıyabi tutuklama kararı vicahiye çevrildi. Ayrıca, iddianamede adı geçen Ali Oymak’ın da tutuklanarak İzmir’de cezaevine gönderildiği öğrenildi. 
     Sanık Yakup Kürşat Yılmaz, mahkemedeki ifadesinde, cezaevinde hazırladığı 8 sayfalık savunma dosyasını kabul edip, hakkında komplo kurulduğunu iddia ederek, bunu yapanlardan şikayetçi olduğunu söyledi. 
     Yılmaz, kendisine yönelik saldırı ve komplo çalışmalarının sürdürüldüğünü öne sürerek, "Avukatlarımdan öğrendiğim kadarıyla, dün arama bahanesiyle evimin kapısı balyozlarla kırılarak içeri girilmiş. 
     Ben burada olmama karşın halen bana karşı olaylar sürüyor" dedi. 
     Fuat Bekir Duyanoğlu da savunma metninin kendisine ait olduğunu kabul ederek, çete oluşturmak suçlamasıyla yargılanmalarının doğru olmadığını vurguladı. 
     Mahkeme heyetinden tahliyesini isteyen Duyanoğlu, şunları kaydetti 
     "Eski Van Milletvekili Mustafa Bayram’ın oğlu Hamit Bayram’ın, Van Emniyet Müdürlüğü Bölge Trafik Şubesi’nden kaçırılması olayını herkes biliyor. Mustafa Bayram’la birlikte, 20 kişilik silahlı bir grup emniyet binasını basıyor ve bir zanlıyı kaçırıyor. Onlar bile çete suçundan yargılanmadı. Çok sayıda askerimizin katili Abdullah Öcalan’a Sayın Öcalan diye hitap edenler, bugün ellerini kollarını sallayarak geziyorlar. Biz ise herhangi bir suç işlemeden, ismi bir şekilde kamuoyuna çıkarılan Kürşat Yılmaz’a Reis diye hitap ettiğimiz için yargılanıyoruz." Endüstri Holding Eski Yönetim Kurulu Başkanı Mustafa Ertekin de hakkındaki suçlamaları kabul etmeyerek, "Vatanımızı, bayrağımızı ve milletimizi sevdik. Bu suçsa, kabul ediyorum, yaptığım suçtur" dedi. 
     Aynı davada, tutuksuz sanık olarak yargılanan emekli yarbay Korkut Eken hakkında "kahraman" diye söz eden Ertekin, "Eken bir kahramandır. Onun gibi kahramanları kaybetmememiz gerekir. Kendime değil ama onun böyle bir davada yargılanmasına üzülüyorum. Eken’in dediği gibi bir canavar oluştu. Davanın açılmasına neden Ali Altunbaş, esas çete oluşturan kişidir. Polis de bu çete oluşumunun içindedir" diye iddialarda bulundu. 
     Mahkeme heyeti, gerekli delillerin incelenmesi ve sanıkların dinlenmesinin ardından, sanıklar Yakup Kürşat Yılmaz, Sultan Süleyman Kavrak, Şemsettin Kaya, Tamer Sözer, Erhan Tekgül ve Hasan Hüseyin Acar’ın tutuksuz yargılanmak üzere tahliyesine, Bekir Fuat Duyanoğlu, Fevzi Çalışır, Mahmut Tuna, Mustafa Ertekin, Ali Oymak ve Doğan Oymak’ın tutukluluk halinin devamına karar verildi. 
     Duruşma daha sonra, diğer tanıkların ve hakkında gıyabi tutuklama kararı bulunan zanlıların yakalanarak mahkemeye çıkartılması için 11 Kasım tarihine ertelendi. 
     
</TEXT>
</DOC>
