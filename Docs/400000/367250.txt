<DOC>
<DOCNO> 367250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yasam/yas01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye 50 bin ceset torbası alacak 
</HEADLINE>
<TEXT>


Marmara Denizi'nde meydana gelecek olası depremi göz önünde bulundurarak stok yenileyen İstanbul Büyükşehir Belediyesi, 50 bin ceset torbası almak için ihale açtı 

Mehmet Demirkaya - İstanbul 

İstanbul Büyükşehir Belediyesi, deprem hazırlıkları kapsamında 2001 yılında alınan 50 bin ceset torbası stoğunun azalması üzerine yenilerini almak için ihale açtı. Levazım Müdürlüğü'nün teklifi üzerine 16 ağustosta yapılacak ihaleyi kazanacak firmanın 90 gün içinde 50 bin torba teslim etmesi gerekiyor. 
Sadece yerli firmaların katılabileceği ihalenin ilanında, "Ekonomik açıdan en avantajlı teklif, en düşük fiyat esasına göre belirlenecektir" deniyor. 
Belediye yetkilileri, "4 yıl önce alınan 50 bin torbadan 20 bin torba kaldı. Cenaze nakilleri, ölümlü trafik kazaları ve ilçe belediyelerinden gelen istekler stokları azalttı. Yeni ceset torbası alımı tamamen hazırlıklara yönelik rutin bir çalışma. Bu alım, deprem riskinde meydana gelen bir gelişme olarak algılanmamalı" dedi. 

Yeraltına sıkı takip 
Belediye, aynı tarihte Zemin ve Deprem İnceleme Müdürlüğü'nün ihtiyacı olan, zemin hareketlerini ölçen M15 kodlu iki kalem deney sisteminin alımı için de ihale yapacak. Deney sistemlerinden biri yüzey dalgalarının, diğeri ise derinlikte sismik dalga hızlarının ölçülmesi için kullanılacak. 
Ayrıca Deprem Müdürlüğü'nün ihtiyacı olan 5 sismograflı ölçüm sisteminin alımı ihalesi de aynı tarihte yapılacak. Bu sistem İstanbul Mikrobölgeleme Projesi Noktasal Denetimi için kullanılacak. 
Belediye 23 ağustosta yapacağı bir başka ihaleyle ise 100 adet alaturka mobil tuvalet, 100 adet mobil duş kabini ve her biri 4 tonluk 20 adet polietilen su deposu satın alacak. 


</TEXT>
</DOC>
