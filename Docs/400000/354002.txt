<DOC>
<DOCNO> 354002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko21.html </URL>
<DATE> 2005/06/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Babalar Günü'nde kartla 325 milyon YTL harcandı... 
</HEADLINE>
<TEXT>

     Bankalararası Kart Merkezi, Babalar Günü'nde kartlarla alışveriş için gerçekleştirilen harcamaların bir önceki yıla oranla yüzde 23 artışla 325 milyon 23 bin 674 YTL olarak gerçekleştiğini duyurdu. 
     BKM'nin açıkladığı, Babalar Günü haftasına denk gelen 18-20 Haziran 2005 tarihleri arasındaki kartlı ödeme sistemi verilerine göre, Babalar Günü öncesine denk gelen 18 Haziran Cumartesi günü BKM Switch Sistemi'nden 2 milyon 664 bin 841 adet işlem geçti. 
     18-20 Haziran tarihleri ile bir önceki hafta sonu karşılaştırıldığında işlem adetlerinde en çok artış görülen sektörlerin başında yüzde 20.22 ile seyahat acentaları gelirken, seyahat acentalarını yüzde 16.2 ile giyim ve aksesuar, yüzde 11.9 ile kuyumcular izledi. 
     
     BKM 
     1990 yılında 13 kamu ve özel Türk bankasının ortaklığıyla kurulan BKM, kartlı ödeme sistemi içerisinde bankalarararası otorizasyon ve takası gerçekleştirmek, ortak sorunlara çözüm bulmak, Türkiye'deki kredi kartları kural ve standartlarını geliştirmek, kartlı ödeme sistemleri konusunda ülke çapında stratejik araştırmalar yapmak amacı güdüyor. 
     
</TEXT>
</DOC>
