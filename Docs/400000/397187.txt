<DOC>
<DOCNO> 397187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/siy04.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhlaller bitmezse üyelik askıya alınır' 
</HEADLINE>
<TEXT>


AB Komiseri Rehn, Türkiye'yi uyardı İstisnai olmaktan çıkıp kural haline gelen ifade özgürlüğü ihlallerine son verilmeli. AB'ye girmeye çalışan bir ülkede bu olmaz 

DIŞ HABERLER SERVİSİ 


Avrupa Birliği AB Komisyonu'nun Genişlemeden Sorumlu Üyesi Olli Rehn, Türkiye'de ifade özgürlüğü ihlallerinin istisnai olmaktan çıkıp kural haline gelmeye başladığını iddia ederek, bir iki yıl içinde ihlallerin önüne geçilemediği takdirde üyelik müzakerelerinin askıya alınabileceği uyarısında bulundu. 
NTV'nin haberine göre, AB Komiseri Rehn, Helsingin Sanomat gazetesine verdiği demeçte, Türkiye'nin ifade özgürlüğü ihlallerine son vermesini istedi. 
Yazar Orhan Pamuk, gazeteci Hrant Dink ve Burak Bekdil'e karşı açılan davalara dikkat çeken Rehn, Türkiye'de ifade özgürlüğü ihlallerinin istisnadan çıkıp bir kural haline gelme tehlikesiyle karşı karşıya olduğunu ifade etti. 
"Diğer üye ülkeler Türkiye'nin kurallarını uygulasa, bütün AB ülkelerinin cezaevleri gazeteci dolardı" diyen Rehn, AB üyesi olmaya çalışan bir ülkeden bu tarz insan hakları ihlallerinin beklenemeyeceğini de sözlerine ekledi. 

Komisyon sıkı takipte 
İfade özgürlüğü, Avrupa Birliği Komisyonu'nun çok yakından izlediği bir konu olma özelliği taşıyor. 
İfade özgürlüğüyle ilgili davalara yönelik eleştiriler gerek Rehn'in açıklamalarına gerekse AB'nin diğer kurumlarının hazırladıkları raporlara defalarca konu oldu. 

Pamuk, rapora girmişti 
Son İlerleme Raporu'nda da Yazar Orhan Pamuk, Hrant Dink, Emin Karaca ve Ragıp Zarakolu için açılan davalara geniş yer ayrıldı. 
Komisyon, TCK'nın bu alanda sınırlı ilerleme sağladığını düşünüyor. AB, özellikle 301. ve 305. maddeleri eleştirirken, bundan sonraki gelişmelerin yargının ilgili maddeleri nasıl yorumlayacağına bağlı olduğunu vurguluyor. 


</TEXT>
</DOC>
