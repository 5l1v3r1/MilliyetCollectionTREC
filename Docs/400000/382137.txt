<DOC>
<DOCNO> 382137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/spor/spo03.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlic yol ayrımında 
</HEADLINE>
<TEXT>


Galatasaray'ın büyük umutlarla transfer ettiği Sırp yıldız, beklenen performansından uzak kalınca yönetimin tepkisini çekti. Sasa İlic, devre arasına kadar düzelmezse, ara transferde sözleşmesinin feshi gündeme gelecek 

ERHAN TELLİ 


Sezon başında Sırbistan Karadağ'ın Partizan takımından 2.2 milyon Euro'luk bonservis bedeli ile transfer edilen Sasa İlic'in ilk hafta oynadığı güzel futbolun ardından, büyük bir performans düşüklüğü göstermesi, yönetimde hayal kırıklığı yarattı. 
Daha önce parasını alamadığı için yönetime rest çeken yıldız oyuncunun, maddi konularda yaşadığı sıkıntının yanısıra takıma adaptasyon sorunu çektiği ve ayrılık sinyalleri verdiği bildirildi. 

'Çok mutsuz' 
Sarı - Kırmızılı yönetim, İlic konusunda ocak ayına kadar bekleme kararı aldı. Sırp futbolcunun devre arasına kadar ortaya koyacağı performansın Galatasaray'daki kaderini çizeceği öğrenildi. Beklenen performansı yakalayamaması durumunda İlic'in sözleşmesinin karşılıklı olarak feshedileceği iddia edildi. 
Yönetici Fatih Gökşen, İlic'in performansının herkeste şaşkınlık yarattığını dile getirmiş ve "Sanki Türkiye'ye zorla getirdik. Çok mutsuz" yorumunu yapmıştı. 

Neşeli geldiler 

Sarı - Kırmızılı ekibin, UEFA Kupası 1. tur rövanşında yarın karşılaşacağı Tromso takımı dün İstanbul'a geldi. Atatürk Havalimanı'nda Galatasaray Sportif Direktörü Bülent Tulun tarafından sarı-kırmızı gül buketiyle karşılanan Norveç takımının oyuncularının oldukça neşeli oldukları görüldü. Teknik Direktör Steinar Nilsen, "1-0'lık sonuca rağmen işimizin zor olduğunun farkındayız" açıklamasını yaptı. Konuk ekip, Galatasaray maçı için son çalışmasını bugün karşılaşmanın oynanacağı Ali Sami Yen Stadı'nda yapacak. 

Tromso'ya üç forvet 

Fotoğraf Erol Demirkol 

Teknik Direktör Gerets'in, Tromso karşısında üç forvetli oyun sistemine dönmeye hazırlandığı, iyileşen Hakan Şükür'ün yanı sıra Necati ve Ümit'i ilk on birde görevlendireceği öğrenildi. Dün Iliç ile yedek takımla birlikte çalışan Hakan hazır bir görüntü verdi. Bu arada takıma henüz alışamayan Heinz'ın yerine iyileşen Ergün'ün görev yapması bekleniyor. Dünkü idmana sakat Aykut katılmazken, Cihan, Orhan, Altan ve Hasan Kabze takımdan ayrı çalıştı. Arda ile ikili mücadeleye girişen Antrenör Stumpf sakatlık geçirdi. 

En güzel rastlantı 

ERHAN TELLİ 

Galatasaray camiası Samsunspor maçının devre arasında Hasan Şaş ile Necati Ateş arasında yaşanan kavgayı endişeli gözlerle izlemiş, takım içinde bazı sorunların olup olmadığını tartışmaya başlamıştı. Ancak iki futbolcu maç sonrasında dost olduklarını ve yaşananların anlık bir sinir olduğunu belirtmişti. 
Hasan Şaş ve Necati arasında gelişmeleri yakından takip eden Başkan Özhan Canaydın dün yeni baba olan Hasan'ı hastanede ziyaret etti. Bu sırada Necati'nin Hasan'ı ziyaret etmek için hastaneye gelmesi Canaydın'ın yüzünü güldürdü. 
Canaydın'ın, her iki futbolcuya da nasihat edip, "Bir daha sizi öyle görmek istemiyorum" dediği öğrenildi. 
Futbolcularıyla sohbet eden ve yeni baba Hasan'a tavsiyelerde bulunan Canaydın'ın, Necati'nin "Ben bebeğin amcasıyım. O yüzden buradayım başkanım" sözlerine çok sevindiğini bildirildi. Bu gelişme sonrasında iki futbolcuya sembolik cezaların verilmesinin gündeme geleceği iddia edildi. 

GALATASARAY GÜNLÜĞÜ 
Gürsoy takipte 

Galatasaray, Fenerbahçe ile yaşanan doping savaşının peşini bırakmıyor. Haklarını istediklerini belirten İkinci Başkanı Ergun Gürsoy'un, Yüzme Federasyonu Başkanı Sema Küçüksöz'ü arayarak, "Fenerbahçeliliğinizi bir kenara bırakın ve suçluların cezasını verin. Başarılı olanın da hakkını" dediği, Küçüksöz'ün de, "Yasal işlem devam ediyor. En geç 9 Ekim'de olay çözülecek. Rahat olun" açıklamasını yaptığı belirtildi. 

Biletler satışta 

Galatasaray - Tromso karşılaşmasının biletleri dün Biletixler'de satışa sunuldu. Sarı - Kırmızılı yöneticiler, kritik rövanşın bilet fiyatlarını şöyle belirledi VIP 70 - 62 YTL, Numaralı 50 - 45 YTL, Kapalı 25 - 22 YTL, Yeni Açık 10 YTL - 8 YTL, Eski Açık 10 - 8 YTL. Sarı - Kırmızılı taraftarların ilk günden biletlere büyük ilgi gösterdiği bildirildi. 

Hayal kırıklığı 

Sarı - Kırmızılılar'ın büyük gelir beklediği Eurocard projesi tam anlamıyla hayal kırıklığı oldu. Projenin başlangıcında gurbetçilere 100 bin kart satmayı hedeflediğini açıklayan yönetim, bugüne kadar 8 bin kartta kaldı. İlk etapta kart alan gurbetçileri İstanbul'a getirip ağırlayan Galatasaray Yönetimi, projenin yolunda gitmemesi nedeniyle kampanyada değişiklik yaparak misafirlere sadece ücretsiz bilet veriyor. 


</TEXT>
</DOC>
