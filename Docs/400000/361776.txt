<DOC>
<DOCNO> 361776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/gun01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Kuvvet'e 'dayak' sürgünü 
</HEADLINE>
<TEXT>


Dünya Kadınlar Günü dolayısıyla 6 Mart'ta Beyazıt'ta düzenlenen gösteride yaşanan dayak olayının ardından 'kınama cezası' verilen Çevik Kuvvet yöneticileri başka birimlere kaydırıldı 

TOLGA ŞARDAN Ankara 

İstanbul Emniyet Müdürlüğü'nde gerçekleştirilen tayinler kapsamında, müdür rütbeli Çevik Kuvvet yöneticilerine de "AB ayarı" yapıldı. 6 Mart'taki Dünya Kadınlar Günü gösterisinde yaşanan olayların ardından açılan soruşturma sonucu "kınama" cezası verilen şube yöneticilerinin tamamı başka birimlere kaydırıldı. 

AB'den sert tepki 
6 Mart'ta yaşanan ve ekranlara kadın göstericilerin yerlerde sürüklendiği görüntülerle yansıyan olay, AB yetkililerinin sert tepkilerine neden olmuştu. Soruşturmanın cezayla sonuçlanmasının ardından ikinci operasyon da 3 gün önce yapıldı. Olayda "sorumlu müdür" olarak görev yapan Emniyet Müdür Yardımcısı Şükrü Pekgil'en, Güvenlik ve Foto Film Şubeleri'nin sorumluğu verildi. Olay yerinde olmayan Çevik Kuvvet Şube Müdürü Mustafa Kızılgüneş, Ulaştırma Şube Müdürü yapıldı. Şube müdür yardımcıları Yadigar Özdemir ve Suat Günbey, Trafik Denetleme Şube Müdürlüğü emrine verildi. 
6 polis memuru açığa alınırken, 3'ü polis müdürü 9 kişi hakkında soruşturma başlatılmıştı. 3 müdür kınama cezası almış, polis memurları aylık kesim cezasıyla cezalandırılmıştı. 
AB Komisyonu Başkanı Hans Jörg Kretschmer, haziranda, Başbakan Erdoğan'a konuyla ilgili bilgi alınamadığı siteminde bulunmuştu. Bunun üzerine hükümet, AB Komisyonu Türkiye Temsilciliği'ne soruşturmanın sonuçları hakkında bilgi iletmişti. 


</TEXT>
</DOC>
