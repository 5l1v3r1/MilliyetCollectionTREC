<DOC>
<DOCNO> 392538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun09.html </URL>
<DATE> 2005/11/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çin'de kuş gribi salgını... Bir milyon kümes hayvanı itlaf edildi... 
</HEADLINE>
<TEXT>

     Çin'de 26 ekimde Liaoning eyaletinde çıkan son grip salgını üzerine, salgın bölgesinde bir milyon kümes hayvanının itlaf edildiği bildirildi. 
     Resmi haber ajansı Şinhua, kuşların itlafı sırasında bölgeye 1700 kadar takviye güvenlik grevlisi gönderildiğini belirtti. 
     Ajans, hükümetin hastalığın yayılmasını durdurmak için aldığı önlemler çerçevesinde itlaf işleminin yapıldığını, Tarım Bakanı Du Kinglin ve Ulusal Veteriner Müdürü Cia Youling'in Liaoning'i ziyaret ettiğini kaydetti. 
     Haberde, bölge sakinlerine tıbbi muayene yapılmasının teklif edildiği, salgın bölgesi yakınında olan, ancak hastalığın bulaşmadığı yerlerdeki kümes hayvanlarının da aşılandığı belirtildi. 
     Bu arada başkent Pekin'de kuş gribi ve benzeri bulaşıcı hayvan hastalıklarının önlenmesi için bir aşı programı düzenlendi. 
     Pekin Gençlik gazetesi, kümes hayvanlarını, kuşlarını ve diğer hayvanlarını aşılatmayı reddedenlerin 15 gün kadar bir süreyle gözaltına alınabileceğini ve 25 dolara kadar para cezasına çarptırılabileceğini yazdı. 
     Öte yandan Çinli bilimadamlarının, kuş gribine direnç gösteren, genetik olarak değişime uğramış bir tavuk türü geliştirmek için çalışmalarını sürdürdüğü bildirildi. 
     Bilimadamları, kuş gribi virüsünün devamlı olarak değişime uğradığını, bunun da aşı çalışmalarında başarı elde şansını azalttığını söyledi. 
     
</TEXT>
</DOC>
