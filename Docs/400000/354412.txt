<DOC>
<DOCNO> 354412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy11.html </URL>
<DATE> 2005/06/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sezer'den son günlerdeki tartışmalara üstü kapalı eleştiri 
</HEADLINE>
<TEXT>

     Cumhurbaşkanı Ahmet Necdet Sezer, son günlerdeki tartışmaları üstü kapalı biçimde eleştirerek, "yapay gündemler oluşturarak Cumhuriyet’in temel ilkelerini tartışmaya açmak yerine, onu güçlendirip geliştirecek çağdaş açılımları yaşama geçirmeleyiz" dedi. 
     Sezer Amasya Genelgesi’nin yıldönümü nedeniyle yayınladığı mesajda, Atatürk’ün önderliğinde birlik ve bütünlük içinde atılan adımların savaş alanlarında zafere ulaşılmasını ve yurdun kurtarılmasını sağladığını, zaferin ardından laik, demokratik ve çağdaş Türkiye Cumhuriyeti’nun kurulduğunu kaydetti. Sezer, yeni Türk devletinin kurulmasına giden süreçte Amasya Genelgesi’nin ulusal siyaset ve stratejinin belirleyicisi olduğunu vurgularken, gündemdeki tartışmalara üstü kapalı göndermede bulunarak şöyle dedi 
     "Cumhuriyet’in ilanı ve yapılan devrimlerle Türkiye, çağdaş dünyayla bütünleşme sürecinde önemli ilerlemeler kaydetmiş, hayranlık uyandıran başarıları, laik ve demokratik yapısıyla örnek alınan bir ülke durumuna gelmiştir. Bağımsız ve özgür yaşamak uğrunda ödenen büyük bedelleri asla unutmamalıyız. Yapay gündemler oluşturarak Cumhuriyet’in temel ilkelerini tartışmaya açmak yerine, onu güçlendirip geliştirecek çağdaş açılımları yaşama geçirmeliyiz. Cumhuriyet’i kuranların düşüncelerinin bilincine vararak ülkülerine sahip çıkmak, bizlere güç verecek, aydınlık mutlu yarınlara ulaşmamızın yolunu açacaktır." Sezer, Amasya Genelgesi’nin, "ulusal egemenlik" ve "ulusal bağımsızlık" gibi ilkelerin Cumhuriyet’in temel aldığı ve ödün vermeden uyguladığı çağdaş yönetim anlayışı için ilk adım olduğunu ifade etti. 
     
</TEXT>
</DOC>
