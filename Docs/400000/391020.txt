<DOC>
<DOCNO> 391020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun10.html </URL>
<DATE> 2005/10/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İsrail'den Avrupalı gözlemcilere yeşil ışık... 
</HEADLINE>
<TEXT>

     İsrail'in, Mısır ve Gazze Şeridi arasındaki Refah sınır kapısında AB gözlemcilerinin bulunmasını kabul ettiği bildirildi. 
     İsrail Başbakanlığı'ndan üst düzey bir yetkili, AFP'ye yaptığı açıklamada, ilgili İsrailli bakanların, Gazze Şeridi'nin güneyindeki Refah sınır kapısında, geçişleri denetlemekten sorumlu olacak Avrupalı gözlemcilerin bulunmasına yeşil ışık yaktıklarını belirtti. 
     Adının açıklanmasını istemeyen yetkili, denetlemenin, Mısır tarafında Mısır ve Filistin, Filistin tarafında da Avrupalı gözlemciler tarafından yapılacağını söyledi. 
     Sınır kapısının Filistin tarafına kameraların da yerleştirileceğini belirten yetkili, böylece İsrailli yetkililerin burada olup bitenden anında haberdar olacağını kaydetti. 
     Devlet radyosu da bu yöndeki girişimlerin yarından itibaren onaylanabileceğini duyurdu. 
     Refah sınır kapısının yönetimi, İsrail ve Filistin arasındaki tartışma konularından birini oluşturuyor. 
     
</TEXT>
</DOC>
