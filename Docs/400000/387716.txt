<DOC>
<DOCNO> 387716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo40.html </URL>
<DATE> 2005/10/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Daum, Schalke maçındaki kadroyla ilgili ipuçları verdi... 
</HEADLINE>
<TEXT>

     Fenerbahçe Teknik Direktörü Christoph Daum, bu sezon Avrupa Şampiyonlar Ligi'nde mücadele ettikleri E grubunda, 9 veya üzeri puan alarak gruptan çıkma hedefini gerçekleştirmeyi umut ettiğini söyledi. 
     Christoph Daum, Fenerbahçe Şükrü Saracoğlu Stadı'nda, yarın FC Schalke 04 ile yapacakları maçla ilgili basın toplantısı düzenledi. Toplantıyı yerli ve yabancı yaklaşık 80 basın mensubu izlerken, geçen sezon grup maçlarında aldıkları 9 puanla 2. tur şansını elde edemediklerini hatırlatan Daum, ''Umut ediyorum, bu sene 9 veya üzeri puan alarak hedefimize ulaşırız. Hedefimiz, gruptan çıkmak ve yolumuza devam etmek'' dedi. 
     
     SAHAYA SÜRECEĞİ KADRO 
     Alman çalıştırıcı, FC Schalke 04 karşısında son haftalardaki başarılı kadrolarını sahaya süreceğini söyledi. 
     Yarınki maç öncesi kadroyu bir sır haline getirmenin anlamı olmadığını ifade eden Daum, ''Son haftalardaki başarılı takımla sahaya çıkmayı düşünüyoruz. Tuncay'ın, Ankaragücü maçında oyuna girdiğinde hazır olmadığını hep birlikte gördük. Servet'in ilk 11'de çıkacak güçte olduğunu biliyoruz. Öne geçtiğimiz takdirde rakip, Bordon gibi oyuncularla baskısını hissettirirse buna hazırlıklıyız. Servet'i oyuna sokarız'' diye konuştu. 
     
     ''DETAYLARIN ÖNEMİ ÇOK BÜYÜK'' 
     Bu tip maçlarda detayların öneminin farkında olduklarını belirten Daum, şöyle devam etti 
     ''Amacımız galibiyetle ayrılmak ve deplasmandaki maçta onların üzerindeki baskıyı artırmak olmalı. Amacımız bu iki maçtan 4 veya 6 puan almaktır. Bu tip maçları hep şöyle değerlendiriyorum İlk yarısı burada, ikinci yarısı Gelsenkirchen'de. Detayların önemi çok büyük. PSV Eindhoven'e karşı oynadığımız gibi hedefe kilitlenmiş bir şekilde istediklerimizi sahaya yansıtırsak, istediğimiz sonucu alır, yolumuza devam ederiz.'' Fenerbahçe'yi, Avrupa takımları seviyesine, onlarla boy ölçüşecek düzeye getirmeyi hedeflediklerini anlatan Daum, ''Dolayısıyla alınacak 3 puandan daha önemli şeyler var. Avrupa'daki büyük kulüplerle aynı seviyede olduğumuzu kanıtlamak üzere hareket edeceğiz. Futbolcularımız bunun bilincinde'' dedi. 
     Christoph Daum, Fenerbahçe'nin, 100. kuruluş yılında Şampiyonlar Ligi'nde gruptan 1. olarak çıkacak bir takıma sahip olması için çalışmaları sürdürdüklerini kaydetti. 
     
     ''İYİ HAZIRLANDIK, RAKİBİ KÜÇÜMSEMİYORUZ'' 
     FC Schalke 04'e karşı iyi hazırlandıklarını kaydeden Fenerbahçe teknik direktörü, ''Yaptığımız analizler var. Dolayısıyla amacımız buna göre hazırlanıp, yarın sahadan 3 puanla ayrılmaktır'' dedi. 
     Rakip takımda en çekindiği oyuncunun sorulması üzerine Christoph Daum, ''Bu tip sorulara yanıt vermek sakıncalıdır. Bildiğimiz şey, rakibimiz oturmuş, iyi bir takım. Küçümsemiyoruz, ama bizim de kendi güçlerimiz var. Bunları sahaya yansıtırsak istediğimiz 3 puanı alırız'' yanıtını verdi. 
     FC Schalke 04'ün menajeriyle arasının kötü olduğu hatırlatılarak, yarın nasıl davranacağını soran bir Alman gazeteciye Daum, ''Bana göre artık yapılan bu yorumlar çocuksu. Şampiyonlar Ligi'nde, kralların liginde oynuyoruz. Hala o saçma sapan yorumlar yapılıyor. Ben bu yorumlara girmek istemiyorum, işimize gücümüze bakalım'' karşılığını verdi. 
     
     HAMİT ALTINTOP 
     FC Schalke 04'te forma giyen Hamit Altıntop'un, yarınki maçta ilk 11'de yer alacak olmasının kendisi için sürpriz olup olmadığı sorusunu ise Daum, şöyle yanıtladı 
     ''Hamit'in son maçlarını izlediğinizde, Ernst'in yerine girdiğinde etkileyici oyun sergileyerek takımı ateşlediğini gördük. Attığı gollerin yanı sıra performansı da etkileyiciydi. Aynı şekilde bu performansı milli takımda da sergiliyor. Burada O'na bir ağabeyi olarak 'Hoşgeldin' demesini biliriz.'' 
     
</TEXT>
</DOC>
