<DOC>
<DOCNO> 374686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun36.html </URL>
<DATE> 2005/09/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Katrina felaketinin bilançosu büyüyor 
</HEADLINE>
<TEXT>

     ABD'nin Meksika Körfezi kıyılarını vuran Katrina kasırgasında binlerce kişinin öldüğü yönündeki resmi açıklamalar artıyor. 
     Kasırgadan etkilenen en büyük kent New Orleans'ın belediye başkanı Ray Nagin'in ardından, bu şehrin de yer aldığı Louisiana eyaletinin ABD Senatosu'ndaki temsilcilerinden Mary Landrieu, ''Katrina'nın bölgede binlerce kişinin ölümüne yol açtığını'' söyledi. 
     Demokrat Partili senatör Landrieu, Lousiana'nın başkenti Baton Rouge'da yaptığı açıklamada, ''Binlerce kişinin öldüğünü anlıyoruz'' dedi. 
     Öte yandan New Orleans'ta yağmalama olaylarının en büyük problemlerden biri haline gelmesi üzerine Başkan George Bush, yağmacılara ''sıfır tolerans'' gösterilmesini istedi. 
     Bush, ABC televizyonuna açıklamasında, benzin sıkıntısından yararlanarak fahiş fiyatla benzin satan bayilere karşı da önlem alınmasını talep etti. 
     Başkan Bush, ''Böyle bir acil durumda bile yasaları ihlal edenlere, ister yağmacılar olsun, ister benzin fiyatlarıyla oynayan fırsatçılar olsun, ister yardım faaliyetlerinde yolsuzluklar yapanlar olsun, sıfır hoşgörü gösterilmesi gerektiğini düşünüyorum. Afetten etkilenen bölgelerdeki insanların, işlerin kontrolden çıkmaması ve bazılarının zayıfları istismar etmemesi için medeni bir sorumluluk göstermesi çok önemli'' dedi. 
     Bush, bölgeye yardım için federal hükümetin en kısa sürede en fazla çabayı göstereceğini kaydederek, ''yardım geliyor'' dedi. New Orleans'ta bu sabah yağmacı olduğu düşünülen bir grubun, kentte mahsur kalanları tahliye etmeye çalışan Chinook tipi dev bir askeri nakliye helikopterine ateş açmaları sonucu tahliye işlemi durmuştu. 
     
     BAZI ÜNLÜ CAZ SANATÇILARINDAN HABER ALINAMIYOR 

     ABD’de Katrina kasırgasının vurduğu en büyük kent New Orleans’ta binlerce kişinin öldüğü açıklamaları gelirken, ülkenin en önemli caz ve sanat merkezlerinden olan bu şehirde oturan bazı ünlü müzisyenlerden de haber alınamadığı bildirildi. 
     Fox News televizyonu, "Blue Mondey" ve "Blueberry Hill" adlı şarkılarıyla dünyada tanınan blues tarzı piyano virtüözü 76 yaşındaki Fats Domino’ya pazartesiden beri ulaşılamadığını belirtti. 
     Domino’nun, en son konuştuğu menajerine, kasırganın etkilerini evde oturarak atlatmaya çalışacağını söylediği, ancak bir daha müzisyenden haber alınamadığı kaydedildi. 
     Fox News’a göre, "New Orleans’ın soul kraliçesi" olarak tanınan ünlü şarkıcı Irma Thomas’a da ulaşılamıyor. Thomas, The Rolling Stones grubunun icra ettiği ünlü "Time is On My Side" şarkısını ilk söyleyen şarkıcı olarak tanınıyor. 
     New Orleans’ta oturan bir başka müzisyen, blues bestecisi ve aranjörü Allen Toussaint’den de haber alınamadığı belirtildi. 
     

     
</TEXT>
</DOC>
