<DOC>
<DOCNO> 390186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy24.html </URL>
<DATE> 2005/10/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Malatya'da olayla ilgili Meclis Araştırması istemi... 
</HEADLINE>
<TEXT>

     Anavatan Partisi Grup Başkanvekili Süleyman Sarıbaş, Malatya Çocuk Yuvası’ndaki şiddetle ilgili Meclis Araştırması açılmasını teklif etti. 
     Sarıbaş, TBMM Başkanlığı’na sunduğu önergede, "Malatya’daki çocuk yuvasında meydana gelen olayların, Türkiye’de sosyal hizmetler kurumlarında yaşanan acı tabloyu gözler önüne serdiğini" belirtti. 
     Yaşanan olayların Türkiye’de sadece Çocuk Esirgeme Kurumları’nda değil, sosyal hizmetlerin verildiği bütün birimlerinde de söz konusu olduğunu ifade eden Sarıbaş, ulusal bir sorun haline gelmiş olması nedeniyle TBMM’nin konuya bir an önce el atmasının kaçınılmaz olduğunu kaydetti. 
     Sarıbaş, Anayasa’nın 98, TBMM İçtüzüğü’nün 104 ve 105’inci maddeleri gereğince konuyla ilgili Meclis Araştırması açılmasını teklif etti. 
     
</TEXT>
</DOC>
