<DOC>
<DOCNO> 368670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy12.html </URL>
<DATE> 2005/08/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sorgun ormanı için toplanan imzalar Sezer'e sunuldu 
</HEADLINE>
<TEXT>

     Manavgat-Side Sorgun ormanının golf sahaları ve otel yapılmak üzere tahsise açılması kararını protesto amacıyla toplanan 160 bin imza Cumhurbaşkanı Ahmet Necdet Sezer’e sunuldu. 
     Cumhurbaşkanı Sezer, aktris Pelin Batu, Mor ve Ötesi Grubu’ndan Harun Tekin ve Side Doğa Gönüllüleri adına Ali Yükser’i bu amaçla kabul etti. 
     Basına kapalı kabul, yaklaşık 40 dakika sürdü. 
     Harun Tekin, Çankaya Köşkü çıkışında, gazetecilere hazırlanan bildiriyi okudu. 
     Bildiride, son yıllarda ekonomik getiriler bahane edilerek Türkiye’nin doğal zenginliklerinin "tek tek yok edildiği" ileri sürülerek, "Devletimizin ve anayasamızın güvencesi altındaki bu doğal zenginlikler, hiçbir bilimsel araştırma göz önüne alınmadan ve yöre halkının uzun vadeli çıkarları hiçe sayılarak tahrip edilmektedir" denildi. 
     Bu uygulamaların bir örneğinin de Antalya’daki Sorgun Çamlığı’nda yaşandığı belirtilen bildiride, şu görüşler dile getirildi 
     "Asırlık çam ağaçlarından oluşan ve benzersiz ekolojik zenginliğiyle Türkiye’nin sayılı kuş halkalama merkezlerinden birinin de yanı başında yer alan Sorgun Çamlığı, otel ve golf sahası inşaatı amacıyla yok edilme tehdidi altındadır. 
     Doğal zenginliklerimizin hiçbir müdahalede bulunulmadan da ekonomik ve sosyal değer taşıdıklarına inanıyoruz. Bu anlayış, Sorgun Ormanları’nın kurtarılıp tekrar yöre halkına ve içinde yaşayan tüm canlılara geri verilmesi yönündeki mücadelemize esin kaynağı olmuştur." Bildiride, "bugüne kadar yapılan tüm yanlış tahsislerin durdurulması" istenerek, Sorgun’da ve diğer benzer nitelikli alanlarda "turizm ve çevrenin birbiriyle çatışmadan birlikte var olabileceği yeni modeller geliştirilmesi" istendi. Bildiride, "Asırlık kızıl çam ve fıstık çamı ormanının ortasında 27 delikli 2 golf sahası için 900 dönümlük yer açmak, kamu yararına, insan haklarına ve ülkenin uzun vadeli ekonomik çıkarlarına aykırıdır. Bu hatadan dönmeli ve doğayla başka türlü bir ilişki kurmayı öğrenmeliyiz" denildi. 
     Tekin, Bir gazetecinin "Cumhurbaşkanı’ndan destek aldınız mı" sorusu üzerine, "Biz kendisine kaygılarımızı anlattık. O da bizi dinledi. Dinlemesi bizim için yeterli" diye konuştu. 
     Tekin, işin yargıya intikal eden boyutunun da bulunduğunu belirterek, açılan davaların sürdüğünü söyledi. 
     Tekin, "Bizim burada altını çizmek istediğimiz şey sadece doğayla kurulan ilişki. Turizm ve doğa birbiriyle savaşarak var olmak zorunda değiller. Her şey de ticari getiri demek değil. Türkiye’de çok fazla örnek var. Hasankeyf’te de ’sular boşa akıyor’ diye 9 bin senelik bir kenti yok etmeyi planlayanlar var. Belirli bir örnek üzerinden bir anlayış değişikliğini talep ediyoruz" diye konuştu. 
     Ali Yükser de bir soru üzerine, Sezer’in konuyla ile ilgili önceden bilgi sahibi olduğunu ifade etti. 
     Yükser, Sezer’in hukuksal durum ile ilgili bazı sorular sorduğunu, durumu anlattıklarını belirterek, Sezer’in, bundan sonraki hukuksal aşamayı sıkı takip etmek gerektiğini, konunun artık yargıya intikal ettiğini, bunun sonuçlarını beklemek gerektiğini söylediğini bildirdi. 
     
</TEXT>
</DOC>
