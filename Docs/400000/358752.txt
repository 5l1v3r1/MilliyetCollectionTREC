<DOC>
<DOCNO> 358752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur36.html </URL>
<DATE> 2005/07/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Küçük Öykü havuzda boğuldu 
</HEADLINE>
<TEXT>

     Erol AKKIR ANTALYA, DHA 

ANTALYA Tekirova'daki Phaselis Rose Otel'in havuzuna düşen 5 yaşındaki Öykü Başak Özdemir boğularak yaşamını yitirdi. 
     Giresun'un Keşap İlçesi'nde yaşayan Hamdi Özdemir ve eşi Alev Özdemir, küçük kızları Öykü Başak'la birlikte tatil için geçen hafta Antalya'ya geldi. Özdemir ailesi, Kemer'e bağlı Tekirova Beldesi'nde bulunan Phaselis Rose Otel'e yerleşti. Geçen cuma günü kahvaltıya inen çiftin bir anlık dalgınlığından yararlanan küçük Öykü, koşarak gittiği otelin havuzuna düştü. 
     Kızlarını merak eden Özdemir çifti, havuzbaşında gördükleri kalabalığa doğru koşturunca Küçük Öykü'yü yerde yatarken gördü. Kalabalığı yarıp Küçük Öykü'yü kucaklayan Özdemir çifti, çevredekilerden yardım istedi. Havuz başına gelen otelin sağlık görevlileri, Öykü'yü ambulansla Kemer Özel Anadolu Hastanesi'ne kaldırdı. 
     Aşırı su yuttuğu belirtilen Öykü'nün durma noktasına gelen solunumun yeniden başladığının gözlenmesi üzerine tedaviye devam edildi. 2 gün boyunca hastanede tedavi gören küçük Öykü, tekrar fenalaşınca Antalya'daki Akdeniz Üniversitesi Tıp Fakültesi Hastanesi'ne gönderildi. 
     Yoğun bakım ünitesine alınan Öykü, tüm müdahalelere rağmen dün sabaha karşı yaşamını yitirdi. Öykü'nün ölümüyle kahrolan anne baba, tatil için geldikleri Antalya'dan kızlarının cenazesiyle memleketlerine dönmenin üzüntüsünü yaşadı. Anne Alev Özdemir, kızlarının 6 Temmuz'da doğum günü olduğunu ve 6 yaşına gireceğini söyleyerek gözyaşı döktü. 
     
</TEXT>
</DOC>
