<DOC>
<DOCNO> 392996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yazar/sazak.html </URL>
<DATE> 2005/11/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Türban yorumu 
</HEADLINE>
<TEXT>


Başbakan Erdoğan, Almanya'ya uçarken Fransa'da yaşanan şiddeti 'türban yasağı'na bağlamış 
Lider gezileri böyledir. 
Uçakta sohbet başlayınca, ülke gündeminden kopulur, 'dünya meseleleri'ne girilir, Köln'e gidilirken Paris'e uzanılır, oradaki yangına 'Fransız kalmayalım' diye 'medeniyetler çatışması' bağlamında türban sorunu tartışılır. 
Dış geziler liderlere, ülke gündeminden uzaklaşma fırsatı verir. Yurtdışına çıkma aralıkları kısalıp, mesafeler uzamaya başladığında Türkiye sorunlarına yabancılaşma başlar. 
Özal döneminde Yeni Zelanda'ya yapılan bir gezide Avustralya yerlileri 'Mauriler' hakkında ne çok bilgi sahibi olmuştuk. Demirel muhalefetteydi ve iktidardaki Özal'ı 'Penguenleri görmek için Güney Kutbu'na gitmeyi' planladığı için eleştirmişti. 
İktidar olunca Süleyman Bey'in 'Adriyatik'ten Çin Seddi'ne uzanacak seferlerinde ilk duraklardan biri Rio'daki iklim zirvesi olmuştu. 
Tayyip Bey de, nicedir koptuğu Türkiye'nin varoşlarından hareketle Fransızlara şiddetin kökenindeki 'öteki'leşme, işsizlik, yoksulluk, eşitsizlik gibi sorunları aktarmak yerine 'okullarda başlayan sürecin' olumsuz etkilerinden söz ediyor. Türban sorunu çözülürse 'yangın söner' demeye getiriyor 
Başbakan Erdoğan'ın Paris'teki şiddete yorum getirmeye çalıştığı Türkiye'de nasıl bir bayram geçirdiğimizi unutuyoruz. 
Hakk ri-Şemdinli fotoğrafları dehşet vericiydi 1 Kasım gecesi patlayan bomba çarşıyı havaya uçurmuş. Şemdinli depremde yıkılmış gibiydi. 
1990'larda PKK'nın Şırnak baskınını hatırlatan görüntüler bunlar. Güneydoğu'da terör tırmanıyor. Şehit cenazeleri geliyor. Ekonomik ve sosyal sorunlar birikiyor. 
Başbakan Erdoğan, Fransa'nın sömürgecilik tarihi kadar eski 'etnik' sorunlarına 'türban'la çözüm bulmaya çalışıyor. 
DSP Genel Başkanı Zeki Sezer'in dünkü uyarısı yerindeydi "Başbakan sığ yorumlar yapacağına Fransa'daki olaylardan ders almalıdır. 
AKP hükümeti döneminde ne yazık ki, işsizlik rekor düzeylere ulaşmıştır. Devletin resmi istatistiklerine göre 19 milyon 400 bin yurttaşımız yoksulluk, 900 bin yurttaşımız açlık sınırının altında yaşamaktadır. 
Hükümetin Türkiye'de tarımı yok etme politikası ile kırsal kesimlerden kentlere göç olağanüstü artmıştır. Milyonlarca yurttaşımız kent varoşlarında, her türlü olanaktan yoksun olarak işsizlik, yoksulluk ve dışlanmışlık içinde yaşamaktadır." 
AKP'nin yükselişi varoşlarda olmuştu. 
İktidardaki düşüşü görmek için İstanbul'a bakmak yeter 
Türbanı çözmekle yoksulluk aşılmaz. 



</TEXT>
</DOC>
