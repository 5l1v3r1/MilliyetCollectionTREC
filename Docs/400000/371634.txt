<DOC>
<DOCNO> 371634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yazar/uras.html </URL>
<DATE> 2005/08/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Eski kuşak bir girişimci öldü 
</HEADLINE>
<TEXT>


Milliyet Ekonomi Bölümü tarafından hazırlanan "Milliyet Business"in yayımlandığı 105 haftalık zaman dilimi içinde, uluslararası bir kuruluş olan "Ernst and Young" grubu ile birlikte iki yıl üst üste "Yılın Girişimcisi Yarışması" düzenlendi. 
Bu yarışmaların amacı, "yoktan var eden örnek girişimcileri" yüreklendirmektir. Gönüllü olarak başvurular arasından önce örnek 5 girişimci belirlenmekte, daha sonra bu 5 girişimcinin biri, Türkiye'yi temsil etmek için her yıl Monte Carlo'da yapılan "Dünya Yılın Girişimcisi Yarışması"na katılmakta, değişik ülkelerin girişimcileri yanında yaptıklarını, başarılarını anlatmaktadır. 
Bu yıl başında toplanan "Yılın Girişimci Yarışması" jürisi, başvuruları değerlendirirken bir "eski kuşak girişimci"sinin, Ömer Duruk'un "başarı öyküsü"nden etkilendi. Ve de bu "eski kuşak girişimci"ye yarışma dışında "Yaşam Boyu Girişimcilik Özel Ödülü" verilmesini uygun gördü. 

Anadolu insanının hik yesi 
Çünkü bu girişimcinin başarı öyküsü, Türkiye'de eski kuşağın ne şartlarda yatırım ve üretim yaptıklarını, nasıl kazandıklarını, kazandıklarını bu ülke insanı için nasıl harcadıklarını ortaya koyuyordu. 
Yaşam Boyu Girişimcilik Özel Ödülü ile onurlandırılan 86 yaşındaki Ömer Duruk geçen hafta öldü. 
Ödülünü aldığında çok heyecanlanmış, Milliyet Ekonomi Bölümü Yöneticisi Murat Sabuncu'ya, "Girişimcinin yaşı olmaz... Çok mutluyum oğlum. Çok... Bu moralle yatırımlara devam edeceğim..." demişti. 
Ömer Doruk, Akseki'de iflas eden babasının 500 lira borcunu ödemek için iş hayatına atıldığında 12 yaşında idi. İlk sermayesi bir eşekti. O eşek ile Konya'nın köylerine yük taşıyordu. 
Akseki'deki dokuma tezg hlarında dokunan kaput bezlerini satarak işini büyüttü. 1938 yılında Konya'ya taşındı. Benzin istasyonu açtı. Un fabrikası kurdu. 1958 yılında İstanbul'a geldi. İhracata başladı. 

Fabrika kadar okul da önemli 
1968 yılında Bursa'da faaliyete geçen Aroma Meyve Suyu fabrikasının kurucu ortakları arasında yer aldı. 1970 yılında İstanbul-Bakırköy'de Gelik Et Lokantası'nı kurdu. Kazlıçeşme'de deri işine girdi. 1988 yılında ekmek-pasta karışımları ve katkı maddeleri üretimi yapan İreks Gıda tesislerine ortak oldu. Aynı yıl Aroma'nın yüzde 99 hissesini satın alarak Aroma'yı büyütmeye başladı. Karaman'da ikinci bir tesis kurdu. Yılda 20 bin ton meyve suyu üretmeye, 19 bin ton elma suyu konsantresini ihraç etmeye başladı. 
Ömer Duruk, eğitim imk nı bulamamış eski kuşak girişimci olarak eğitimin önemine inandığı için, doğup büyüdüğü Akseki'de 6 lise, 2 yüksekokul, 500 kişilik kapalı spor ve toplantı salonu, yarı olimpik yüzme havuzu, 300 kişilik kız öğrenci yurdu, 30 öğretmen lojmanı yaptırdı. Konya ve Karaman'da okullar inşa ettirdi. 
İşte 86 yaşında ölen bir eski kuşak girişimcinin, "yoktan var etmeyi başaran bir girişimcinin" başarı öyküsü. Ve de sadece para işinde değil, hayır işinde de bir kişinin neler yapabileceğinin öyküsü. 



</TEXT>
</DOC>
