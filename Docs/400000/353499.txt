<DOC>
<DOCNO> 353499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur13.html </URL>
<DATE> 2005/06/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Öğretmen borç vermediği için öldürüldü 
</HEADLINE>
<TEXT>

     DHA 

      İZMİR'in Konak İlçesi'nde öldürülen ingilizce öğretmeni Turhan Gökçe'nin, söz vermesine rağmen borç vermediği kişi tarafından bıçaklandığı ortaya çıktı. Polis, Gökçe'yi bıçaklayıp öldüren arkadaşı T.C.'nin yakalanması için çalışmaların sürdüğünü bildirdi. 
     Olay, dün saat 17.00 sıralarında Kadifekale semti Rakım Erkutlu Caddesi 95 numara önünde meydana gelmişti. Basmane semtindeki Vali Kazım Paşa İlköğretim Okulu'nda görevli ingilizce öğretmeni Turhan Gökçe 35 , tartıştığı bir erkek tarafından kalbinden bıçaklanarak ağır yaralandı. Saldırgan, kayıplara karışırken, ağır yaralanan Gökçe, ambulansla Atatürk Eğitim ve Araştırma Hastanesi'ne kaldırılırken yolda yaşamını yitirdi. Olayın ardından geniş çaplı soruşturma başlatan polis, Gökçe'yi bıçaklayan kişinin daha önceden tanıdığı konfeksiyon işi yapan T.C. olduğunu belirledi. 
     Zanlı T.C.'nin, Turhan Gökçe'den borç para istediği, söz vermesine rağmen alamadığı için öldürdüğü ortaya çıktı. Polis, kayıplara karışan T.C.'yi yakalamak için çalışmaların sürdüğünü belirtti. Bu arada, evli olmayan Turhan Gökçe'nin, yarın yapılacak otopsinin ardından toprağa verileceği bildirildi. 
     
</TEXT>
</DOC>
