<DOC>
<DOCNO> 359134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas02.html </URL>
<DATE> 2005/07/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Aldatma anketinde çarpıcı sonuç 'Bir kerenin zararı yok' 
</HEADLINE>
<TEXT>

     Britanya'da aldatma üzerine yapılan bir araştırmaya katılanların üçte biri 'insanların artık yoldan çıktığını' söyledi. Dörtte üçü aldatmanın artık çok yaygın olduğunu belirtti. Üçte biri ise henüz altı aylık bir ilişki içinde başkasıyla birlikte olmanın aldatma sayılamayacağını savundu 
     Araştırma Mike Nichols'un Türkiye'de de gösterime giren filmi 'Closer'ın DVD versiyonu şerefine yapıldı. İngiliz Observer gazetesi, araştırmayı sayfalarına taşıdı. 
     Yalnız kadınların eş aradığı bir internet sitesini yöneten Clare McCaan sonucu doğal buldu "Giderek artan sayıda kadın daha ilk günden bir ilişki istiyor. Ama yerleşik bir hayat istemeyen erkeklerin sayısı da aynı hızla artıyor. Bu yüzden kadınlar için yeni trend, birden fazla erkekle çıkmak." Britanya'da çok satan 'The Rules' Kurallar adlı kitabın yazarı Sherrie Schneider ise "Aldatmak aldatmaktır" diye konuştu, "Eşini aldatanlar insanın doğasının çokeşli olduğunu söylüyor. Ama nedense pek çok ortalama erkek ve kadın, kendine sadık biriyle birlikte olmak istiyor. 'Sex and the City' gibi iddialı yapımlarda anlatılanlar gerçeklere dayanmıyor." Öte yandan aldatma konusunda tartışmalara Vatikan'dan da katkı var Hürriyet'in dünkü sayısında yer alan habere göre Cenova Kardinali Bertone, 'Tele Geneva' adlı TV programında "İncil'e göre kulun 70 kez affedilme hakkı var. Bu bakımdan evli eşlerin birbirini aldatması ilk seferinde affedilmeli. Pişmanlık önemli. Ama bu bir alışkanlık olmamalı" diyerek Katolik İtalyanları şaşırttı. 
     
     Yeni kurallar 
     1 - Birisiyle çıktığınızda niyetinizi açıkça belli edin. Aksi takdirde girişiminizi 'sadece arkadaş' olarak bitirebilirsiniz. 
     2 - Malum kişiden gelen e-postayı sevgilinize de yolladığınızı hayal edin. Eğer hiç hoşlanmayacaksa, kabul edin mesajı gönderenle flört ediyorsunuz. 
     3 - Erkekler Hoşlandığınız biriyle birlikte olduysanız, ertesi gün arayın. Yoksa sizin bir serseri olduğunuzu düşünür. 
     4 - Kızlar Birlikte olduğunuz kişi ertesi gün aramadıysa boşverin, serserinin tekidir. 
     5 - Eğer 'tekeşli' bir hayat sürdürmüyorsanız, bunu bir zahmet eşinize de söyleyin. 
     6 - Sarhoşluk asla aldatmanın mazereti değildir. 
     7- Körkütük sarhoş olmak da aldatmanın mazereti değildir, ama ertesi gün çekilen korkunç başağrısı kısmi bir ceza sayılabilir. 
     
</TEXT>
</DOC>
