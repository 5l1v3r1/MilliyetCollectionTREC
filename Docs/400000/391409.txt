<DOC>
<DOCNO> 391409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko38.html </URL>
<DATE> 2005/11/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Çukurova Grubu, TMSF'ye ödemesini yapmadı... 
</HEADLINE>
<TEXT>

     Çukurova Grubu'nun, Tasarruf Mevduatı Sigorta Fonu'na TMSF dün yapması gereken 14. taksit ödemesini gerçekleştirmediği belirtildi. 
     Çukurova Grubu, 21 Eylül'de, 31 Ağustos 2005 tarihli 12'inci taksit tutarı olarak 135 milyon dolar ve bu tutarın gecikme faizi olarak 1 milyon 63 bin 125 dolar, 30 Eylül 2005 tarihli 13'üncü taksit tutarı olarak 135 milyon dolar ve 31 Ekim 2005 tarihli 14'üncü taksit tutarına mahsuben erken ödeme 936 bin 875 dolar olmak üzere toplam 272 milyon dolar ödeme yapmıştı. 
     AA muhabirinin TMSF yetkililerinden aldığı bilgiye göre, Çukurova Grubu, 135 milyon dolarlık 31 Ekim tarihli taksitin yaklaşık 1 milyon dolarlık erken ödemeden geri kalan miktarını dün mesai saati sonuna kadar ödemedi. 
     Çukurova Grubu böylece, TMSF ile Çukurova Grubu arasında imzalanan 4 Ağustos 2004 tarihli Ek Sözleşme'ye göre 4. temerrüt hakkını da kullanmış oldu. 
     TMSF yetkilileri, yeni bir temerrüde düşme durumunda sözleşmenin feshinin söz konusu olabileceğine dikkati çektiler. 
     
</TEXT>
</DOC>
