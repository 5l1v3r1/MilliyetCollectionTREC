<DOC>
<DOCNO> 378268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yasam/yas01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de bir de 'telekulak' iddiası 
</HEADLINE>
<TEXT>


İl Genel Meclisi Başkanı AKP'li Halil Pekdemir'in makam telefonundan 2 dinleme cihazı çıktığı iddia edildi 

FERAH IŞIK, RAMAZAN ÇETİN DHA 

Denizli'de, İl Genel Meclisi Başkanı AKP'li Halil Pekdemir'in İl Özel İdare Müdürlüğü'ndeki makam odasının telefonunda 2 dinleme cihazı bulunduğu iddia edildi. Kentte şok etkisi yaratan olay, son derece ilginç bir tesadüf eseri ortaya çıktı. 
İddiaya göre, geçtiğimiz günlerde Pekdemir, masasından kalkarken ayağı telefon kablosuna takıldı. Yere düşen telefonun ahizesi ikiye ayrılınca, içinden peçeteye sarılmış 2 cihaz çıktı. 

Hedef valiler mi 
Demokrasi adına üzüntü duyduğunu belirten Pekdemir, telefonun yaklaşık 4 yıl önce alındığını belirlediklerini kaydetti. 
Makam odasını daha önce eski valiler Yusuf Ziya Göksu, Recep Yazıcıoğlu ve şimdiki Vali Gazi Şimşek'in de kullandığını söyleyen Pekdemir, "Cihazlar o dönemde de yerleştirilmiş olabilir. Bu olayı çözmek mümkün görünmüyor" dedi. 
Vali Gazi Şimşek de, iddialarla ilgili soruşturma başlattıklarını belirterek, "Cihazların dinleme cihazı olup olmadığıni bilmiyoruz. Kesin tespit edemezsek cihazları Ankara'ya göndereceğiz ve yetkili birimler inceleyecek" diye konuştu. 




</TEXT>
</DOC>
