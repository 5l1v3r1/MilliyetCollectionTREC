<DOC>
<DOCNO> 383003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/agun.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'ye cami inadı 
</HEADLINE>
<TEXT>


Parka cami konusunda daha önce 'Karar gözden geçirilecek' diyen Topbaş, dün meclis kararının geçerli olduğunu söyledi 

M. AKİF ERDEM İstanbul 

İstanbul Büyükşehir Belediye Başkanı Kadir Topbaş, Göztepe Parkı'na cami yapılmasıyla ilgili daha önce 'Karar gözden geçirilecek' derken, dün caminin yapılabileceğine ilişkin daha net mesajlar verdi. Topbaş, vekili İdris Güllüce'nin onayıyla verilen kararın geçerli olduğunu söyledi. 

Pendik'te bir cami açtı 
Pendik'te yaptırılan Şeyh Edebali Camii'nin dünkü açılış törenine katılan Topbaş, şunları söyledi "Toplumun birtakım bölgelerinde farklı değerlerde yaşayan insanlar olabilir. Ama toplumun kültürel değerlerini ve inançlarını da yaşatmamız gerekiyor. Bizi biz yapan bu değerlerden uzaklaştığımız zaman yok olur gideriz. Bin yıllık tarihten gelen bir toplum olarak, gelecek nesillere aktarabilmemiz için mutlaka bu mek nları yapmak ve ihya etmek gerekmektedir." 

'Oyçokluğu ile geçti' 
Cuma namazını da bu camide kılan Topbaş, Göztepe Parkı'na cami yapılmasıyla ilgili soruları yanıtladı. Caminin yapılmasıyla ilgili kararın geçerli olduğunu belirten Topbaş şöyle devam etti "Meclisin verdiği karar geçerlidir. Bu konuda, siyasi partilerin kendi grup toplantılarında olumlu kararları vardır. Meclis planlama müdürlüğü 5 gün içerisinde gelen itirazları değerlendirmiş ve iki üyesi CHP'lilerden oluşan 9 kişilik komisyona iletmiştir. Oyçokluğu ile geçmiştir. Burada toplumsal değerlerin istismar edilmemesi gerekir. Siyasi malzeme olarak kullanılmamalıdır. Taksim ile mukayese etmek hiç mümkün değil. Alınan meclis kararı geçerlidir." 

Daha önce ne demişti 

Cami kararının duyulmasının ardından, karardan haberdar olmadığını belirten Topbaş, "Tam olarak detayını bilemiyorum. Hepsini incelemem lazım. Bende onaylama ya da veto etme yetkisi var. Dosyaya bakacağım. Doğru olanı yapmam gerekir" demişti. Daha sonra dosyayı tüm detaylarıyla incelettiğini ve konunun yeniden müzakere edileceğini söyleyen Topbaş, Kadıköy Belediye Başkanı Selami Öztürk'le yaptığı görüşmenin ardından da şu açıklamada bulunmuştu "Önümüzdeki günlerde AKP, CHP ve diğer siyasi partilerin grup başkan vekilleriyle görüşme yapacağız. Sonra tekrar bir araya gelerek nihai kararlarımızı vereceğiz. Bu konuda toplumu germeye gerek yok." 

'Başbakan yanlış anlamış' 

Topbaş, Göztepe'ye yapılmak istenilen cami için, 'En yakın cami 4.5 kilometre mesafede' diyen Başbakan Erdoğan'ın, kendisine verdikleri bilgiyi yanlış anladığını söyledi. Topbaş, "Başbakan bilgileri bizden alıyor tabii ki, '4.5 kilometrelik alanda' diye söyleyince 4.5 kilometre mesafede olarak anlamış. Ama önemli olan nüfus yoğunluğudur, bu kadar yakın, şu kadar uzak diye plan yapılmaz" dedi. 


</TEXT>
</DOC>
