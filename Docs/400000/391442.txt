<DOC>
<DOCNO> 391442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy07.html </URL>
<DATE> 2005/11/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Müfettişten Bakan Yıldırım'a dava... 
</HEADLINE>
<TEXT>

     Devlet Denetim Elemanları Derneği DENETDE Genel Başkanı Atılay Ergüven, teftişten "terör" diye bahsederek, kişilik haklarına saldırıda bulunduğu iddiasıyla Ulaştırma Bakanı Binali Yıldırım aleyhine 10 bin YTL’lik manevi tazminat davası açtı. 
     Ankara 2. Asliye Hukuk Mahkemesi’nde bugün görülmeye başlanan davanın duruşmasına, DENETDE Genel Başkanı Ergüven, Ergüven’in avukatı ve bazı dernek yöneticileriyle Yıldırım’ın avukatı Ali Özkaya katıldı. 
     Ergüven’in avukatı Fikri Dönmez, Yıldırım’ın 11 Mayıs 2005 tarihli Sabah Gazetesi’nde yayınlanan demecinde "Kamu yöneticileri teftiş terörü nedeniyle inisiyatif kullanamıyor" diyerek müvekkilinin kişilik haklarını ihlal ettiğine ilişkin iddiasını yineledi. 
     Yıldırım’ın avukatı Özkaya ise usul ve esas yönünden itirazlarını içeren dilekçeyi mahkemeye sundu. Dilekçesinde, yazıda Ergüven’e yönelik herhangi bir ifade olmadığına ve adının geçmediğine işaret eden Özkaya, Ergüven’in sıfat yokluğundan dava açamayacağını savundu. 
     Özkaya, esas yönünden itirazlarında ise Yıldırım’ın gazeteye verdiği demeçte "teftiş terörü" ifadesini kullanmadığını, ancak açıklamanın gazetede "teftiş terörü" şeklinde yer aldığını belirtti. 
     Yıldırım’ın haksız ve bunaltıcı teftiş nedeniyle kamu yöneticilerinin hareket alanının kısıtlandığını ifade etmek istediğini anlatan Özkaya, manevi tazminatı gerektirecek hukuki unsurlar bulunmadığından davanın reddine karar verilmesini istedi. 
     Yargıç Hacı Hüseyin Ünaldı, Ergüven’in avukatı Dönmez’e, avukat Özkaya’nın itirazlarına karşı beyanda bulunması için süre verilmesine, Ergüven’in dava açamayacağı yönündeki itirazın dosya incelendikten sonra değerlendirilmesine karar vererek, duruşmayı erteledi. 
     Duruşmanın ardından gazetecilere açıklama yapan DENETDE Genel Başkanı, Sağlık Bakanlığı Başmüfettişi Ergüven, yolsuzlukla mücadelenin en önemli parçası olduklarını söyledi. Meslektaşlarının, Yıldırım’ın açıklamalarıyla hayal kırıklığına uğradığını dile getiren Ergüven, "Teftiş görevini terör olarak değerlendirenlerin yolsuzlukla mücadele ettiklerini söylemeleri, Nasreddin Hoca fıkrasına benzedi. 
     Mesleğimiz ve bizler bugüne kadar ilk kez böyle bir ithama maruz kaldık" diye konuştu. 
     
</TEXT>
</DOC>
