<DOC>
<DOCNO> 371788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yazar/congar.html </URL>
<DATE> 2005/08/22/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak "federal" kalacak mı 
</HEADLINE>
<TEXT>


Irak'ta, son anda yeni bir erteleme olmazsa bugün tamamlanması beklenen anayasa taslağı, güney komşumuzun geleceğine ilişkin soru işaretlerini ortadan kaldırmayacak. Daha ziyade bu taslak, karşılığı bir bakıma başından beri belli olan "Irak federal olacak mı " sorusunu k ğıt üzerinde olumlu yanıtlayıp, bu sorunun yerine "Irak federal kalabilecek mi " sorusunu yerleştirecek. 
Malum, anayasa taslağı hedeflenen 15 Ağustos tarihine yetiştirilemeyince Irak Parlamentosu da, yürürlükteki geçici anayasa gereği kendisini feshetmektense taslağın yazımı için "bir haftalık ek süre" tanımıştı. 
Washington'daki yetkililer, resmi açıklamalarında "Anayasa yazımı Iraklılara ait bir süreç" vurgusunu yapsalar da, ABD'nin özellikle son günlerde sürece birebir müdahil olduğu biliniyor. Bağdat Büyükelçisi Zalmay Khalilzad'ın oynadığı aktif arabuluculuk rolünün amacını "takvimin aksamaması ve uzlaşma için taviz gerektiğinin anlaşılması" diye tanımlayan ABD'li diplomatlara göre, gelen haberler bu amaca ulaşıldığı yönünde. 

Kürtlerin tavizi 
Gerçekten de, bu sabah yapılacak son toplantıda büyük bir kopuş yaşanmadıkça anayasa taslağının bugün ya da en geç haftaya Irak Parlamentosu'na, 15 Ekim'e dek de referanduma sunulmasını öngören takvimin işleyeceği anlaşılıyor. 
Taslak üzerinde uzlaşılmasının ancak tavizlerle mümkün olduğu da kesin. En az taviz veren tarafın, çoğunluğu oluşturan ve güneydeki 9 vilayeti denetiminde tutan Şiiler olduğuna ise şüphe yok. 
Gelen bilgiler, Khalilzad'ın hafta sonunda özellikle Şii ve Kürt grupları arasında mekik dokuduğu İslam'ı yasamanın "ana kaynaklarından biri" yapacak yöndeki Şii taleplerinin Kürt itirazlarına rağmen ağır bastığı yönünde. 
Buna karşın, Kürtlerin, "belirli koşullar altında Irak'tan ayrılma hakkını saklı tuttukları" hükmünün anayasada yer alması ısrarından vazgeçtikleri söyleniyor. Bu, Kürtlerin bağımsızlık fikrinden koptukları demek değil ama bağımsızlık arayışını adeta "anayasal hak" düzeyine eriştirecek bir "kendi kaderini tayin" hükmünden feragat ettikleri anlamına geliyor. 
ABD Dışişleri Bakanı Condoleezza Rice, geçen hafta böyle bir feragatı öngören sözlerinde, "Kürtler dahil çeşitli grupların belirli çıkarları söz konusu ve demokratik bir süreçte, bu çıkarlar için bastırmalarında da şaşırtıcı bir şey yok, ama bu tip belgeler, nihayetinde doğası gereği tavizlere dayanan belgelerdir" demişti. 

Bölünmeye karşı 
Anayasa taslağının son şeklini bilmesek de, ulaşan haberler, bu taslağın "federal bir yapı" öngördüğüne kuşku bırakmıyor. 
Sünni Araplar, özellikle petrol zengini ve Körfez'i denetleyen güney vilayetlerinde Şii özerkliğinden çekindiklerinden, federalizme karşı çıkıyorlardı. Kuzeydeki 3 eyaleti denetiminde tutan ve 14 yıldır fiilen özerk yaşayan Kürtler ise, tıpkı Şiilerin çoğu gibi, "federalizmi, ülkenin bölünmemesinin olmazsa olmaz koşulu" saydılar. 
Washington da başından beri, Irak mozaiğini bir arada tutmanın en gerçekçi yolunu federalizmde gördü federalizmin "bölünmenin aracı değil, birliğin tutkalı" olacağına inana geldi. 
Esasen Washington, Iraklı Şiilerin İran'ın nüfuzuna ne derece açık olduğunu, "Arap-Farsi" ayrımının ya da "Kum-Necef" rekabetinin bu nüfuzu sınırlamadığını görmesi sonrasında, Kürtleri ve Sünni Arapları Şiiler ile aynı çatı altında tutmaya daha da büyük önem veriyor. 
G. Irak'ta "İranvari" bir Şii devleti ve kuzeyde Türkiye'nin kolay kabullenmeyeceği bir Kürt devleti yerine, Irak'ın 3 ana etnik grubunu da denklemde tutacak ortak bir yapı yeğleniyor ve federalizm bunun yeg ne formülü sayılıyor. 

Mücadele sürecek 
Ancak federalizmin Irak'ın çözülmesini durdurabileceği şüpheli. 
Şiilerin teokratik taleplerine geçit veren bir anayasa, referandumda kabul görse bile, er geç laiklik yanlısı Kürtlerin kopuşuna zemin hazırlayabilir. 
Öte yandan, yüzde 20'lik nüfusuna karşın Irak'ı tarihi boyunca yönetmiş Sünni azınlığın, Şii çoğunluğun siyasi ve iktisadi egemenliğindeki federal bir yapı konusundaki isteksizliği şiddet eylemlerini halen besliyor. Bu eylemler, özellikle ileride ABD askerinin çekilmesiyle, bir Şii - Sünni çatışmasına yol açabilir. 
Dahası, Şii ve Kürt milislerin kanunsuzluğuna Milislerin adam kaçırma, suikast ve gözaltı uygulamalarını ayrıntılı biçimde duyuran "Washington Post" haberinin özetini bu sayfada bulacaksınız geçit veren bir federal düzen, ülkenin geleceğini de geçmişi gibi korkunun sultasına bırakmış olur. 
Sonuçta, Irak'taki mücadele anayasanın yazımıyla bitmiyor. Ülkenin şiddete teslim olup olmayacağını da, "federal birliğin" kağıt üzerinde kalıp kalmayacağını da Iraklı grupların esas bundan sonraki adımları belirleyecek. 



</TEXT>
</DOC>
