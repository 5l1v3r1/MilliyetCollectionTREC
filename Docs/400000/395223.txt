<DOC>
<DOCNO> 395223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur13.html </URL>
<DATE> 2005/11/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cezaevinden kaçtı, bir kadına tecavüz etti 
</HEADLINE>
<TEXT>

     
     Süheyla GÖZDERELİLER YALOVA, DHA 

     
YALOVA’da işlediği suçlardan dolayı konulduğu Bursa Cezaevi’nde yatarken firar eden 27 yaşındaki Oktay Çınar’ın, Yalova’da bir kadına tecavüz edip, bir çocuğa ise tecavüze yeltendiği iddia edildi. 
     Yalova Emniyet Müdürlüğü ekiplerince çete kurarak şantaj yapmak’, Gasp’ ve Cinayet’ gibi bir çok suçtan kaydı bulunan Oktay Çınar, geçen yılın Aralık ayında, kurdukları çetenin elebaşı olduğu öne sürülen İlknur Yanku ile ilişkiye giren ve fotoğraflarını çektirdiği 70 yaşındaki Fahrettin Yıldırım'dan şantaj yoluyla para istedi. Çınar, 150 bin YTL tutarında seneti imzalamayan Yıldırım'ı Kazım Karabekir Mahallesi’ndeki evinde bıçakla öldürdü. Cinayetten sonra yakalanan aralarında Oktay Çınar’ın, İlknur Yanku ve Yanku’nun çocuklarının da bulunduğu 6 kişi tutuklandı. Yargılandığı Yalova Ağır Ceza Mahkemesi’nce 22 yıl ağır hapis cezasına çarptırılan asker kaçağı Oktay Çınar, cezasını çekmek için Bursa F Tipi Cezaevi’ne gönderildi. 
     Ruhsal sorunlarının olduğunu öne süren Çınar, geçen hafta tedavi olmak için İstanbul'a sevkli olarak gönderilirken, Yalova yakınlarında tuvalete gireceğini söyledi. Tuvalete giren Çınar, görevlilerin dalgınlığından yararlanarak kaçtı. Polis ve jandarma tarafından her yerde aranan Oktay Çınar, Yalova-Çınarcık Karoyulu’ndaki Bahçehir Belediyesi prefabriklerinde yalnız yaşayan 46 yaşındaki B.A.'nın evine giderek iddiaya göre bu kadına tecavüz etti. Emniyet Müdürlüğü’nde ifadesi alınan B.A. kendisine tecavüz eden Çınar’ı, sabıkalıların fotoğrafından tanıdı. 
     Oktay Çınar, önceki akşam Çınarlı Camii Sokak’ta, annesi ve babası ziyaret için komşularına gittiği için evde yanlız kalan 13 yaşındaki kıza tecavüz etmek istedi. Kızın bağırmasından korkan O.Ç. kaçtı. Yalova polisi, kaçan Oktay Çınar'ı her yerde arıyor. 
     
</TEXT>
</DOC>
