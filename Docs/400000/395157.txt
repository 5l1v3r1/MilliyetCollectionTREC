<DOC>
<DOCNO> 395157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy29.html </URL>
<DATE> 2005/11/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye, Irak’a geniş kapsamlı yeni bir insani yardım sağlıyor 
</HEADLINE>
<TEXT>

     Türkiye, komşusu Irak’a geniş kapsamlı yeni bir insani yardım sağlamayı kararlaştırdı. 
     Dışişleri Bakanlığı’ndan yapılan yazılı açıklamada, "yardımın, Irak halkının ve özellikle son dönemde güç koşullar altında yaşamak zorunda kalan Telafer kentindeki Türkmen soydaşların temel ihtiyaçlarını karşılamak üzere sağlanmakta olduğu" belirtildi. 
     Açıklamada, yardımın, Başbakanlık Türkiye Acil Durum Yönetimi Genel Müdürlüğü, Dışişleri Bakanlığı ve Türkiye Kızılay Derneği Genel Müdürlüğü işbirliği ve Irak Kızılayı aracılığıyla yapıldığı kaydedildi. 
     Toplam 1 milyon dolar değerindeki yardımın, 30 bin koli 624 ton 
     gıda ve temizlik maddesinden oluştuğu ve 32 TIR’lık konvoyla Irak’a ulaştırılmasının planlandığı bildirilen açıklamada, yardımın ilk partisini götüren 16 TIR’ın, beraberinde 4 Kızılay personeliyle birlikte 15 Kasım’da Irak’a giriş yaptığı belirtildi. Açıklamada, Irak’a yapılmakta olan bu yardımın, Türkiye’nin 2003 yılından bu yana anılan ülkeye ulaştırdığı yardımlar bakımından yeni bir halkayı oluşturduğu kaydedildi. Bakanlık açıklamasında şöyle denildi "Bilindiği gibi, Nisan 2003’te Irak halkının insani yardım alanındaki ihtiyaçlarının karşılanması amacıyla 5 milyon dolar tutarında nakdi kaynak ayrılmış, bu miktarın 1 milyon dolar tutarındaki bölümü BM tarafından yapılan acil yardım çağrısına karşılık olarak tahsis edilmişti. Öte yandan, BM Gıda Programı’nın yine Nisan 2003’te başlattığı gıda sevkıyatı çerçevesinde yüz binlerce ton gıda ve gıda dışı yardım malzemesi, tarafımızdan sağlanan ulaştırma imkanları ile ülkemiz üzerinden Irak’a taşınmıştı. Irak’a, özellikle Telafer ve Felluce’ye yardımlarımız izleyen dönemlerde de devam etmişti. Bu çerçevede, Eylül 2004’te hükümetimizce 1 milyon dolar tutarında acil insani yardım yapılmasına karar verilmiş, ilk parti yardım malzemesi Eylül 2004, ikinci parti yardım malzemesi ise Aralık 2004 ve Ocak 2005’te anılan ülkeye gönderilmişti. Kasım 2004’te yaşanan insani krizin etkilerinin azaltılması amacıyla da, 500 bin doları tutarında ilave acil insani yardım yapılması kararlaştırılmış, bu yardımlarımız da Kasım ve Aralık 2004’te yerlerine ulaştırılmıştı. Irak’a son olarak, Eylül 2005’te 400 bin dolar değerinde insani yardım sevk edilmişti." Açıklamada, Irak’a yapılması öngörülen yeni yardım sevkıyatının, "Türkiye’nin insani alandaki çabalarının, şartlar ne olursa olsun muhtaç durumdaki insanlara ulaştırılması yönündeki iradesini bir kez daha ortaya koymuş bulunduğu" vurgulandı. 
     
</TEXT>
</DOC>
