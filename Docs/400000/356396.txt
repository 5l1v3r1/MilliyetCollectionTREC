<DOC>
<DOCNO> 356396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur53.html </URL>
<DATE> 2005/06/28/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Cumhurbaşkanı Sezer bir kanun onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 68 sayılı "Lisanslı Harita Kadastro Mühendisleri ve Büroları Hakkında Kanun"u onayladı. 
     Cumhurbaşkanlığı Basın Merkezi’nden yapılan açıklamaya göre, kanun yayımlanmak üzere Başbakanlığa gönderildi. 
     Kanun, kadastro teknik hizmetlerinin, "lisanslı harita kadastro mühendislik büroları" aracılığıyla yürütülmesini öngörüyor. 
     Kanuna göre, kadastro teknik hizmetlerinin yerine getirilmesi için lisanslı harita kadastro mühendislik büroları kurulacak. 
     Kadastro teknik hizmetlerinden tescile tabi olmayan işlemlerin yapım ve kontrolü, tescile tabi olan işlemlerin yapım sorumluluğu lisanslı harita kadastro mühendislik bürolarınca yerine getirilecek. 
     Ancak, kamu kurum ve kuruluşları ile lisans sahibi harita ve kadastro mühendislerinin diğer kanunlar ve ilgili mevzuata göre hak, görev ve yetkileri devam edecek. 
     Lisanslı harita kadastro mühendislik bürolarının açılıp işletilmesi, yapılacak sınavda başarı gösteren lisans sahiplerine ait olacak. 
     Sınav, Tapu ve Kadastro Genel Müdürlüğü tarafından, Harita ve Kadastro Mühendisleri Odası’nın görüşü alınarak hazırlanacak yönetmelik çerçevesinde yapılacak. 
     
</TEXT>
</DOC>
