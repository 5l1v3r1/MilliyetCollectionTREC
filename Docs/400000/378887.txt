<DOC>
<DOCNO> 378887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun08.html </URL>
<DATE> 2005/09/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bush New Orleans yeniden doğacak 
</HEADLINE>
<TEXT>

     ABD Başkanı George Bush, Katrina kasırgasının vurduğu New Orleans ve Körfez bölgesinin yeniden doğacağını söyleyerek, Katrina'daki karmaşanın yeniden yaşanmaması için acil durum planlarının yeniden gözden geçirilmesi talimatını verdi. 
     New Oleans'taki Fransız mahallesinden halka seslenen Bush, kasırganın vurduğu tüm bölgelerde ne gerekiyorsa yapacaklarını, vatandaşların kendi toplumlarını ve hayatlarını yeniden oluşturmalarına yardım etmek için ne kadar süre gerekiyorsa o kadar kalacaklarını belirtti. 
     Kasırgaya karşı acil müdahale sisteminin hükümetin her seviyesinde iyi koordine edilemediğini kabul eden Bush, ''federal hükümetin bu tür yükümlülüklerini yerine getirememesi durumlarında bunun sorumlusunun ve çözüm bulması gerekenin başkan olarak kendisi olduğunu'' söyledi. 
     Kısa vadede amaçlarının, Katrina kasırgası nedeniyle evlerinden olan ve barınaklara yerleştirilen kişilerin gelecek ayın ortasına kadar daha uzun vadeli iskanlara yerleştirilmeleri olduğunu belirten Bush, felaket bölgesindeki alt yapının onarımının büyük kısmının federal hükümetin fonlarından karşılanacağını da kaydetti. 
     Bush, kasırganın vurduğu, Louisiana, Mississippi ve Alabama'ya uzanan Körfez Kıyısı bölgesinde yeni iş olanakları yaratmak ve bu bölgelere yatırım için teşvik sağlayacağını da ifade etti. 
     New Orleans ve Körfez bölgesini 29 Ağustos'ta vuran kasırgada 700'den fazla kişi yaşamını yitirdi, 1 milyon dolayında kişi ise evlerinden oldu. 
     
</TEXT>
</DOC>
