<DOC>
<DOCNO> 364407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy14.html </URL>
<DATE> 2005/07/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne 61. başvuru... 
</HEADLINE>
<TEXT>

     CHP, Mahalli İdareler Yasası’nın bazı maddeleri ile Toprak Koruma ve Arazi Kullanımı Yasası’nın tümünün iptali ve yürürlüğünün durdurulması istemiyle Anayasa Mahkemesi’ne başvurdu. 
     CHP milletvekillerinin imzalarını taşıyan dilekçeleri Anayasa Mahkemesi’ne getiren Grup Başkanvekili Kemal Anadol, "61’inci başvurumuzu gerçekleştirdik" dedi. 
     Anayasa’nın 127’nci maddesinin mahalli idarelerin kamu hizmetlerinin görülmesi amacıyla kendi aralarında birlik kurabileceklerini düzenlediğine dikkat çeken Anadol, ancak bu yasayla birliklere üyeliğin zorunlu hale getirildiğini belirtti. Anadol, yasayla mahalli idarelerin birliklerden ayrılmasının Bakanlar Kurulu’nun iznine bağlı kılınmasının da Anayasa’ya aykırı olduğunu ifade ederek, "Yasayla mahalli idarelerin özerkliği ve karar organlarının halk tarafından seçilmeleri ilkeleri başta olmak üzere Anayasa ve Avrupa Yerel Yönetimler Özerklik Şartı’na aykırı düzenlemelere yer verilmiştir" diye konuştu. 
     CHP, Mahalli İdareler Yasası’nın bir maddesi ile 7 maddesinin bazı fıkralarının iptalini istedi. 
     
     TÜMÜNÜN İPTALİ İSTEMİ 
     CHP Grup Başkanvekili Anadol, Toprak Koruma ve Arazi Kullanımı Yasası’nın tümünün iptalini ve yürürlüğünün durdurulmasını istediklerini de bildirdi. 11 Ekim 2004 tarihinden önce izin almadan tarım arazilerini tarım dışı kullanıma açanların para cezası karşılığı affını öngören yasanın TBMM Genel Kurulu’nda "Nitelikli çoğunlukla kabul edilmediğini" ifade eden Anadol, bu nedenle şekil yönünden Anayasa’ya aykırılık içerdiğini söyledi. 
     Anadol, ayrıca düzenlemenin tarım alanlarının korunması konusunda devlete verilen görevlerle bağdaşmaması nedeniyle de Anayasa’ya aykırı olduğunu öne sürdü. 
     
     TUĞCU’NUN BAŞKAN SEÇİLMESİ 
     Kemal Anadol, Anayasa Mahkemesi önünde yaptığı açıklamada, Tülay Tuğcu’nun Anayasa Mahkemesi Başkanı seçilmesinden duydukları memnuniyeti dile getirdi. 
     Türkiye Cumhuriyeti tarihinde ilk kez bir kadın yargıcın Anayasa Mahkemesi Başkanlığı’na seçildiğine dikkat çeken Anadol, bunun Mustafa Kemal Atatürk’ün gerçekleştirdiği devrimlerin sonucu olduğunu kaydetti. 
     Anadol, Tuğcu’nun görevini Atatürk ilke ve devrimlerine bağlı kalarak sürdüreceği yönündeki açıklamasından da ayrıca mutluluk duyduklarını söyledi. 
     Açıklamasında, Anayasa Mahkemesi üyelerinden bir bölümünün TBMM tarafından seçilmesi yönündeki girişimlere ilişkin görüşlerini de dile getiren Anadol, buna "şiddetle" karşı olduklarını bildirdi. 
     "Siyasetin girdiği yerde hukuk yoktur" diyen Anadol, bu yöntemle yapılacak bir seçimin kulis faaliyetlerine sahne olacağını ve bunun da sonuçta Anayasa Mahkemesi’ni ve kararlarını tartışılır hale getireceğini kaydetti. Anadol, bunun rejim değişikliği anlamına geleceğini de savunarak, "İktidarı uyarıyoruz, çoğunluklarına güvenip ateşle oynamasınlar, bu tehlikeli yola girmesinler" diye konuştu. 
     
</TEXT>
</DOC>
