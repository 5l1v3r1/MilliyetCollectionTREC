<DOC>
<DOCNO> 390729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur09.html </URL>
<DATE> 2005/10/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kayıp banka çalışanını, kütüphane çalışanı öldürmüş .. 
</HEADLINE>
<TEXT>

     
     Metin Bolat 
     
Seydişehir Meslek Yüksekokulu’nda üniversite harçlarını toplayan ve yaklaşık 1 ay önce harçlarla birlikte ortadan kaybolan banka görevlisinin, aynı okulun kütüphanesinde çalışan bir kişi tarafından öldürüldüğü belirlendi. 
     AA muhabirinin aldığı bilgiye göre, yaklaşık 1 ay önce Selçuk Üniversitesi Seydişehir Meslek Yüksekokulu’nda üniversite harçlarını toplayan banka görevlisi Tarık Kışla 29 , 10 bin 440 YTL tutarındaki parayla birlikte ortadan kayboldu. İlçeden kaçtığı iddia edilen Kışla, bir ay süreyle gidebileceği tüm adreslerde arandı, ancak bulunamadı. 
     Bankacının ortadan kaybolmasının ardından kimseyle irtibata geçmemesi üzerine başka olasılıkları değerlendiren Konya Asayiş Şube Müdürlüğü, olayı derinlemesine soruşturması için Cinayet Büro Amirliği elemanlarından özel bir ekip oluşturdu. 
     
     HAYAT KADINI İLE İLİŞKİ YAKALATTI 
     Soruşturma kapsamında, Tarık Kışla’nın görev yaptığı okulun kütüphanesinde çalışan Mustafa B. takibe alındı. Mustafa B’nin, Gürcistan uyruklu hayat kadını Darejan E. 30 ile sık sık görüşerek para harcamasından şüphelenen polis, söz konusu kişiyi gözaltına aldı. 
     Yapılan sorgulamanın ardından Mustafa B’ye ait ilçe dışındaki meyve bahçesinde arama yapıldı. Ekipler, Tarık B’nin cesedini bahçede toprağa gömülü olarak buldu. 
     Mustafa B’nin, bağ evine çağırdığı Tarık Kışla’yı başına taş vurarak öldürüp buraya gömdüğü ve Kışla’nın üzerinde bulunan anahtarla yüksekokuldaki kasayı açarak 10 bin 440 YTL’yi çaldığını itiraf ettiği öğrenildi. 
     Mahkemeye çıkarılan Mustafa B’nin tutuklandığı, Darejan E’nin ise tutuksuz yargılanmak üzere serbest bırakıldığı bildirildi. 
     Banka görevlisi Tarık Kışla, Selçuk Üniversitesi Seydişehir Meslek Yüksekokulu’nda kendisine tahsis edilen odada öğrencilerden 10 milyar 440 milyon lira harç parasını topladıktan sonra ortadan kaybolmuştu. 
     
</TEXT>
</DOC>
