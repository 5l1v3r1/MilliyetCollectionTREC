<DOC>
<DOCNO> 397905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun36.html </URL>
<DATE> 2005/11/25/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Unicef raporu 50 ülkede kız çocukları eğitimden mahrum 
</HEADLINE>
<TEXT>

     Birleşmiş Milletler Çocuk Fonu UNICEF , çoğu Afrika'da bulunan yaklaşık 50 ülkede, eğitim gören kız çocuklarının sayısının yıl sonu için belirlenen hedefin altında kaldığını açıkladı. 
     UNICEF'in yayımladığı rapora göre dünya çapında, 90 milyonu kız, yaklaşık 110 milyon çocuk hala ilkokul eğitimi alamıyor. 
     Afrika'daki ülkelerin yanı sıra Afganistan, Hindistan, Pakistan ve Türkiye'de eğitim alan kız çocukların sayısının erkeklere oranla hala çok düşük olduğu belirtildi. 
     BM'nin, 2015'e kadar, eğitimde her düzeyde eşitlik sağlanması için uygulamaya koyduğu milenyum hedeflerinin ilk adımı olan, temel eğitimde cinsiyetler arası eşitlik hedefinde, öngörülen rakamlara ulaşılamadığı kaydedildi. 
     Eğitim alan erkek çocuklarıyla kızların sayısı arasındaki uçurumun kapatılmasını engelleyen nedenler arasında, yoksulluk, gelenekler, AIDS ve silahlı çatışmalar yer alıyor. 
     Raporda, eğitimden mahrum bırakılan kız çocuklarının, açlık, yoksulluk, şiddet, istismar, insan ticareti, AIDS ve diğer hastalıklara karşı daha savunmasız olduğu vurgulandı. 
     
</TEXT>
</DOC>
