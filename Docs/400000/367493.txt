<DOC>
<DOCNO> 367493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun06.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ray Charles'a sahip çıktılar 
</HEADLINE>
<TEXT>


Ray Charles anısına çıkarılan "Inspired by Genius" albümünde R B dehasının hitleri, Paul McCartney'den The Animals'a ünlü müzisyenler tarafından yorumlanıyor 

Aslı Onat 

Yirminci yüzyıl müziğine damgasının vuran müzisyenlerden Ray Charles'ın anısı, yeni bir albümle yaşatılmaya devam ediliyor. Genel olarak bir Rhythm Blues müzisyeni olarak tanımlanan ama cazdan country'ye uzanan bir yelpazede besteler yapıp hepsini hakkıyla yorumlayan Ray Charles'ın dehası daha sağlığında tartışılmaz biçimde kabul edilmişti. "Inspired by Genius" Dehanın İlhamı adıyla yayımlanan albümde The Animals, Joe Cocker, Steve Miller, Dianne Reeves, Paul McCartney gibi isimlerin Ray Charles parçalarına getirdiği yorumlar yer alıyor. 
"Inspired by Genius", bir nevi 'ustalardan ustaya saygı' albümü. 21 parçalık albümde Ray Charles'ın doğrudan etkilediği müzisyenlerin zamanında yorumladıkları Ray Charles klasikleri yer alıyor. 
Albümün açılışını, '60'ların başında İngiltere'nin Rhythm Blues sahnesinin en önemli gruplarından The Animals yapıyor. The Animals, "Mess Around" yorumuyla albümdeki yerini almış. Ray Charles, bu grubun solisti Eric Bourdon'ın kahramanıydı. 
Charles'ın stilinden doğrudan etkilenen piyanist Manfred Mann "Sticks Stones" ile ikinci sırayı alıyor. Albüm sayesinde Amerikalı Ray Charles'a Britanyalıların ne kadar sahip çıktığı net biçimde anlaşılıyor. "Hallelujah I Love Her So"yu İngilizlere ilk kez sunan Eddie Cochran'in yorumunu bir başka rock'n roll'cu, bu türün öncülerinden Jerry Lee Lewis'in "What'd I Say" cover'ı izliyor. "Hallelujah I Love Her So"yu ilk gençlik günlerinde seslendiren, bugünün 'sir' unvanlı müzisyeni Paul McCartney, "Don't Let the Sun Catch You Crying"in canlı kaydıyla Ray Charles'a saygılarını sunanlar arasında yerini alıyor. 
Albümün olmazsa olmazı ise Joe Cocker kuşkusuz. Cocker, kendisini meşhur eden Ray Charles cover'ı "Unchain My Heart"ı seslendiriyor. Country klasiği "Georgia On My Mind" ile The Band, "Mary Ann" ile Steve Miller, Lou Rawls eşliğinde "Baby, It's Cold Outside" ile Dianne Reeves müzikseverleri geçmişle bugün arasında coşkulu ezgilerle sarmalıyor. 


</TEXT>
</DOC>
