<DOC>
<DOCNO> 391785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur14.html </URL>
<DATE> 2005/11/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Doktora rüşvet baskını 
</HEADLINE>
<TEXT>

     Tekin ATAY, Bahadır ÖKTEM DHA 

      TRABZON’da, bir hastasının yakınından 500 YTL rüşvet aldığı iddiasıyla özel muayenehanesine düzenlenen baskınla gözaltına alınan Numune Hastanesi'nde görevli Opr. Dr. Yıldıray Bekar, çıkarıldığı mahkemece tutuksuz yargılanmak üzere serbest bırakıldı. 
     Trabzon Numune Hastenesi’nde bir hafta önce akciğer ameliyatı geçiren Yılmaz Olgun’un ağabeyi Halil Olgun, Trabzon Cumhuriyet Savcılığı’na başvurarak Opr. Dr. Yıldıray Bekar'ı şikayet etti. 
     Olgun dilekçesinde, Ameliyatı yapan Opr. Dr. Yıldıray Bekar, daha sonra kardeşimle ilgilenmedi. Muayenehanesine gittim ve kardeşimle ilgilenmek için benden bin dolar istedi. Yeşil Kart'lı olduğumuzu ve bu parayı bulamayacağımızı söyledim. Bu defa indirim yaptığını söyleyip 700 dolar getirmemi istedi'' dedi. 
     Şikayet üzerine harekete geçen polis ekipleri, mahkemeden arama kararı çıkardı ve Halil Olgun’a seri numaraları alınmış 500 YTL vererek Opr. Dr. Bekar’ın Kahramanmaraş Caddesi Doruk İşhanı’ndaki muayenehanesine gönderdi. Olgun parayı Opr. Dr. Bekar’a verdikten sonra muayenehaneden ayrıldı ve polis ekipleri baskın yaptı. Yapılan aramada seri numaraları alınmış paralar, Opr. Dr. Bekar’ın çekmecesinde bulundu. Gözaltına alınan Opr. Dr. Bekar, Ben kimseden para istemedim. Hasta yakını parayı ısrarla almamı istedi. Kabul etmeyince masaya bırakıp gitti. Ben de mecburen çekmeceye koydum'' diyerek suçlamaları kabul etmedi. 
     Polisteki sorgusunun ardından adliyeye sevkedilen Opr. Dr. Yıldıray Bekar, savcılık ifadesinin ardından tutuklanma talebiyle sevkedildiği 1'inci Sulh Ceza Mahkemesi’nde de aynı savunmayı yaptı. Opr. Dr. Bekar, tutuksuz yargılanmak üzere serbest bırakıldı. 
     Adliye çıkışında kendisini görüntüleyen gazetecilere, Hepsi komplo. Söyleyecek başka birşey yok'' diyerek uzaklaşan Opr. Dr. Bekar hakkında, daha önce de bir hastasından bıçak parası’ aldığı gerekçesiyle dava açıldığı ve bu davanın henüz sonuçlanmadığı öğrenildi. 
     
</TEXT>
</DOC>
