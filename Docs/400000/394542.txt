<DOC>
<DOCNO> 394542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy07.html </URL>
<DATE> 2005/11/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meclis'te bu hafta Kamu Mali Yönetimi ele alınacak 
</HEADLINE>
<TEXT>

     -TBMM'DE BU HAFTA... 
     -KAMU MALİ YÖNETİMİ VE KONTROL KANUNU TASARISI, GENEL KURUL'DA ELE ALINACAK -PLAN VE BÜTÇE KOMİSYONU, 2006 YILI BÜTÇESİNİ GÖRÜŞMEYE DEVAM EDECEK ANKARA A.A - 13.11.2005 - TBMM, yoğun gündemle çalışacağı yeni bir haftaya giriyor. 
     Meclis, bütçe görüşmelerinin yanı sıra Kamu Mali Yönetimi ve Kontrol Kanunu Tasarısı için mesai yapacak. Kamu Mali Yönetimi ve Kontrol Kanunu Tasarısı'nı ele alacak olan Genel Kurul, 23 maddelik tasarı için 15 Kasım Salı günü 15.00-20.00, 16 Kasım Çarşamba ve 17 Kasım Perşembe günleri ise 14.00-20.00 saatleri arasında çalışacak. 
     Kamu Mali Yönetimi ve Kontrol Kanunu Tasarısı, TBMM, Cumhurbaşkanlığı ve Sayıştay'ın bütçelerini merkezi yönetim bütçesi dışına çıkararak doğrudan Meclis'e sunulmasını öngörüyor. Bu kurumların denetimi, TBMM Hesaplarını İnceleme Komisyonu'nca yapılacak. 
     Büyük mükellefleri daha iyi izlemek ve daha iyi hizmet vermek üzere, ''Büyük Mükellef Vergi Daireleri'' kurulmasını içeren Tasarı, genel bütçe kapsamındaki kamu idarelerini yeniden belirliyor. 
     Düzenlemeyle, tam mükellef kurumlara ait olan hisse senetlerinin elden çıkarılması halinde kesinti uygulanmamasına yönelik süre, iki yıldan bir yıla indirilecek. 
     Banka ve aracı kurumlarca menkul kıymetler ve diğer sermaye piyasası araçlarıyla ilgili olarak yapılacak kesintide, her kurumun sorumluluğu kendisine gelen bilgi ve belgeyle sınırlı olacak. 
     1 Ocak 2006 tarihinden önce ihraç edilen menkul kıymetlerin gerek itfa gelirlerinden, gerekse alım-satım kazançlarından tam-dar mükellef kurum ayırımı olmadan vergileme yapılacak. 
     Düzenlemeyle, tam-dar mükellef ayırımı yapılmadan, yıllık beyanname verme imkanı tanınıyor. Beyan edilen gelirden, aynı türden menkul kıymetler için yıl içinde oluşan zararların tamamı mahsup edilebilecek. Beyan edilen gelir üzerinden yüzde 15 oranında vergi hesaplanacak. 
     Türkiye'de faaliyette bulunan tam mükellef kurumların aralarında veya dar mükellef banka ve benzeri finans kurumlarıyla 2006 yılında yapacakları vadeli işlem ve opsiyon sözleşmelerinden doğan kazançları, kesinti kapsamı dışında bırakılacak. 
     
     BÜTÇE GÖRÜŞMELERİ... 
     TBMM Plan ve Bütçe Komisyonu, 2006 yılı bütçesini görüşmeye devam edecek. 
     Komisyon, yarın, SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü, Kadının Statüsü Genel Müdürlüğü, Ulaştırma Bakanlığı, Telekomünikasyon Kurumu ve Denizcilik Müsteşarlığı'nın bütçelerini görüşecek. 
     Dışişleri Bakanlığı bütçesi 15 Kasım Salı günü, Enerji ve Tabii Kaynaklar Bakanlığı, Enerji Piyasası Düzenleme Kurumu, Ulusal Bor Araştırma Enstitüsü, Elektrik İşleri Etüt İdaresi, Türkiye Atom Enerjisi Kurumu, MTA, Petrol İşleri Genel Müdürlüğü, DSİ, Sanayi ve Ticaret Bakanlığı, Rekabet Kurumu, Milli Prodüktivite Merkezi, KOSGEP, Türk Akreditasyon Kurumu, TSE, Türk Patent Enstitüsü bütçeleri ise 16 Kasım Çarşamba günü ele alınacak. 
     Çevre ve Orman Bakanlığı, Özel Çevre Koruma Kurumu Başkanlığı, Orman Genel Müdürlüğü, Devlet Meteoroloji İşleri Genel Müdürlüğü, Kültür ve Turizm Bakanlığı ile Devlet Opera ve Balesi Genel Müdürlüğü, Devlet Tiyatroları Genel Müdürlüğü bütçeleri ise 17 Kasım Perşembe günü görüşülecek. 
     
     KOMİSYONLAR 
     TBMM'deki diğer ihtisas ve araştırma komisyonları da çalışmalarını sürdürecek. 
     İçişleri Komisyonu, 16 Kasım Çarşamba günü uluslararası anlaşmaları içeren dört tasarı ile AK Parti Erzurum Milletvekili Muzaffer Gülyurt'un Büyükşehir Belediyesi Kanunu'nda değişiklik öngören yasa teklifi ile AK Parti adana Milletvekili Atilla Başoğlu'nun sokak çocuklarını koruma ve güçlendirme vakfı kurulmasını öngören teklifini ele alacak. 
     Töre ve namus cinayetleri ile kadınlara ve çocuklara yönelik şiddetin sebeplerinin araştırılarak alınması gereken önlemleri belirlenmesini amacıyla oluşturulan Meclis Araştırma Komisyonu, 15 Kasım Salı günü toplanarak çalışmalarını sürdürecek. 
     Çalışma süresi dolacak olan eski Milletvekili Erol Güngör'ün oğlu Mustafa Güngör'ün milletvekili lojmanlarında öldürülmesinin aydınlatılması ve sorumluların belirlenmesi amacıyla kurulan Meclis Araştırması Komisyonu ise rapor üzerinde çalışacak. 
     
</TEXT>
</DOC>
