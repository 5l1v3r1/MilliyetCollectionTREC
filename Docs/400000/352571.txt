<DOC>
<DOCNO> 352571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko34.html </URL>
<DATE> 2005/06/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Vorkink GAP, küresel düzeydeki etkili projelerden biri 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, ''GAP, küresel düzeydeki en etkili bölgesel projelerden biridir'' dedi. 
     Dünya Bankası projelerini yerinde görmek için bölgeye gelen Dünya Bankası Türkiye Direktörü Vorkink, Şanlıurfa'ya ilk kez geldiğini belirterek, GAP Projesi'ni çok etkileyici bulduğunu söyledi. 
     GAP'ın sadece tarımsal ya da enerji amaçlı bir proje olmadığının altını çizen Vorkink, bunun, sosyal boyutu da bulunan bir kalkınma projesi olduğunu kaydetti. 
     Bölgede Dünya Bankası'nın 2 projeyi desteklediğini belirten Vorkink, bu projelerden birinin ''Sosyal Riski Azaltma Projesi'' diğerinin ise ''Tarımsal Reform Projesi'' olduğunu söyledi. 
     Sosyal Riski Azaltma Projesi'yle çocuk sahibi annelere koşullu mali yardımda bulunduklarını anlatan Vorkink, reform projesiyle de 9 ildeki çiftçilere doğrudan gelir desteğinde bulunduklarını belirtti. 
     Vorkink, Tarımsal Reform Projesi çerçevesinde, Türkiye'deki çiftçilere doğrudan destek sağlamak yerine sürdürülebilir tarım sistemini yerleştirmeye çalıştıklarını sözlerine ekledi. 
     
     ULUSLARARASI HAVAALANI ÖNEMLİ 
     Dünya Bankası Heyeti'ne GAP Bölge Kalkınma İdaresi Başkanlığı Bölge Müdürlüğü'nde bir brifing veren Başkan Yardımcısı Ferhat Şelli, 32 milyar dolarlık GAP projesinin 2010 yılına kadar tamamlanacağını hatırlatarak, şimdiye kadar 17 milyar dolarlık yatırımın yapıldığını kaydetti. 
     Şelli, geri kalan 15 milyar dolar yatırım içerisinde toplam sulama yatırımlarının önemli bir yer tutacağını belirterek, ''GAP projesi içinde yaklaşık 6-7 milyar dolarlık sulama yatırımı yapılacak'' dedi. 
     2004 yılında Türkiye'deki toplam kamu yatırımının 6.8'inin GAP'a ayrıldığını, bunun da 818 trilyon olduğunu hatırlatan Şelli, bu yıl 1 katrilyon 98 trilyon liralık ödeneklerinin bulunduğunu ifade etti. 
     Bölgede tarıma dayalı ihracat ve yine tarıma dayalı sanayileşme hedeflediklerini belirten Şelli, ayrıca, bölgedeki tarımsal üretimin ihracı için kargo ağırlıklı uluslararası bir havaalanın önemine işaret etti. 
     Çiftçilerin ağırlıklı olarak bölgede pamuk üretimini tercih ettiklerini hatırlatan Şelli, bunun, pamuğun daha kolay pazarlanan bir ürün olması ve çiftçilerin pamuğu daha iyi tanımalarından kaynaklandığını ifade etti. 
     GAP'ın Türkiye'ye katkısına da değinen Şelli, tarım alanındaki katkısının toplam üretimin yüzde 11, imalatta yüzde 3.5, hizmetler sektöründe de 4.6 olduğunu bunun gayri safi milli hasılada yüzde 5.1 düzeyinde olduğunu kaydetti GAP çerçevesinde 1.7 milyon hektar alanın sulanmasının, 3.8 milyon kişiye istihdam yaratacağını belirten Şelli, GAP'ta nihai olarak, sürdürülebilir insani kalkınmanın amaçlandığını ifade etti. 
     Bu arada Şelli, İsrail'li yatırımcıların bölgedeki yatırımlarla ilgilendiklerini ama henüz doğrudan yatırımın gerçekleşmediğini aktararak, sadece bir firmanın Türk firmalarıyla sulama inşaatı projesinde yer aldığını ifade etti. 
     Şanlıurfa'yı ziyaret eden Dünya Bankası Heyeti'nde, bankanın Sosyal Riski Azaltma Projesi Türkiye yetkilisi John İnnes de bulunuyor. 
     
</TEXT>
</DOC>
