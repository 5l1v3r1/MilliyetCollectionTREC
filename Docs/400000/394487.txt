<DOC>
<DOCNO> 394487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/yazar/guclu.html </URL>
<DATE> 2005/11/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümet, yargıya güveni sarsıyor 
</HEADLINE>
<TEXT>


Başbakan Erdoğan başta olmak üzere neredeyse tüm bakanlar, Avrupa İnsan Hakları Mahkemesi'nin Leyla Şahin hakkında aldığı kararı tanımamazlıktan geliyor. Kimi siyasi olduğunu söylüyor, kimi de adilane olmadığını... 
Karar aksi yönde olsaydı yani AİHM Leyla Şahin'i haklı bulsaydı, Erdoğan ve arkadaşları yine böyle düşünürler miydi Hiç sanmıyorum. 
Siz bir yandan AB'ye girmek için can atacaksınız, öte yandan daha yolun en başındayken Avrupa'nın temel kurumlarından birinin aldığı kararı yok sayacaksınız. 
Yargıyı eleştirmek, yargı kararlarını yok saymak, hele hele en üst mahkemelerin aldığı temyiz kararlarının gerçeği yansıtmadığını öne sürmek, hukuk devletinin temeline dinamit koymakla eşdeğer değil midir 
Hukuka saygının olmadığı yerde hukukun üstünlüğünü savunmak ne kadar abes ise vatandaşların hukuka olan güvenlerini, öyle ya da böyle zedelemek de yanlışların en büyüğüdür. 
Dışişleri Bakanı Abdullah Gül, türban bizim iç meselemiz, Avrupa bu işe karışmasın diyor. Oysa muhalefetteyken aynı Abdullah Gül değil miydi, eşinin türbanı nedeniyle aynı mahkemeye başvuran 
Daha önce de defalarca dile getirdiğim gibi türban tartışmalarının siyasi zemine çekilmesi, bugüne kadar, gençlere daha fazla zarar vermenin ötesinde hiçbir işe yaramadı. Yarayacağa da benzemiyor. 
Bu konuyu en fazla istismar edenlerin başında da hükümet geliyor. Parlamento çoğunluğu fazlasıyla ellerinde, üç yıldır da iktidardalar ve onlar konuşmanın ötesine geçemediler. Madem bir şey yapamıyorsunuz, hiç olmazsa insanların hukuka, devlete ve diğer kutsal değerlere olan saygılarını köreltmeyin. Yarın onlar size de lazım olacaktır... 
Bu arada gençlerin en temel hakkı olan öğrenim hakları da bir şekilde çözüme kavuşturulmalıdır. Mademki kamusal alanda türbana izin yok, o halde bu gençlere ekstern öğrencilik yani derslere devam zorunluluğu olmayan öğrencilik hakkı tanınamaz mı Eskiden vardı. 
Konuyu, çözüme yönelik olmayan açıklamalarla daha da fazla germenin hiç kimseye bir faydası yok. Özellikle de gençlere .. 

Onların da mı türbanı var 
Avrupa Komisyonu tarafından hazırlanan İlerleme Raporu'nda çarpıcı bilgiler var. Ama nedense bunları kimse tartışmıyor. Örneğin kadınlarımızın yüzde 20'sinin okuma yazma bilmediği, bu oranın Doğu ve Güneydoğu illerine gidildiğinde çok daha yükseklere çıktığı hiç kimsenin umurunda değil. 
İçimizi cız ettiren çok daha önemli tespit ise ilköğretim çağındaki kızlarımızdan yarım milyondan fazlasının okula gidememeleri. İktidar eğer kız öğrencilerin okuması konusunda bu kadar kararlıysa, önce bu kızlarımızı okullu yapmalıdır. Onların önünde türban gibi kısıtlayıcı bir engel de yok... 
Türkiye'nin eğitimdeki sorunları çok büyük. Bu sorunlar içinde türban devede kulak kalır. Önemsiz mi, elbette önemli. Ama eğitimin onca sorunu varken tüm tartışmaların önünde sonunda gelip imam hatip ve türbana takılıyor olması, diğer sorunların çözümünü bekleyenlere karşı büyük haksızlıktır. 
Başbakan Erdoğan, bayram namazı çıkışında, ilköğretimin sorunlarının çözüldüğünü, sıranın üniversitelere geldiğini söylemişti. Ama AB raporu ortada. Güneydoğu'da zorunlu öğrenim çağındaki her 4 kızdan 1'i okula gidemiyor. Oysa Anayasa çok açık 8 yıllık temel eğitim zorunlu ve parasızdır. Bunu sağlamak da devletin asli görevidir. 
Yani temel eğitimi engelleyecek hiçbir mazeret söz konusu değil. Üstelik mini minnacık öğrencilerin türban gibi bir sorunları da yok. İktidar, keşke türban konusunda kat edemediği yolu, bu konuda alabilse. Gayretlerini daha da artırabilse. 
Özetin özeti Kızlarımızın her zamankinden çok daha fazla okumaları gereken bir çağda yaşıyoruz. Ama bunu, yargıya olan güveni sarsarak ya da kavga ederek sağlayamayız. Toplum laf değil çözüm bekliyor. 



</TEXT>
</DOC>
