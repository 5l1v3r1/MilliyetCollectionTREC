<DOC>
<DOCNO> 383708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/dunya/dun01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Çerçeve Belge 
</HEADLINE>
<TEXT>


22 maddeden oluşan belgede AB'nin hazmetme kapasitesi özel olarak vurgulandı. Müzakerelerin başarısızlığı durumunda "Türkiye'nin en güçlü şekilde Avrupa'ya bağlı kalması sağlanmalıdır" denildi 

UTKU ÇAKIRÖZER Ankara 


Türkiye'nin uzun yıllar sürmesi beklenen AB ile müzakere sürecinin yol haritasını çizen Müzakere Çerçeve Belgesi 22 maddeden oluşuyor. 
AB'nin 25 üyesi tarafından belirlenen belge, 22 maddede Türkiye ile yürütülecek tam üyelik müzakerelerinin koşullarını belirliyor. Milliyet'in ulaştığı belgenin haziran ayında hazırlanan taslağı üzerinde Lüksemburg'da 2 önemli değişiklik yapıldı. 
Bunlardan birincisi 17 Aralık 2004 kararında geçen, Türkiye'nin tam üyeliği gündeme geldiğinde dikkate alınacak olan "AB'nin hazmetme kapasitesinin" belgede özel olarak vurgulanması oldu. AB Komisyonu'nun haziran ayında hazırladığı ilk taslakta 7. maddede yer alan bu hüküm, Fransa ve Avusturya'nın ısrarlı tutumuyla dünkü belgede 2. ve 3. maddelerde şöyle ifadelendirildi 

Ortak hedef katılım 
2. madde Müzakerelerin ortak hedefi katılımdır. Bu müzakereler, sonucu önceden garanti edilemeyen açık uçlu bir süreçtir. Birliğin hazmetme kapasitesi dahil olmak üzere, tüm Kopenhag kriterlerini tamamen dikkate alarak, şayet Türkiye üyelik yükümlülüklerinin tümünü tam olarak üstlenmek durumunda olamazsa, Türkiye'nin mümkün olan en güçlü şekilde Avrupa yapılarına tam olarak bağlı kalması sağlanmalıdır. 
3. madde 1993 Kopenhag zirvesi sonuçları doğrultusunda birliğin Avrupa entegrasyonu ivmesini muhafaza ederken, Türkiye'yi hazmetme kapasitesi hem Türkiye, hem de birliğin genel çıkarı açısından göz önünde bulundurulması gereken önemli bir husustur. 

Rumların isteği 
Belgedeki ikinci önemli değişiklik de, Rumların talebi üzerine metne konan 7. maddede yapıldı. Katılıma kadar geçecek süre zarfında Türkiye'nin uluslararası örgütler içindeki tutumunu, AB ve üye devletlerin politikalarıyla uyumlulaştırması gerektiği vurgulanan bu maddeye, Rumların istediği biçimde "Türkiye'nin AB üyelerinin uluslararası organizasyonlara ve düzenlemelere katılımı konusundaki politikalarını da AB ile uyumlu hale getirmesi" ifadeleri eklendi. Bu bölüm, Türkiye için yapılan deklarasyonla dengelenmeye çalışıldı. 


</TEXT>
</DOC>
