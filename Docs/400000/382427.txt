<DOC>
<DOCNO> 382427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
100 Halk Aydını arasında Derviş ve Pamuk da var 
</HEADLINE>
<TEXT>


ABD'nin prestijli dış politika dergisi Foreign Policy, dünyanın en önde gelen "100 Halk Aydını" arasında Türkiye'den Derviş ve Pamuk'u da gösterdi 

SEMA EMİROĞLU New York 

ABD'nin prestijli dış politika yayınlarından biri olan Foreign Policy dergisi, İngiltere'de yayımlanan Prospect dergisiyle birlikte dünyanın en önde gelen "100 Halk Aydını"nı belirledi. 100 kişilik liste arasında, kısa bir süre önce BM Kalkınma Programı başkanlığına getirilen Derviş 'ekonomist' olarak, yazar Pamuk 'romancı' sıfatıyla yer aldı. 
Sıralamayı internet sitesinde ilan eden Foreign Policy dergisinin belirlediği diğer "halk aydınları" arasında, "İran ve Iraklı din adamı" olarak belirtilen Şii lider Ayetullah Ali el-Sistani, Alman asıllı yeni Papa Benedict XVI, bu yıl Dünya Bankası başkanlığına getirilen Amerikalı politikacı ve akademisyen Paul Wolfowitz ve ünlü tarihçi Bernard Lewis de bulunuyor. 

Havel ve Eco 
Listede Rusya'dan dış politika analisti Sergey Karaganov, Fransa'dan İslam bilimcisi Gilles Kepel ve filozof Julia Kristeva, Çek Cumhuriyeti'nin eski başkanı ve oyun yazarı Vaclav Havel, ünlü İtalyan romancı Umberto Eco, ABD'den yazar ve dilbilimci Noam Chomsky, siyaset bilimci Samuel Huntington, tarihçi Paul Kennedy, ekonomistler Paul Krugman ve Jeffrey Sachs, Hint asıllı İngiliz yazar Salman Rushdie ve İsviçreli İslam düşünürü Tariq Ramadan da gösterildi. 


</TEXT>
</DOC>
