<DOC>
<DOCNO> 374421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy23.html </URL>
<DATE> 2005/08/31/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Devlet Bakanı Tüzmen 7 Eylül'de New York'a gidiyor... 
</HEADLINE>
<TEXT>

     Devlet Bakanı Kürşat Tüzmen, 7 Eylül’de New York’a gidiyor. 
     New York’ta çeşitli temaslarda bulunacak olan Bakan Tüzmen, 8 Eylül akşamı Türk-Amerikan Ticaret ve Sanayi Odası TATSO tarafından düzenlenecek resepsiyona katılacak. 
     Bakan Tüzmen, resepsiyon sırasında düzenlenecek törenle TATSO’nun ilk kez verdiği "ABD’de Yılın Türk Girişimcisi Ödülü"nü, bu ödüle layık görülen Gilan Mücevherat Firması’nın sahibi Ferhan Geylan’a takdim edecek. 
     Aynı gece Washington’a geçecek Bakan Tüzmen, 9 Eylül’de aralarında ABD Ticaret Bakanı Carlos Guiterrez, ABD Ticaret Temsilcisi Rob Portman ve Gümrük Komiseri Robert Bonner’in de bulunduğu Amerikalı yetkililerle görüşecek. 
     Bakan Tüzmen, 10 Eylül’de de New York Moda Haftası çerçevesinde, ünlü modacı Atıl Kutoğlu’nun Manhattan-Byrant Park’ta düzenleyeceği defileyi izleyecek. 
     Kutoğlu, defilelerinde Türk ürünlerinin uluslararası pazarlarda kendi markalarını oluşturmalarını teşvik amacıyla Dış Ticaret Müsteşarlığı’nın başlattığı "Türk" ve "Kalite" kelimelerinin birleşmesinden oluşan ’Turquality’ logosunu kullanan ve bu bağlamda destek alan Türk moda tasarımcıları arasında yer alıyor. 
     Turquality projesi kapsamında desteğe layık görülen ünlü moda tasarımcıları arasında Dice Kayek ve Hüseyin Çağlayan da bulunuyor. 
     
</TEXT>
</DOC>
