<DOC>
<DOCNO> 390394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun27.html </URL>
<DATE> 2005/10/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bulgaristan'da Türkçe haber yayınları yasaklanamadı 
</HEADLINE>
<TEXT>

     Bulgaristan parlamentosunda 17 milletvekiliyle temsil edilen ırkçı ve aşırı milliyetçi Ataka partisi, medya komisyonunda yapılan görüşmelerde, Bulgaristan Devlet Televizyonu'nda BNT Türkçe haberlerin yasaklanmasını sağlayamadı. Ataka lideri Volen Siderov'un hazırladığı, Türkçe haberlerin yasaklanmasını içeren taslak, medya komisyonunda tartışmalı geçen oturum sonunda 2'ye oy karşı 9 oyla reddedildi. 
     Üyelerinin çoğunluğunu Türklerin oluşturduğu ve koalisyon hükümetinin ortağı olan Hak ve Özgürlükler Hareketi HÖH milletvekili Ahmet Hüseyin, Ataka'nın hazırladığı taslağın tamamen ırkçı temele dayandığını belirterek, ''Eğer bu taslak kabul edilseydi, biz Türkçe yayın yapan ayrı bir kanalın kurulması için yeni bir tasarı hazırlayacaktık'' dedi. 
     Medya Komisyonu Başkanı Bulgaristan Sosyalist Partisi milletvekili İvo Atanasov ise yaptığı açıklamada, ''Türkçe haber programlarının yayından kaldırılması, bize büyük sorunlar yaratır'' diye konuştu. 
     Bulgaristan parlamentosunun yaklaşık 4 yıl önce aldığı bir kararla, Bulgaristan Devlet Televizyonu'nun birinci kanalında hafta içi her gün 5 dakikalık Türkçe haber programı yayımlanıyor. 
     
</TEXT>
</DOC>
