<DOC>
<DOCNO> 389785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko09.html </URL>
<DATE> 2005/10/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ev alırken veya kiralarken dikkat 
</HEADLINE>
<TEXT>

     Eskişehir Osmangazi Üniversitesi Teknoloji Araştırma Merkezi TEKAM Müdürü Prof. Dr. Muammer Kaya, ev satın alırken veya kiralarken yalıtımı iyi yapılmış, güneş gören ve güneye bakan evlerin tercih edilmesi gerektiğini söyledi. 
     Prof. Dr. Kaya, binalarda enerjinin yüzde 40'ı yalıtımsız dış duvar, yüzde 30'u pencere, yüzde 17'si dış kapılar, yüzde 7'si çatı ve yüzde 6'sının da zeminden kaybedildiğini belirterek, binaların yalıtımıyla yüzde 25-50 arasında yakıt tasarrufunun sağlanmasının mümkün olduğunu kaydetti. 
     Termal kameralarla ısı kayıpları görüntülendiğinde yalıtımlı kısımlarda ısı kayıplarının çok az, yalıtımsız kısımlarda ise radyatör arkaları ve pencerelerden ısı kayıplarının çok fazla olduğunun belirlendiğini anlatan Prof. Dr. Kaya, şöyle konuştu 
     ''Isınan hava yükselir ve çatıdan dışarıya kaçmaya çalışır. Bu nedenle öncelikle çatının yalıtılması gerekir. Evi yalıtmak evi battaniyeyle sıkıca örtmeye benzer. Dışarıdan soğuk içeriye giremez ve içeriden de ısı dışarıya kaçmaz. Evleri yalıtmak için cam yünü, plastik köpük gibi malzemeler kullanılır. Pencereler ve kapılar, evdeki ısının dörtte birinin kaybına neden olmaktadır. Çift cam veya ısıcam olan pencerelerde ısı kaybı yarı yarıya azalmaktadır. Pencerenin ve kapıların kenarlarındaki hava sızıntılarını önlemek için pencere bandı ve süngerler kullanılabilir. Gündüzleri, güneş ışığını doğrudan alan pencereler açık tutulmalıdır. Radyatörlerin ısı akışına engel olacak şekilde uzun perdeler kullanılmamalıdır.'' Prof. Dr. Kaya, radyatörlerden taşınım ve ışınım yoluyla çıkan ısının radyatörün arkasındaki duvarı ısıttığını belirterek, dışarıya olan ısı kaybını önlemek için radyatörlerin arkasına alüminyum folyo kaplı ısı yalıtım levhalarının yerleştirilebileceğini bildirdi. 
     
     ISITMA SİSTEMİNDEN KAYNAKLANAN KAYIPLARI ÖNLEME 
     Binalarda özellikle kuzey ve güneye bakan taraflarda güneş ışınları sebebiyle büyük sıcaklık farkları olduğunu bildiren Prof. Dr. Kaya, odaların sıcaklığının artması halinde pencereleri açmak yerine radyatör musluğunun kısılabileceğini kaydetti. 
     Prof. Dr. Kaya, günde 2 saat açık duran pencereler sebebiyle 50-75 kw m2 yıl ısı kaybı oluşabileceğini ifade ederek, şöyle devam etti 
     ''Sıcaklık ayarlı termostatik vanalar kullanılarak oldukça büyük ısı tasarrufu sağlanabilir. Oda sıcaklığını 1 derece artırmak için yaklaşık yüzde 6 oranında daha fazla yakıt gerekmektedir. Isıl konfor için ideal sıcaklık 20 derece civarındadır.'' Ev satın alırken veya kiralarken yalıtımı iyi yapılmış, güneş gören ve güneye bakan evlerin tercih edilmesi gerektiğini anlatan Prof. Dr. Kaya, ''Sobalar üsten yakılmalı, bacanızdan siyah duman çıkmamasına dikkat edilmelidir. Kömürü tam yanmazsa bacadan siyah duman çıkar. LPG-doğalgazlı kombi sobaların mavi alevle yanmasına da dikkat edilmelidir. Sarı ve turuncu alev eksik yanma yani yakıt israfı anlamına gelir. Soba, kazan, kombi tipi yakıcılar TSE belgeli alınmalı ve periyodik bakımları yaptırılmalıdır'' dedi. 
     
</TEXT>
</DOC>
