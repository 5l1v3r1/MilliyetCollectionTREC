<DOC>
<DOCNO> 387407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur05.html </URL>
<DATE> 2005/10/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yargıtay Evlat edinmek isteyenin diğer çocuklarının da görüşü alınmalı 
</HEADLINE>
<TEXT>

     Yargıtay 2. Hukuk Dairesi, evlat edinme davalarında evlat edinmek isteyenin çocukları varsa onların da tavır ve düşüncelerinin alınması gerektiğine işaret etti. 
     İzmir 7. Aile Mahkemesi’nin verdiği bir evlat edinme kararı temyiz edilmeksizin kesinleşti. Bunun üzerine Adalet Bakanlığı, kararın kanun yararını bozulması istemiyle Yargıtay’a başvurdu. 
     Yargıtay 2. Hukuk Dairesi’nin kararında, Türk Medeni Kanunu’nun, "Evlat edinmenin her halde küçüğün yararına bulunması ve evlat edinenin diğer çocuklarının yararlarının hakkaniyete aykırı bir biçimde zedelenmemesi de gerekir" hükmünü içerdiği anımsatıldı. 
     Aynı yasanın "Evlat edinenin altsoyu varsa, onların evlat edinme ile ilgili tavır ve düşünceleri de değerlendirilir" hükmünü düzenlediği kaydedilen kararda, incelenen davada evlat edinmek isteyenin 2 çocuğunun daha bulunduğunun anlaşıldığı belirtildi. 
     Kararda, şöyle denildi 
     "Mahkemece, evlat edinenin diğer çocukları dinlenmeden, evlat edinme ile ilgili tavır ve düşünceleri değerlendirilmeden, evlat edinmenin bu çocukların yararlarını hakkaniyete aykırı bir biçimde zedeleyip zedelemeyeceği konusunda yeterli araştırma yapılmadan, evlat edinmeye muvafakat ettikleri konusunda evlat edinen ve tanığın beyanları ile yetinilerek eksik inceleme ile hüküm kurulması usul ve yasaya aykırıdır." Yargıtay 2. Hukuk Dairesi, yerel mahkemenin kararını sonuca etkili olmak üzere kanun yararına bozdu. 
     Karar, Resmi Gazete’nin bugünkü sayısında yayımlandı. 
     
</TEXT>
</DOC>
