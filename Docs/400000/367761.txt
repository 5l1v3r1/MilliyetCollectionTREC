<DOC>
<DOCNO> 367761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/axspo02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Günah çıkardı 
</HEADLINE>
<TEXT>


Helsinki'deki Dünya Atletizm Şampiyonası'nın çekiç atma elemelerinde hayal kırıklığı yaşatan Eşref Apak, "Benden madalya bekleyen Türk halkından özür diliyorum" dedi 

MURAT AĞCA 


Finlandiya'da dün başlayan Dünya Atletizm Şampiyonası'ndaki tek madalya umudumuz Eşref Apak, yaptığı kötü atışlarla herkesi şaşırttı. 
İlk denemesinde 73.00 metre atan Apak, İkinci hakkında çekici kafese çarptırarak faul yaptı. Son atışında ise 73.04'ü geçemeyen milli atletimiz, grubunda 10., genel klasmanda da 19. sırayı alarak, final şansını kaybetti. Seçmelerde en iyi dereceyi 81.20 metreyle Belaruslu Vadim Devyatovski elde ederken, Eşref Apak yarışma sonrası MİLLİYET'e konuştu. 
"Tüm Türkiye'den özür diliyorum" diyerek söze başlayan Apak, "Yeni atış stiline uyum sağlayamadım. Antrenörüm Astapkovich beni sürekli eğil diye ikaz ediyordu. Onun söylediklerini yapabilseydim rahatlıkla finale kalırdım. Nerede hata yaptığımı bilemiyorum. Bu başarısızlığın tek sorumlusu benim. Çok üzgünüm ve benden madalya bekleyen tüm Türk milletinden özür diliyorum. Bu başarısızlığı telafi edeceğime inanıyorum" dedi. 
Finlandiya'ya 10 aydır hazırlandığını ancak antrenörüyle mart ayından bu yana birlikte olabildiğini de belirten milli çekiççi, "Onun kadro sorunu vardı. Tam anlamıyla konsantre olamadık. Ankara'daki çim saha parçalanıyor diye bize haziranda teslim edildi. Hep aksaklıklar çıktı" ifadelerini kullandı. 

'Akdeniz hataydı' 

Eşref Apak'ın Belaruslu antrenörü Konstantin Astapkovich, milli çekiççinin büyük bir baskı altında yarıştığını belirterek, "Bu sezon Eşref'e çok yüklendik. Belki de Akdeniz Oyunları'nda yarışması da hata oldu. Onu sadece Helsinki'ye hazırlamamız gerekiyordu. Eşref'in yeni tekniğe alışması bir yıl sürebilir" diye konuştu. 


</TEXT>
</DOC>
