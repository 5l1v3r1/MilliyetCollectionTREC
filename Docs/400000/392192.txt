<DOC>
<DOCNO> 392192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy03.html </URL>
<DATE> 2005/11/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Papadopulos'un Paris gündemi Türkiye- AB ilişkileri 
</HEADLINE>
<TEXT>

     Kıbrıs Rum Toplumu lideri Tassos Papadopulos’un Fransa’nın başkenti Paris’teki temasları başladı. 
     Papadopulosun Paris’teki temaslarının ana gündemini Türkiye ve AB ilişkileri oluşturacak. 
     ABHaber’e göre, Paris’e 3 Kasım sabahı erken saatlerde gelen Tassos Papadopulos ve beraberindeki heyeti, Fransa’nın Avrupa İşlerinden Sorumlu Bakanı Catherine Colonna, havaalanında törenle karşıladı. 
     Papadopulos’a Fransa ziyaretinde Dışişleri Bakanı Yorgos Yakovu, Ticaret, Sanayi ve Turizm Bakanı Yorgos Lillikas, Cumhurbaşkanlığı Diplomasi Dairesi Müdürü Tasos Tzionis ile Dışişleri Bakanlığı Avrupa İşleri Dairesi Müdürü Büyükelçi Alexandros Zinon’un eşlik ettiği bildirildi. 
     Papadopulos, Fransa Senatosu Başkanı Christian Poncelet ile biraraya geldi. Poncelet, görüşme sonrası yaptığı açıklamada Türkiye’nin Kıbrıs sorununu çözmeden AB’ye üye olamayacağını belirtti. Görüşmede ayrıca Fransa’nın, müzakere sürecinde Türkiye’nin Kıbrıs konusunda takındığı tutumdan dolayı AB’nin Ankara’ya daha "sert" katı bir tutum izlenmesi konusunda görüş birliği sağlandığı kaydedildi. 
     Rum Kesimi Dışişleri Bakanı Yorgos Yakovu ise Paris’te meslektaşı Fransa Dışişleri Bakanı Philippe Douste-Blazy’le görüştü. Görüşmede AB Komisyonu’nun 9 Kasım’da yayınlayacağı Türkiye İlerleme Raporu ile ilgili görüş alışverişinde bulunulduğu öğrenildi. 
     
</TEXT>
</DOC>
