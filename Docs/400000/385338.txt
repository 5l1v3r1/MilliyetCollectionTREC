<DOC>
<DOCNO> 385338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur34.html </URL>
<DATE> 2005/10/09/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Topbaş İstanbul'a 650 metrelik gökdelen yapılacağı bir iddia 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Zincirlikuyu'da Karayolları Bölge Müdürlüğü'nün bulunduğu alana ''650 metrelik gökdelen yapılacağının'' iddia olduğunu belirterek, ''Böyle bir şey yok. Vatandaşı yanlış yönlendirenleri kınıyorum'' dedi. 
     Topbaş, engellilere 75 akülü sandalye dağıtım töreninde basın mensuplarının çeşitli konulardaki sorularını yanıtladı. 
     ''İstanbul'a 650 metrelik gökdelen yapılacağı'' yönünde basında çıkan haberlerin doğru olup olmadığı yönündeki soruya Topbaş, ''Bu bir yayın organının ortaya attığı bir iddia. Böyle bir şey yok. Herkes önce hayallerini koyuyor, ondan sonra gündem oluyor. Nerede ne yapılacağı henüz net değil, mimari projesi yok. Bu konuda vatandaşı yanlış yönlendirenleri kınıyorum'' diye konuştu. 
     Topbaş, bir mimar ve İstanbul Metropolitan Planlama Kentsel Tasarım Merkezi'ni kurmuş bir belediye başkanı olarak, bu atölyenin öngörüsünün dışında İstanbul'da farklı projelerin olamayacağını, şu anda da hangi noktalara neler yapılacağının detaylarının görüşülmediğini söyledi. 
     Henüz gayrimenkul yatırım ortaklığı GYO şirketinin de kurulmadığını belirten Topbaş, şirket kurulduktan sonra İstanbul'un tarihi yarımada, Galata ve Pera bölgesi başta olmak üzere, bu bölgeleri etkilemeyecek, kentin doğal yapısını sarsmayacak, ancak bazı noktalardaki alanları doğru değerlendirecek çalışmaları yaptıklarını ve yapacaklarını kaydetti. 
     
     ''GYO'DA İHALEYE GEREK YOK'' 
     Topbaş, gayrimenkul yatırım ortaklığının ne demek olduğunun da çok az kişi tarafından bilindiğini belirterek, 5216 sayılı yasanın belediyelere GYO kurma yetkisi verdiğini söyledi. 
     Buna göre şirket sermayesine 5 milyar doların nakit olarak konulacağını, belediyenin de bu şirkete gayrimekullerini ayni sermaye olarak koyacağını anlatan Topbaş, şirketin belediyenin olması nedeniyle ihaleye girmesine de gerek olmadığını bildirdi. 
     Topbaş, şu anda kimseye verilmiş bir arazi olmadığını, şirketin belediyenin gayrimenkulleri dışında da Hazine'ye veya başka kuruluşlara ait arazileri ihale veya doğrudan da satın alabileceğini kaydetti. 
     ''Buna benzer başka ortaklıklarımız var. Görüşmeler yapıyoruz'' diyen Topbaş, ''İstanbul'a bir çırpıda 5 milyar dolarlık bir yatırımın kente getireceği etki ve sinerjiyi görmek lazım. Bugün New York büyük firmaların yönetim merkezi ise ve dünyayı etkiliyorsa, Tokyo böyle ise, Seul böyle geliştiyse, İstanbul'un da dünyayı etkilemesi için bu sermayelerin gelmesi gerekmekte. Bununla ilgili çalışmalar yapıyoruz. Başarılı bir adım atıldı. İnşallah arkası da güzel gelecektir'' dedi. 
     
     ''GYO'NUN DETAYLARI SALI GÜNÜ GÖRÜŞÜLECEK'' 
     Topbaş, şirket yönetiminin detaylarının Salı günü konuşacaklarını ve daha sonra da açıklama yapacaklarını bildirdi. 
     İstanbullulardan gizli hiçbir çalışma olmayacağını, çünkü buradaki bütün gayrimenkullerin İstanbulluların olduğunu ifade eden Topbaş, şöyle devam etti 
     ''Geçmişte maalesef birçok belediyeye ait arazilerin, kamu arazilerinin nasıl birilerine geçtiğini basının çok iyi araştırması lazım. Maalesef tutanın, kapanın elinde kalmış. Böyle olmaz. Bizim dönemimizde kimseye hak etmediği hiçbir şey vermeyiz. Bundan emin olun. Türkiye hukuk devleti, hukuka aykırı hiçbir şey olmaz. Bundan hiç kimsenin kaygısı olmasın. Birilerinin geçmişte yaptığı kenti rahatsız eden o kaçak yapılar artık İstanbul'da olmayacak. Yasal, imara aykırı olmayan yapılar bu kentte yükselecek.'' 
     
     SERVİS ÜCRETLERİ 
     Topbaş, Ulaşım Koordinasyon Merkezi UKOME tarafından servis ücretlerine yapılan yüzde 17 oranındaki zammı onaylamamasıyla ilgili soru üzerine de esnaf ve sanatkar odalarının 62 sayılı yasanın 60. maddesine göre kendi ürettikleri hizmet ve ürünün değerlerini belirleme yetkilerinin olduğunu, bu yetki çerçevesinde de zam oranının belirlendiğini kaydetti. 
     Ancak Büyükşehir Belediye Meclisi'nin bu zam oranını doğru bulmadığını ve kendisinin de bu zammı onaylamadığını açıkladığını belirten Topbaş, ''Ancak bizim kararımızı uygulamadılar. Bir jest bekledim, ama onu da yapmadılar. Şu anda yüzde 17 zam oranı geçerli. Minibüslere yapılan yüzde 25 zam oranını da UKOME olarak onaylamamamıza rağmen kendileri bunu uygulamaya koydular. Valiliğe itirazda bulunduk. Valilik bu itirazı gidermek için bir komisyon kurup tarafları çağıracak. Orada ortaya çıkacak olan netice yüzde 25'lik zammı geri alabilir'' diye konuştu. 
     
     GÖZTEPE'YE CAMİ 
     Topbaş, Göztepe Parkı'na cami yapılması konusunda da Kadıköy Belediye Başkanı Selami Öztürk'ün, bir çalışma yaptığı için kendisinden müsaade istediğini, yarın bu konuyu görüştükten sonra açıklama yapacağını söyledi. 
     Başkan olarak Büyükşehir Belediye Meclisi'nin kararlarını veto hakkı bulunduğunu, ancak Başkan Vekili tarafından onaylanmış bir dosyayı veto etme hakkının bulunmadığını ifade eden Topbaş, demokratik bir ülkede Meclis'in aldığı kararların kendisi tarafından sürekli veto edilmesini de doğru bulmadığını ifade etti. 
     Topbaş, bu konuda yargı yolunun açık olduğunu sözlerine ekledi. 
     
</TEXT>
</DOC>
