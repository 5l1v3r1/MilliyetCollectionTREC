<DOC>
<DOCNO> 364765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo20.html </URL>
<DATE> 2005/07/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gerets'in kafasındaki ilk 11 şekillenmeye başladı 
</HEADLINE>
<TEXT>

     Galatasaray, yeni sezon hazırlıklarını bugün yaptığı tek çalışmayla sürdürdü. 
     Teknik direktör Eric Gerets yönetiminde yapılan ve yaklaşık 1.5 saat süren idmanda sarı-kırmızılı futbolcular, taktik ağırlıklı çalıştılar. 
     Belçikalı teknik adam, koşunun ardından futbolcularını gruplara ayırarak, iyi ve hızlı pas verme çalışması yaptırdı. Çalışmanın ilk etapta istediği gibi gerçekleşmemesine sinirlenen Gerets, idmanı durdurup oyuncularını yüksek sesle uyardı. Daha sonra futbolcular seri bir şekilde paslaşıp, Gerets'e kendilerini beğendirmeye çalıştılar. 
     
     ASLAR YEDEKLERE KARŞI 

     Antrenman, as takımın yedek takımı 2-1 yendiği karşılaşmayla sona erdi. 
     Kalesini Aykut'un koruduğu as takımda Cihan, Song, Tomas, Orhan, Sabri, Iliç, Saidou, Altan, Necati ve Hakan Şükür yer aldı. Maçta as takımın golleri Hakan Şükür ve Necati'den gelirken, yedek takımın golünü ise Ümit attı. 
     Maçta Volkan, bir pozisyonda tekme attığını ileri sürdüğü Song'a çıkışırken, Necati de idman bitiminde Sabri'yi ''Neden pas vermiyorsun, boş durumdaydım'' diye uyardı. 
     İdmanda denenen Sırp futbolcu Savljeviç, yedek takımda yer alıp takıma ayak uydurmaya çalışırken, Galatasaray'ın Sırp yıldızı Iliç de yaptığı güzel hareketler ve paslarıyla göz doldurdu. 
     
     AKŞAM ANTRENMANI İPTAL 

     Galatasaray'ın bu akşam yapacağı antrenman, teknik direktör Gerets tarafından iptal edildi. 
     Cumartesi akşam da yapılacak idmanın daha önce iptal edilmesinin ardından, sarı-kırmızılılar pazar günü yapılacak Bursaspor maçına dek her gün tek çalışma yaparak hazırlıklarını sürdürecekler. 
     
     HASAN ŞAŞ TAKIMA DÖNÜYOR 

     Antrenmana, sakatlıkları süren Ayhan, Ergün ve Hasan Şaş'ın yanısıra hasta olan İbrahim Yavuz ve Üniversite Milli Takımı'nda bulunan Hasan Kabze katılmadı. 
     Kulüp doktoru Murat Çevik, bir süredir takımdan ayrı çalışan Hasan Şaş'ı bugün son kez deneyeceklerini ifade ederek, bu futbolcunun, sorun çıkmaması durumunda yarın takımla birlikte antrenmanlara başlayabileceğini söyledi. 
     Belinde sakatlığı bulunan Ergün'de yüklemelere başladıklarını belirten Çevik, sorun yaşaması durumunda deneyimli oyuncunun yeniden muayene edileceğini kaydetti. 
     Dr.Çevik, bademcikleri iltihaplanan İbrahim'in antibiyotik tedavisinin sürdüğünü ifade ederken, sakatlığı nedeniyle Almanya'da bulunan Ayhan'ın ise bu hafta içinde alçılarının alınacağını ve bu futbolcunun bir süre özel bir ayakkabı giyeceğini anlattı. 
     
</TEXT>
</DOC>
