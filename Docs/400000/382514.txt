<DOC>
<DOCNO> 382514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun18.html </URL>
<DATE> 2005/09/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yunanistan'dan Türkiye ile müzakerelere destek geldi 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Atina'nın ''Türkiye'nin AB'ye tam üyeliğini desteklediğini'' söyledi. 
     Kumuçakos, yaptığı basın toplantısında, Atina'nın Türkiye'nin AB üyeliğine verdiği desteğin, Ankara'nın AB kriterlerine tam olarak uymasına bağlı olduğuna da dikkat çekti. 
     Türkiye-AB üyelik müzakereleri çerçeve belgesi üzerinde henüz uzlaşma sağlanamadığını belirten Kumuçakos, bugünkü AB Daimi Temsilciler Komitesi COREPER toplantısı öncesi yaptığı açıklamada şunları söyledi 
     ''Bir ülkenin çerçeve belgesinde imtiyazlı ortaklık ifadesinin yer almasını istemesi nedeniyle taslak metin üzerinde anlaşma sağlanamadı. Bugün yapılacak Daimi Temsilciler COREPER toplantısında karar alınamazsa 2 Ekim Pazar akşamı AB Dışişleri Bakanları Konseyi'nin olağanüstü bir toplantı yapması söz konusu olacaktır.'' Bu arada, Dışişleri Bakanı ve Başbakan Yardımcısı Abdullah Gül'ün Lüksemburg'a gelmemesi olasılığına ilişkin sorulara, ''Yorum yok'' yanıtını veren Kumuçakos, ''Türkiye'nin Kıbrıs Rum Cumhuriyeti'ni tanıması şartının müzakere belgesinde yer alıp almadığına'' ilişkin soruları da ''Müzakere çerçevesi, Türkiye'nin bir aday ülke olarak AB müktesebatına tam uyumunu öngörmektedir. Bu çerçevede, Türkiye, 25 üye ülkenin aldığı kararlar ve yaptıkları deklarasyonlarla uyum sağlamak durumundadır'' şeklinde cevapladı. 
     Avrupa Parlamentosu'nun dün aldığı Türkiye'ye ilişkin kararlara da sorular üzerine değinen Kumuçakos, bu kararların AB kurumlarının Türkiye-AB ilişkilerine bakışına ilişkin bir ipucu oluşturduklarını söyledi. 
     Kumuçakos, ''Bu kararlar Avrupa Parlamentosu'nda oy çokluğuyla alınmıştır. Bu konuda başka yorumum yok'' diye konuştu. 
     Öte yandan, Yunan basını, Avrupa Parlamentosu'nun aldığı kararları, ''Türkiye'ye tokat'' ve ''Türkiye-AB ilişkileri gergin ip üzerinde'' başlıklarıyla okuyucularına duyurdu. 
     Müzakerelerin başlayacağı 3 Ekim öncesi Ankara'nın ''ağır bir atmosferle'' karşılaştığı yorumunu yapan gazeteler, parlamentonun Türkiye'den sözde Ermeni soykırımını tanıması ve Kıbrıs'tan askeri birliklerini çekmesini istediğini yazdılar. 
     
</TEXT>
</DOC>
