<DOC>
<DOCNO> 360332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun09.html </URL>
<DATE> 2005/07/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İsrail, Batı Şeria ve Gazze'yi boşaltırken "kan dökmeyi" göze aldı 
</HEADLINE>
<TEXT>

     İsrail’de yayımlanan Haaretz gazetesi, İsrail askerlerine, Batı Şeria ile Gazze Şeridi’ni boşaltmaya yanaşmayan Yahudi yerleşimcilere "son çare" olarak ateş açma izni verildiğini iddia etti. 
     Gazete, tahliye işlemleriyle ilgili bir askeri taslağı kanıt gösterdiği haberde, gelecek ay başlayacak işlemler sırasında İsrailli güvenlik kuvvetlerinin, "hayati bir tehlike" karşısında yerleşimcilere ateş açabileceğini yazdı. 
     Haberde, Gazze’de 21, Batı Şeria’da 4 yerleşkenin boşaltılacağı hatırlatıldı ve aşırı dinci Yahudilerin şiddet kullanması ve başka seçenek kalmaması halinde ateş açılabileceği uyarısında bulunuldu. 
     Aşırı dinci yerleşimcilerin, bölgenin tahliyesi sırasında askerlere saldırmasından çekiniliyor. Tahliye işlemleri sırasında bölgede bulunacak askeri gücün silahsız olacağı, ancak geri plandaki ek kuvvetlerin olası bir olaya karşı silahlanmış halde hazır bekleyeceği belirtildi. 
     
</TEXT>
</DOC>
