<DOC>
<DOCNO> 386566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yasam/axyas01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel, Harold Pinter'a verildi 
</HEADLINE>
<TEXT>


Bir haftadır kime verileceği merakla beklenen, Orhan Pamuk'un da favorileri arasında gösterildiği Nobel Edebiyat Ödülü, İngiliz yazarın oldu 

KÜLTÜR SANAT SERVİSİ 

İsveç Akademisi, 10 milyon kron 1.28 milyon dolar değerinde para ödülünü içeren Nobel Edebiyat Ödülü'nü, sonunda İngiliz yazar Harold Pinter'a verdi. 
Normalde sonucu geçen hafta açıklanması gereken Nobel Edebiyat Ödülü'nün sahibini bugün bulması, jürideki fikir ayrılıklarına bağlanmıştı. Bu fikir ayrılıklarının, Nobel'i Orhan Pamuk'a verip vermeme konusu nedeniyle oluştuğu iddia edildi. Salı günü, Pamuk'a ödül verilmesine karşı olduğu söylenen akademi üyelerinden Knut Ahnlund'un da istifa etmesi, Pamuk için yolun açıldığı şeklinde yorumlandı. Ama Suriyeli yazar Adonis ve Kanadalı yazar Margaret Atwood gibi isimlerle ödülün favorilerinden gösterilen Pamuk, bu yıl da ödüle uzanamadı. 
İsveç Akademisi, Nobel Edebiyat Ödülü'nün Pinter'a verilme nedenini şöyle açıkladı Oyunlarında günlük koşturmaca içindeki 'uçurumları' gözler önüne sermesi ve zulmün kapalı odalarını açılmaya zorlaması. 

Askerliği reddetti 
20. yüzyılın en büyük oyun yazarlarından biri kabul edilen Pinter, 10 Ekim 1930'da Londra'nın doğusunda dünyaya geldi. Vicdani nedenlerle askeri gitmeyi reddetti. Bu yüzden hakkında 2 kez dava açıldı ve para cezasına çarptırıldı. 
1958 - 1978 yılları arasında yazdığı tiyatro oyunlarıyla İngiliz tiyatrosunun çehresini değiştiren ve literatüre 'pinteresk' sıfatını kazandıran Pinter'ın, 29 tiyatro oyununun yanı sıra, şiir, düzyazı gibi pek çok çalışma da bulunuyor. Pinter, Meryl Streep ve Jeremy Irons'un başrollerinde olduğu 'Fransız Teğmenin Kadını' adlı filmin senaryosuyla, 1982 yılında Oscar'a aday gösterildi. 
Film ve tiyatro oyunlarında yönetmenlik ve oyunculuk da yapan Pinter'ı, 2000 tarihli 'Tailor of Panama Panama Terzisi'nde 'Benny Amca' rolünde izlemiştik. 

'Şimdi Blair düşünsün' 
2002'de gırtlak kanserine yakalanan Harold Pinter, 'çok yorgun ve gücünün tükenmiş olduğunu hissettiğini' söylemişti. 
İngiltere'nin ABD'nin Irak'ı işgaline destek vermesine çok sert tepki veren ünlü yazar, şiir seçkisiyle Wilfred Owen Şiir Ödülü'ne 1. Dünya Savaşı'nda ölen şair Wilfred Owen adına konulan ödül değer bulunmuştu. Yazar, hastalığını atlattıktan sonra "Kanseri yendim, gene Blair'in başına bela olacağım" demişti. 

ABD elçiliğinden kovulmuştu 
Pinter, 1985'te Arthur Miller ile Türkiye'ye geldi. Sıkıyönetim Mahkemesi'nde, 48 sanıklı Barış Derneği davasını izleyen yazarlar, ertesi gün Ankara'da dönemin yasaklı politikacıları Ecevit, Demirel ve Erbakan'la görüştü. Pinter'la Miller'ın ABD'nin Ankara Büyükelçiği'ndeki akşam yemeği olaylı bitti. Yemekte Türkiye'deki cezaevleriyle ilgili sohbet sırasında çıkan tartışma sonucu, Pinter ve Miller elçilikten kovuldu. Pinter bu olayı daha sonra, "ABD elçiliğinden Miller'la kovulmak, hayatımın en gurur duyduğum anlarından biriydi" diye anlatacaktı. 

Nobelli yazar Harold Pinter'ın Türkçede yayımlanan kitapları şunlar 

İhanet - Kabalcı Yayınevi - 2000 Tiyatro Dizisi, Çevirmen Tuncay Birkan 
Ay Işığı - Mitos Boyut Yayınları - 1993 
Tiyatro Oyun - Çevirmen Filiz Ofluoğlu 
Proust Senaryosu - Yapı Kredi Yayınları - 1994 - Çevirmen Nigar Çapan 
The Dumb Waiter Stage 3 - İnkılap Kitabevi, 2000 Çevirmen Ertan Ardanancı 


</TEXT>
</DOC>
