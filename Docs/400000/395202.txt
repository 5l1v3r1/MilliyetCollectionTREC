<DOC>
<DOCNO> 395202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo39.html </URL>
<DATE> 2005/11/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İsviçreli futbolcu Frei 3 büyüklerden teklif gelirse, seve seve gelirim 
</HEADLINE>
<TEXT>

     İsviçre Milli Takımı'nın golcü futbolcusu Alexander Frei, Milli Takımlar Teknik Direktörü Fatih Terim'e küfür etmediğini söyledi. 
     Frei, İsviçre Milli Takımı'nın kamp yaptığı Çırağan Kempinski Otel'de basın mensuplarının sorularını yanıtlarken, ilk maç sonrası Fatih Terim ile aralarında bir diyalog yaşandığını ancak küfür etmediğini savundu. 
     Aralarında Almanca ve İngilizce konuşmalar geçtiğini kaydeden Frei, ''Bana bazı şeyler söyledi. Ben de cevap verdim. Gergin bir konuşma oldu. Ancak küfür olmadı. İtalyanca küfür ettiğim iddia ediliyorsa da, ben İtalyanca bilmem'' dedi. 
     Türk medya mensuplarının sorularına samimiyetle ve sempatik bir şekilde yanıt veren Frei, Fenerbahçe, Beşiktaş ve Galatasaray'dan transfer teklifi gelmesi halinde seve seve İstanbul'a gelebileceğini söyledi. Frei, Türkiye'yi çok iyi tanıdığını ve daha önce genç takımlar seviyesinde İstanbul'da Türkiye'ye karşı forma giydiğini anlatırken, Türk arkadaşları olduğunu ve onlarla iyi anlaştığını dile getirdi. 
     Basın mensuplarına 1'den 5'e kadar Türkçe olarak sayan Frei, İstanbul Boğazı'na karşı fotoğraflarının çekilmesinden sonra ise, ''Ne o, beni Fenerbahçe'ye mi transfer ediyorsunuz '' diye espri yaptı. 
     
     ''HER ŞEYE HAZIRLIKLIYIZ'' 

     Etrafını 30'a yakın basın mensubunun çevirdiği ve en çok ilgi gören futbolcu olan Frei, maçla ilgili olarak da Türk takımının atak oynayacağını bildiklerini kaydederek, ''Geniş bir kadromuz var. Bize maç sonuna kadar baskı yapacaklar ve ezmeye çalışacaklar. Bizi neyin beklediğinin farkındayız. Her şeye hazırlıklıyız'' dedi. 
     Frei, dün İstanbul'a geldiklerinde yaşananlarla ilgili olarak da, ''Bunları yapanlar 2-3 kişiydi. Olması normal değildi ama oldu'' diye konuştu. 
     
     MAGNİN VE MÜLLER 

     İsviçre Milli Takımı'nın savunma oyuncusu Magnin ise maç içinde Fatih Terim'e karşı hareket yapmasının söz konusu olmadığını söyledi. 
     Magnin, maç içindeki gerginlikten dolayı birtakım şeylerin yaşanabileceğini kaydederek, ''Benim iddia edildiği şekilde bir saygısızlığım olmadı. Fatih Terim'e saygım var. Bunlar maç içindeki olağan ve sinirin getirdiği şeylerdir'' şeklinde konuştu. 
     Magnin, 2-0'lık skorun kendileri için yeterli olmadığını da vurgulayarak, Türkiye'nin saha ve seyirci avantajının bulunduğunu ve kendilerinin gol atmak için çaba harcayacağını söyledi. 
     İlk maçta penaltı tartışmalarına neden olan Müller ise penaltı pozisyonu konusunda, ''Bunu söylemek çok zor. Ben çok çabuk hareket etmiştim. Hakem kararını verdi. Sonra televizyonda izlediğimde penaltı olmadığına kanaat getirdim'' dedi. 

     
</TEXT>
</DOC>
