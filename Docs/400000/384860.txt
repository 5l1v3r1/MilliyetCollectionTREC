<DOC>
<DOCNO> 384860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo14.html </URL>
<DATE> 2005/10/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Formula'da sürücülerde şampiyon belli, markalarda mücadele sürüyor 
</HEADLINE>
<TEXT>

     Formula 1'de sezonun 18. yarışı olan Japonya Grand Prix'si yarın yapılacak sıralama turları ve pazar günü koşulacak yarışla tamamlanacak. 
     Sezonun 17. yarışı olan Brezilya Grand Prix'sinde sürücüler klasmanı şampiyonunun belli olmasının ardından, bu yarışta da McLaren Mercedes ile Renault arasındaki markalar klasmanı şampiyonluğu mücadelesi devam edecek. 
     Yarın yapılacak sıralama turunda bu sezon dünya şampiyonluğuna ulaşan Renault'un İspanyol pilotu Fernando Alonso ve takımın diğer pilotu İtalyan Giancarlo Fisichella çifte şampiyonluk yaşamak isterken, McLaren Mercedes'in pilotları Finli Kimi Raikkonen ve Kolombiyalı Juan Pablo Montoya sezonu en azından bir şampiyonlukla kapama peşinde olacaklar. 
     Markalar klasmanındaki şampiyonluk mücadelesinde sadece iki takım yer alırken, geçen sezonun şampiyonu Ferrari, İtalya Grand Prix'sinin ardından iki takımın oldukça gerisinde kalarak mücadeleyi bıraktı. 
     
</TEXT>
</DOC>
