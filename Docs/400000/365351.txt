<DOC>
<DOCNO> 365351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko02.html </URL>
<DATE> 2005/07/29/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
KOSGEB Başkanı Gürkan "Verdiğimiz kredi miktarı 600 tirilyon civarında" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, şu anda Türkiye bankacılığının büyüklüğünün 230 milyar dolar olduğunu ve bu rakamın sadece yüzde 35’inin kredilendirilebildiğini söyledi. 
     Bilgin, MÜSİAD Konya Şubesi Toplantı Salonu’nda düzenlenen "Türkiye’de KOBİ’ler ve Bankacılık" konulu toplantıda, Türkiye’de 48 banka ve 5 finans kurumunun bulunduğunu bildirdi. 
     Şu anda Türkiye bankacılığının büyüklüğünün 230 milyar dolar olduğunu ve bunun yüzde 35’inin kredilendirilebildiğini kaydeden Bilgin, bu rakamın yeterli olmadığını, ancak geçen yıllara göre fazla olduğunu ve giderek bu oranın arttığını bildirdi. 
     Kriz döneminde bankaların mevduatın yüzde 20’sini kredi olarak verdiğini vurgulayan Bilgin, "Bu oran 2004 yılının Aralık ayı sonu itibariyle yüzde 52 oldu. Bu yılın Nisan ayı sonunda ise oran yüzde 57’ye ulaştı. Bu, tüketici taleplerinin artmasından kaynaklanıyor. 
     Bugünlerde konut kredisi büyük talep görüyor. Bu yılın ilk 6 aylık döneminde konut kredilerindeki artış yüzde 140 olarak gerçekleşti" dedi. 
     Bilgin, kredi kullanmak isteyen şirketlerin özkaynak-borç ilişkisi kurarak hareket etmesi gerektiğini belirterek, bu oranı dikkate almadan sadece borçla yaşayan firmaların, bankalara bağımlı olarak çalıştığını anlattı. 
     "Uluslararası bankacılıkta kurallar bütünü" olarak tanımlanan "Basel-2" hakkında bilgi veren Bilgin, "Türkiye bankacılığı olarak istesek de istemesek de 2008 yılında Basel-2’ye gireceğiz. Bu kaçınılmaz. Buna göre teminat anlayışı değişecek. Derecelendirme şirketleri olacak ve bu şirketler KOBİ’leri dereceleyecek. KOBİ’ler de bu dereceye göre düşük ya da yüksek faizli kredi kullanabilecek" diye konuştu. 
     
     KOSGEB BAŞKANI’NIN SÖZLERİ 
     Küçük ve Orta Ölçekli Sanayi Geliştirme ve Destekleme İdaresi KOSGEB Başkanı Erkan Gürkan ise Türkiye’de 50 bin firmayı analiz ettiklerini, bunların yüzde ’ünün sahibinin ilkokul mezunu olduğunu tespit ettiklerini bildirdi. 
     Bunlardan yüzde 10’unun 1980 öncesi kurulmuş şirket olduğunu ifade eden Gürkan, ikinci kuşağa devredilen firma oranının da yüzde 10 civarında kaldığını ve bunun imalat sanayinin çok büyük bir geçmişe sahip olmadığını gösterdiğini kaydetti. 
     KOSGEB olarak bürokrasiyi azalttıklarını, sorun yerine çözüm ürettiklerini ifade eden Gürkan, yakında firmanın yanı sıra sektör bazında destek vermeye başlayacaklarını bildirdi. 
     Amaçlarının KOBİ’leri bir adım ileriye götürmek olduğunu dile getiren Gürkan, "Verdiğimiz toplam kredi 600 trilyon lira civarında. 
     Sadece Konya’ya 16 trilyon lira kredi verdik. Hibe fon olarak ise 5 trilyon lira dağıttık. Biz zoru paylaşmaya varız" dedi. 
     Toplantıya çok sayıda sanayici ve işadamı katıldı. 
     
</TEXT>
</DOC>
