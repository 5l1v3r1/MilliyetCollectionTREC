<DOC>
<DOCNO> 378054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko20.html </URL>
<DATE> 2005/09/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Karaparayla elektronik mücadele 6 ay sonra başlıyor... 
</HEADLINE>
<TEXT>

     Türkan Al AA 

Karapara aklama suçu nedeniyle son 2 yıllık dönemde her ay ortalama 4 ayrı suç duyurusunda bulunuluyor. 10 suçun yaklaşık 4'ü de uyuşturucu madde ticareti yoluyla işleniyor. 
     Maliye Bakanlığı Mali Suçları Araştırma Kurumu'ndan MASAK edinilen bilgiye göre, MASAK'ın faaliyete geçtiği 17 Şubat 1997 tarihinden 12 Mayıs 2003'e kadar geçen dönemde, karapara aklama suçu nedeniyle 1177 dosya açıldı. Bunların 640'ını karapara ön incelemeleri, 7'sini de karapara incelemeleri oluşturdu. 
     13 Mayıs 2003'den 12 Mayıs 2005 tarihine kadar geçen dönemde ise karapara için gerçekleştirilen ön inceleme sayısı 558, inceleme sayısı da 209 oldu. Böylece 2 yılda karapara aklama olayları için 767 inceleme gerçekleştirildi. 
     MASAK'ın karapara ile mücadeleye başladığı ilk 6 yıllık dönemde ayda ortalama 16.7 karapara dosyası incelenirken, bu sayı son 2 yıllık süreçte 32 olarak belirlendi. 
     17 Şubat 1997 ile 12 Mayıs 2003 döneminde 560'ı ön inceleme, 29'ü de inceleme olmak üzere 854 karapara dosyasında gerekli incelemeler tamamlandı. Bu şekilde aylık bazda 11.4 karapara dosyasına ilişkin inceleme safhası geride bırakıldı. 
     Son 2 yıllık dönemde ise tamamlanan ön inceleme adedi 372, inceleme adedi de 187 olarak gerçekleşti. Bu çerçevede, son 2 yılda, her ay incelemesi biten ortalama dosya sayısı 23.3 olarak tespit edildi. 
     
     SUÇ DUYURULARI 
     MASAK verilerine göre, kurumun ilk 75 aylık döneminde 35'i ön inceleme, 76'sı da inceleme sonucunda olmak üzere 111 olay hakkında cumhuriyet savcılıklarına suç duyurusunda bulunuldu. 
     Bu süreçte, karapara aklamayla ilili olarak her ay ortalama 1.5 suç duyurusu yapılmış oldu. 
     Son 24 ayda ise toplam suç duyurusu sayısı 92 olarak saptandı. Bunların 10'u ön inceleme, 82'si de incelemeler sonucunda gerçekleştirildi. Bu şekilde son 2 yılda her ay yaklaşık 4 olayla ilgili olarak cumhuriyet savcılıklarına karapara aklama başvurusunda bulunuldu. 
     
     EN FAZLA SUÇ, UYUŞTURUCU TİCARETİ İLE İŞLENİYOR 
     MASAK'ın karapara aklama ile mücadele çalışmaları çerçevesinde cumhuriyet savcılıklarına yaptığı suç duyurusu başvurularının öncül suçlara dağılımına göre, ülkemizde karapara aklama suçu en fazla uyuşturucu ticareti yoluyla işleniyor. 
     Suç duyurusunda bulunulan suçların yüzde 37.4'ünü, uyuşturucu madde ticaretine ilişkin suçlar oluşturuyor. Bunu yüzde 17.2 ile gümrük kaçakçılığı, yüzde 15.3 ile nitelikli dolandırıcılık, yüzde 13.3 ile de evrakta sahtekarlık izliyor. 
     
     DAVALARDAKİ DURUM 
     Öte yandan MASAK'ın faaliyete geçmesinden bu yana, adli makamlara intikal ettirilen toplam suç sayısı 227'ye ulaştı. 
     Bunların 11'i için Savcılıklarca dava açılmasına gerek görülmezken, 11'i de açılan davalardan sonra karara bağlandı. 
     Halen 166 dosyaya ilişkin karapara aklama davaları mahkemelerde görülmeye devam ediyor. 39 olayda da savcılıkların iddianamelerini hazırlaması bekleniyor. 
     
     ELEKTRONİK MÜCADELE BAŞLIYOR 
     Bu arada MASAK, 6 ay sonra karapara aklama ile elektronik ortamda mücadele dönemini başlatıyor. 
     MASAK'ın AB Teknik Yardımı kapsamında İtalyanların da desteklediği Karapara Aklanması ile Mücadele Kapasitesinin Güçlendirilmesi Projesi 2006 yılının ilk çeyreğinde tamamlanacak. 
     Proje kapsamında şimdiden çeşitli kamu kuruluşlarıyla elektronik bağlantı mutabakatları imzalamaya başlayan MASAK, İçişleri ve Adalet Bakanlıkları Emniyet Genel Müdürlüğü başta olmak üzere Gümrük Müsteşarlığı, Gelir İdaresi Başkanlığı, Tapu ve Kadastro Genel Müdürlüğü gibi kuruluşlara elektronik ortamda bağlanacak ve onların verilerinden yararlanmaya başlayacak. 
     Bu şekilde karapara aklama şüphesi bulunan kişi ve kuruluşlar çok daha etkin şekilde izlenebilecek ve onlara ilişkin işlemler çok daha hızlı şekilde gerçekleştirilebilecek. 
     
</TEXT>
</DOC>
