<DOC>
<DOCNO> 355148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy19.html </URL>
<DATE> 2005/06/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
CHP'li vekilden Bakan Koç'a Şakşuka Efesi 
</HEADLINE>
<TEXT>

     CHP İzmir Milletvekili Ahmet Ersin, Kültür ve Turizm Bakanı Atilla Koç'un, soru önergesine verdiği cevabı TBMM Genel Kurul kürsüsünde yırtarak, ''Sayın Başbakan koskoca AK Parti grubu içinde bakan yapacak bula bula bu Şakşuka Efesi'ni mi buldu '' dedi. 
     AK Parti Grup Başkanvekili Salih Kapusuz da Ersin'i eleştirerek, ''demokrasinin kürsüsü hakaret yeri değildir'' diye konuştu. 
     TBMM Genel Kurulu'nda Sivil Havacılık Genel Müdürlüğü Teşkilat ve Görevleri Hakkındaki Kanun Tasarısı'nın 33. maddesinde söz alan CHP İzmir Milletvekili Ahmet Ersin, Kültür ve Turizm Bakanı Atilla Koç'un yazılı soru önergesine sadece 7 kelimeden oluşan bir cevap verdiğini belirterek, şunları söyledi 
     ''Sevgili efemiz, sevgili kamalı zeybeğimizin bu cevabı milletvekillerine ve Meclis'e hakarettir. Hakaret ettiği bu Meclis'in kürsüsünden onun cevabını yırtıyorum. Sevgili efemiz, kamalı zeybeğimiz alsın bu cevabı cebine koysun. 
     Sevgili efemiz, Meclis'İ küçümsüyor ama kendisi darmadağınık. Başbakan Sayın Recep Tayyip Erdoğan, koskoca AK Parti Grubu içinde o kadar değerli arkadaşımız varken bula bula bu Şakşuka Efesi'ni mi buldu 
     Bu bakan Türkiye'nin turizm imajını bozuyor. Onun bize verdiği cevabı yakıştırıyorsanız sizlere de ayıp.'' Ersin'in sözlerine AK Parti milletvekilleri tepki gösterirken, Grup Başkanvekili Salih Kapusuz, ''Meclis'in kürsüsü demokrasinin kürsüsüdür. Burası hakaret yeri değildir. Buna benzer şovların yapılacağı yerler başkadır. Demokrasinin kürsüsü şov yeri değildir'' diyerek tepki gösterdi. 
     
</TEXT>
</DOC>
