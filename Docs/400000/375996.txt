<DOC>
<DOCNO> 375996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun05.html </URL>
<DATE> 2005/09/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'Canlı bomba var' katliamı böyle oldu 
</HEADLINE>
<TEXT>

     31 Ağustos'ta Bağdat'ta bir dini tören için Kazımiye Camii'ne gitmekte olan bir milyona yakın Şii'nin "İmamlar Köprüsü"nden geçişi sırasında, kalabalıktaki bir kişinin "Aramızda canlı bomba var" diye bağırması üzerine çıkan panik ve izdiham sonucu 965 Iraklının öldüğü facianın video görüntüleri, dün AFP tarafından yayımlandı. 
     Görüntülerde köprü üzerinde biriken binlerce kişinin birbirini nasıl ezdiği ve bunlardan bazılarının köprüden düşüşü net biçimde görülüyor. 
     
     NASIL OLMUŞTU 

     Bağdat'ın çeşitli kesimlerinden ve diğer vilayetlerden Şiiler, Şiilerin 7. imamı Musa Kazım'ı anma töreni için Kazımiye Türbesi civarında toplandı. Facia, 1 milyonu bulan kalabalığın katıldığı törenin yolu üzerinde yaşandı. Akın akın gelen Şiiler, Sünni Azemiye ve Şii Kazımiye Mahallesi'ni birbirine bağlayan Dicle Nehri üzerindeki İmamlar Köprüsü'nü geçerken kimliği belirsiz biri, "Aramızda intihar bombacısı var" diye bağırdı. 
     Bunun üzerine paniğe kapılan kalabalık, köprüden uzaklaşmak için birbirini ezmeye ve köprüden aşağı Dicle Nehri'ne atlamaya başladı. 
     Görgü tanıkları, Kazımiye Türbesi'ne giden sokakların dar olması yüzünden kurtarma görevlilerinin köprü üzerindeki faciaya müdahale edemediğini ve bu nedenle de yaralılara zamanında ulaşılamadığını belirttiler. 

     
</TEXT>
</DOC>
