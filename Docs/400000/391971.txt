<DOC>
<DOCNO> 391971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko16.html </URL>
<DATE> 2005/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Geçtiğimiz hafta yatırım araçları ne kazandırdı, ne kaybettirdi 
</HEADLINE>
<TEXT>

     Şenol Aydoğan AA 

İstanbul Menkul Kıymetler Borsası'nda İMKB işlem gören hisse senetleri, Ramazan Bayramı tatili nedeniyle kısa süren bu hafta ortalama yüzde 6.81 oranında değer kazandı. 
     Piyasalarda, ABD Merkez Bankası'nın FED faiz artırımı, yurt dışı piyasalar ve Ekim ayı enflasyon rakamları yakından izlendi. 
     Uzmanlar, piyasada bir tepki hareketinin varlığına dikkat çekerek, yükseliş trendine dönüş yaşandığını söylemek için 35,000 seviyesinin test edilmesini beklemek gerektiğini kaydediyor. 
     Çıkış hareketinde mali sektör hisselerinin etkili olduğuna işaret eden uzmanlar, bununla birlikte hala tepki vermemiş hisselerdeki hareketin de yükselişe destek vereceğini savunuyor. 
     Borsa uzmanları, Bayram tatili sonrasında yukarı trendin devam edeceği tahmininde bulunuyor. 
     
     ÖZETLE PİYASALAR 
     Borsa, sadece beş seansın yapıldığı bu hafta artış eğiliminde oldu. İMKB Tahvil ve Bono Piyasası'ndaki ortalama oranlarda küçük çapta iniş-çıkışlar oldu. YTL karşısında dolar dışındaki döviz türleri düşüş gösterdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 6.81 oranında değer kazandı. 24 ayar külçe altının gram satış fiyatı yüzde 1.47, Cumhuriyet altınının satış fiyatı yüzde 1.81 düştü. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.69 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.20 olarak gerçekleşti. 
     
     BORSANIN SEYRİ VE ENDEKSLER 
     Borsa, haftanın ilk işlem gününde ortalama yüzde 2.98 oranında değer kazandı. Salı günü de ortalama yüzde 2.59 oranında artan Endeks, Çarşamba günü yapılan tek seansı da yüzde 1.10'luk yüselişle tamamladı. 
     Endeks, geçen hafta yapılan toplam 5 seansta 2,113.58 puanlık artışla 31,038.52 puandan 33,152.10 puana çıktı. Hisse senetlerindeki haftalık ortalama artış yüzde 6.81 oldu. 
     İMKB Ulusal-Mali Endeksi 3,692.68 puan artışla 47,488.95 puandan 51,181.63 puana, İMKB Ulusal-Sanayi Endeksi 1,028.44 puan artışla 24,760.04 puandan 25,788.48 puana ve İMKB Ulusal-Hizmetler Endeksi 1,140.26 puan artışla 15,339.35 puandan 16,479.61 puana yükseldi. 
     Böylece, mali grup hisseleri ortalama yüzde 7.78 oranında, sanayi grubu hisseleri ortalama yüzde 4.15 oranında ve hizmetler grubu hisseleri ortalama yüzde 7.43 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 308 hisse senedinden 252'si değer kazanırken, 34 hisse senedi değer yitirdi, 22 hisse senedinin değeri de değişmedi. 
     5 seans işlem yapılan geçen hafta en yüksek oranlı artış, yüzde 20.42 ile Çelik Halat hisselerinde gerçekleşti. Yüzde 18.48'lik artışla Ata Yatırım hisseleri ikinci ve yüzde 17.78'lik artışla Feniş Alüminyum hisseleri üçüncü oldu. 
     En yüksek oranlı düşüş ise yüzde 13.79 ile Karsu Tekstil hisselerinde oldu. Yüzde 5.60'lık düşüşle Marmaris Altınyunus hisseleri ikinci, yüzde 5.19'luk düşüşle de Adel Kalemcilik hisseleri üçüncü sırada yer aldı. 
     
     DÖVİZ 
     Bu hafta, YTL karşısında ABD Doları dışındaki döviz türleri değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.37 oranında değer kazanırken, avro yüzde 0.37, İngiliz Sterlini yüzde 0.58 ve İsviçre Frangı yüzde 0.47 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0050 YTL artarak 1.3520 YTL'ye çıkarken, avronun satış fiyatı 0.0060 YTL düşerek 1.6260 YTL'ye, İngiliz Sterlini'nin satış fiyatı 0.0140 YTL düşerek 2.3900 YTL'ye ve İsviçre Frangı'nın satış fiyatı 0.0050 YTL düşerek 1.0550 YTL'ye indi. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.47, Cumhuriyet altınının da yüzde 1.81 düştü. 
     Dünkü kapanış itibariyle külçe altının gram satış fiyatı 20.10 YTL, Cumhuriyet altınının satış fiyatı da 135.50 YTL oldu. 
     İstanbul Altın Borsası'nda İAB da geçen hafta 24 ayar altının gram fiyatı değişmeyerek 19.39 YTL'de kaldı. 
     
     YATIRIM FONLARI 
     Yatırım fonlarına katılma belgeleri bu hafta ortalama yüzde 0.69 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,234 puan artarak 617,697 puandan 621,931 puana çıktı. 
     Bu haftanın en çok değer kazanan katılma belgeleri, yüzde 5.23'lük artışla İş A Tipi Mali Endeks Fon, yüzde 5.14'lük artışla Evgin A Tipi Değişken Fon ve yüzde 5.10'luk artışla da Koç Yatırım A Tipi Özel Fon olarak sıralandılar. 
     Haftanın en çok değer yitiren katılma belgeleri ise yüzde 0.99'luk düşüşle İŞ B Tipi Euro Eurobond Fon, yüzde 0.35'lik düşüşle Garanti A Tipi Yabancı Fon ve yüzde 0.26'lık düşüşle de İş B Tipi USD Eurobon Fon oldu. 
     
     TAHVİL-BONO-FAİZ-REPO 
     Hazine bu hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.29 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.1 dolayında bulunan haftalık reponun net getirisi de yüzde 0.20 oldu. 
     
</TEXT>
</DOC>
