<DOC>
<DOCNO> 379743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur06.html </URL>
<DATE> 2005/09/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Taksim'de patlama 
</HEADLINE>
<TEXT>

     Taksim’de boşaltılmak istenen bir çöp tenekesinde meydana gelen patlama sonucu 1 kişi yaralandı. 
     Alınan ilk bilgilere göre, Gezi Parkı’nda bir çöp tenekesinin boşaltılması sırasında saat 09.35 sıralarında patlama meydana geldi. 
     Patlama sonucu, çöp tenekesini boşaltmaya çalışan temizlik işçisi yaralandı. 
     
     CERRAH SES BOMBASI 

     İstanbul Emniyet Müdürü Celalettin Cerrah, Taksim’de meydana gelen patlamanın, ses bombasından kaynaklandığını bildirdi. 
     Olayın meydana geldiği Taksim Gezi Parkı’nda incelemelerde bulunan Cerrah, basın mensuplarının soruları üzerine şunları söyledi 
     "Özel temizlik şirketi görevlisi bir paket buluyor. Bu paketi çöplüğe atarken ufak bir patlama oluyor. Arkadaşlarımızdan aldığım bilgiye göre, ses bombası biçiminde gelişiyor. Çalışmalarımız devam ediyor." Cerrah, patlamada kaç kişinin yaralandığına ilişkin bir soru üzerine de "Sadece temizlik işine bakan bir kişi var. O da hafif... 
     Çok fazla önemli bir şeyi, hayati tehlikesi yok" dedi. 
     Bu arada, olayda yaralanan temizlik görevlisi Mehmet Yıldız, Taksim Eğitim ve Araştırma Hastanesi’ne kaldırılarak tedavi altına alındı. 
     Yıldız’ın, elinden ve yüzünden hafif yaralandığı belirtildi. 
     
</TEXT>
</DOC>
