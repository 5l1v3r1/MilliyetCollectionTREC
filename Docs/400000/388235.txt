<DOC>
<DOCNO> 388235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko07.html </URL>
<DATE> 2005/10/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
IMF'nin kota tartışmalarında örnek Türkiye... 
</HEADLINE>
<TEXT>

     Türkiye’nin ekonomisinde son yıllarda görülen iyileşme, IMF’nin yeniden yapılanması tartışmalarında örnek gösterilmesine de yol açıyor. IMF’nin yayın organı Survey dergisinde, IMF yıllık toplantıları öncesi gerçekleştirilen Uluslararası Ekonomi Enstitüsü konferansı ele alındı. "Eleştiriler IMF’nin Değişmezse Etkisiz Kalacağını Söylüyor" başlıklı makalede Uluslararası Para Fonu’nun etkinliğini 21’inci yüzyılda da sürdürebilmesi için gereksinim duyduğu reformlarla ilgili tartışmalar aktarıldı. 
     
     TÜRKİYE ÖRNEĞİ 

     Konferansta ABD Dışişleri Bakan Yardımcısı Timothy Adams ABD’nin, "son yıllarda yüksek hızlı büyüme deneyimi yaşayan Kore, Meksika ve Türkiye gibi alt sıralarda temsil edilen ülkelerin" IMF kotalarının yeniden düzenlenmesini desteklediğini, kendi payında bir düzenlemeye gidilmesine ise karşı çıktığını belirtti. Adams, mekanizma olarak da kotaların gönüllü dengelenmesi önerisinde bulundu. Adams, kotaların IMF’nin ağırlıklı ülkelerinden en az yük taşıyan ve gelişmekte olan ülkelere doğru aktarılmasını istedi. 
     
     "BÜYÜK KREDİLER YOKSUL ÜLKELERİ ENGELLİYOR" TARTIŞMASI 

     Konferansta Türkiye örneği Uluslararası Ekonomi Enstitüsü ve Küresel Gelişme Merkezi yöneticilerinden William R. Cline’ın bildirisinde de gündeme geldi. Cline, ekonomi yönetimleri geçmişte başarısız olmuş ya da IMF’den çok fazla borç alan ülkelerin, diğer yoksul ülkelerin Fon’daki kıt kaynaklardan yararlanabilmesinin önünü tıkadığı tartışmasına değindi. Cline, "Arjantin, Brezilya, Kore ve Türkiye gibi ülkelere verilen büyük kredilerin diğer yoksul ülkelerin IMF’deki kıt kaynaklara ulaşmasını engellediği tezinin geçersiz olduğunu" savundu. 
     Cline, IMF’nin özellikle Arjantin’in yaşadığı sancılı süreçten deneyimler kazandığını, politik ortamın ne kadar önemli olduğu gerçeğinin ortaya çıktığını belirtirken, "Arjantin deneyimi, IMF’nin ülkelerin başvuracağı son çare olmaktan geri çekilmesi için tek başına yeterli neden oluşturmaz" dedi. 

ANKA 
     
</TEXT>
</DOC>
