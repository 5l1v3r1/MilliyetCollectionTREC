<DOC>
<DOCNO> 368540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yasam/yas02.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu acıya dayanılmaz 
</HEADLINE>
<TEXT>


Emanet edildiği babaannesi namaz kılarken balkona çıkıp 6. kattan düşen 3 yaşındaki Utku, can verdi. Korkunç haberi alan anne ve baba ise yıkıldı 

Kayserİ DHA 

Kayseri'de eczacı Müjdat 33 ve Atiye Durmuş 30 çiftinin uzun süren tedavi sonucu 3 yıl önce dünyaya gelen oğulları Utku, korkunç bir kazanın kurbanı oldu. 
Talas'taki Alyak Siteleri'nde oturan çift, önceki gün işe giderken oğullarını yine babaanne Gülhanım Durmuş'a 62 bıraktı. Gülhanım Durmuş dün saat 17.00 sıralarında ikindi namazını kılmak için odaya girerken, salonda oynayan küçük Utku açık kapıdan balkona çıktı. Korkuluklara tırmanan Utku, dengesini yitirip 6. kattan düştü ve yaşamını yitirdi. Çığlıkları duyup namazını bozan babaanne ile çalıştıkları eczanelerde korkunç kazayı haber alıp gelen çift sinir krizi geçirdi. 

'Evladınızı bırakmayın ' 
Çocukları olmadığı için 6 yıl tedavi gördüklerini ve 3 yıl önce Utku'nun doğmasıyla buldukları mutluluğun kısa sürdüğünü söyleyen baba Müjdat Durmuş, oğlunun fotoğraflarını eline alarak "Bu acıyla yaşanmaz" diye hıçkırıklara boğuldu. Baba Durmuş, "Evladınızı, anneniz bile olsa başkasına bırakmayın. Güvenmediğimden değil ama annem de belirli yaşta. Ne kadar bakabilir ki çocuğa. Ama mecbur kaldık" dedi. 
Babaanne Gülhanım Durmuş'un büyük bir suçluluk duyduğu ve kimseyle konuşmadığı, sürekli ağladığı belirtildi. Küçük Utku, dün toprağa verildi. 


</TEXT>
</DOC>
