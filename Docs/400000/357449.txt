<DOC>
<DOCNO> 357449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur26.html </URL>
<DATE> 2005/07/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Salihli Kaymakamı İçki yasağı, otogar, yol kenarı, piknik yerileri için 
</HEADLINE>
<TEXT>

     Salihli Kaymakamı İsmail Hakkı Develi, ilçede içki yasağı getirilmesiyle ilgili olarak, yasağın, gar, otogar, yol kenarları, okul bahçeleri, cami gibi yerleri kapsadığını, kararda, piknik yerlerinin kesinlikle yer almadığını bildirdi. 
     Kaymakam Develi, ilçede alkollü içki tüketimine getirilen düzenlemenin, ''park ve bahçeler ile okul yakınlarında, yol kenarlarında alkol tüketildiği yönünde halktan gelen yoğun şikayetler ve aynı yöndeki kendi gözlemleriyle, yasaların verdiği yetkilere dayanarak alınmış idari bir karar'' olduğunu belirtti. 
     İdari kararların yargı denetimine açık olduğunu hatırlatan Develi, ''Eğer yasal dayanağı olmadığı iddia ediliyorsa yargı yoluna gidilebilir ve çıkacak kararın gereği yapılır'' dedi. 
     
     ''KARARDA PİKNİK YERLERİ YER ALMIYOR'' 

     Kaymakam Develi, CHP Manisa Milletvekili Nuri Çilingir tarafından yapılan değerlendirmelerde yorum yanlışlığı bulunduğunu belirterek, şunları kaydetti 
     ''Konu, söylenildiği gibi içki yasağı değildir, yorum yanlışlığı var. Kararda yapılan değerlendirmelerde, söylendiği gibi piknik yerlerinde içki yasağı getirilmemiştir. Yasak, gar, otogar, yol kenarları, okul bahçeleri, cami gibi yerleri kapsıyor. Buralarda içki tüketilmesini yasakladık. Kararda, piknik yerleri kesinlikle yer almıyor. Piknik yerlerinde alkol tüketildiği için bugüne kadar yapılmış tek bir işlem bile yok, varsa göstersinler. Yapılanlar, parktadır, yol kenarındadır.'' 
Develi, CHP Milletvekili Nuri Çilingir'in yorumuna saygı duyduğunu, ancak kararın dikkatli okunması halinde, amacın daha iyi anlaşılacağını ifade etti. Kararın, kamusal bir ihtiyacı karşılamaya yönelik olduğunu vurgulayan Develi, ABD'de çocuklara kötü örnek olduğu gerekçesiyle parklarda sigara içilmesini yasaklayan düzenlemeler bulunduğuna da dikkati çekti. 
     
</TEXT>
</DOC>
