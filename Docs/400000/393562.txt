<DOC>
<DOCNO> 393562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonyas14.html </URL>
<DATE> 2005/11/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sosyal çocuğun ilk şartı stresten uzak hamilelik 
</HEADLINE>
<TEXT>

     İngiliz bilimadamlarının araştırmalarına göre, stresten uzak bir hamilelik dönemi geçiren anne adaylarının bebekleri, daha sosyal oluyor, dili daha iyi kullanıyor ve insan ilişkilerinde daha büyük başarılar kazanıyor. 
     Cambridge Üniversitesi bilimadamları tarafından yapılan araştırmanın sonuçları, anne adayının salgıladığı hormonların, doğacak çocuğun iletişim ve sosyalleşme yeteneğiyle hitabetini doğrudan etkilediğini ortaya koydu. 
     Bilimadamları, stresli bir hamilelik dönemi geçiren anne adaylarının erkeklik hormonu testosteronu daha çok salgıladıklarını belirterek, bu hormonun da bebeğin sosyalleşme yeteneğini, konuşma kabiliyetini olumsuz etkilediğine dikkat çektiler. 
     Bunun sonuçlarının otizme kadar varabildiğinin de altını çizen bilimadamları, sosyal bir çocuk sahibi olabilmenin ilk yolunun sakin ve stressiz bir hamilelik döneminden geçtiğini kaydettiler. 
     Stresin, rahimdeki bebeği 13. haftadan itibaren etkilemeye başladığını söyleyen Cambridge Üniversitesi Otizm Araştırmaları Merkezi Direktörü Prof. Simon Baron-Cohen, 100 bebeğin anne karnından 7 yaşına kadar olan döneminin incelendiğini ve testosteron seviyelerinin çocuğun gelişimini nasıl etkilediğinin izlendiğini bildirdi. 
     Prof. Baron-Cohen, kız bebeklere göre 10 kat daha fazla testosteron taşıyan erkek bebeklerin doğumdan 24 saat sonra bile insanlara mekanik objelerden daha az ilgi duyduklarını gördüklerini anlattı. 
     Anne karnında yüksek testosterona maruz kalan bebeklerin 12 aylıkken kendi anne-babalarıyla bile diğerlerinden daha az göz teması kurduklarını belirten Cohen, bu bebeklerin 18 aylıkken ya hiç konuşmadıklarını ya da diğerlerine göre çok daha az kelime bildiklerini kaydetti. 
     
</TEXT>
</DOC>
