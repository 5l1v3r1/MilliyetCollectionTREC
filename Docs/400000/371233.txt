<DOC>
<DOCNO> 371233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo15.html </URL>
<DATE> 2005/08/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Monteiro Türkiye'de favorim Raikkonen 
</HEADLINE>
<TEXT>

     Formula 1'de Jordan takımı adına yarışan Portekizli pilot Tiago Monteiro, Türkiye Grand Prix'sinde favorisinin Mc Laren Mercedes pilotu Kimi Raikonnen olduğunu söyledi. 
     Monteiro, Bridgestone Motorsport Lastik Geliştirme Direktörü Hirohide Harashima ile birlikte İstanbul Park Pisti padok alanındaki Bridgestone Motorevi'nde basın toplantısı düzenledi. 
     McLaren ve Raikkonen'in özellikle son 5-6 yarıştır çok iyi performans gösterdiğini kaydeden Portekizli pilot, İstanbul'daki yarışta Finli pilotun ilk sırayı alabileceğini söyledi. 
     Kendisinin de iyi bir yarış çıkarmayı amaçladığını belirten Monteiro, yarışı iyi bir yerde bitirmek istediğini kaydetti. 
     İstanbul Park Pisti'nde çok değişik virajlar olduğunu ifade eden Monteiro, ''Çok ilginç bir pist ve sürücüler açısından cesaret gerektiriyor'' dedi. 
     Hirohide Harashima ise pistten çok etkilendiğini vurgulayarak, ''Çok pürüzsüz bir pist. Bu piste uygun lastikler getirdik. Buraya 2 farklı lastikle geldik. Yağmur olasılığına karşı da her türlü önlemimizi aldık'' diye konuştu. 
     
</TEXT>
</DOC>
