<DOC>
<DOCNO> 388871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur23.html </URL>
<DATE> 2005/10/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Adana'da banka soygunu girişimi... 
</HEADLINE>
<TEXT>

     Çukurova Üniversitesi Ç.Ü yerleşkesindeki bir banka şubesine, bitişikteki Tropikal Hastalıklar Araştırma ve Uygulama Merkezi'nden duvarı delerek giren soyguncular, araştırma merkezindeki tıbbi amaçlı soğutucunun alarmının çalışması üzerine kaçtı. 
     Alınan bilgiye göre, kimliği belirsiz kişi ya da kişiler, Tıp Fakültesi Balcalı Hastanesi arkasında bulunan banka şubesini soymak amacıyla geç saatlerde aynı binanın yan tarafında faaliyet gösteren Tropikal Hastalıklar Araştırma ve Uygulama Merkezi'nin demir kapısını açarak içeri girdi. 
     Banka alarmının çalışmaması için binanın elektrik panosuna müdahale eden soyguncular, daha sonra bankaya girebilmek amacıyla merkezin içerisindeki hasta bekleme salonunun duvarını deldi. 
     Soyguncular, banka kasasına ulaştıkları sırada, ilk girdikleri araştırma ve uygulama merkezinde bulunan kan örnekleri ile bazı tıbbi malzemelerin bulunduğu soğutucunun alarmı çaldı. Soyguncular, bankadaki elektrik akımını kesmelerine rağmen çalan alarm nedeniyle paniğe kapıldı. 
     Alarmı kapatmak için soğutucunun üzerindeki dijital düğmelerle oynayan ve kapağını açan soyguncular, ikinci uyarı sesinin devreye girmesiyle olay yerinden kaçtılar. 
     Polis tarafından bilgi verilerek olay yerine gelen banka görevlilerinin yaptığı incelemede, soyguncuların para alamadan kaçtıkları belirlendi. 
     Bu arada, aynı banka şubesinin yaklaşık 2 yıl önce de binanın çatısındaki kapının kırılarak girilmesi sonucu soyulmak istendiği öğrenildi. 
     
</TEXT>
</DOC>
