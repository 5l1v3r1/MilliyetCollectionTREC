<DOC>
<DOCNO> 352168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun58.html </URL>
<DATE> 2005/06/15/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Güvenlik konseyi, BM Kıbrıs Barış Gücü'nün görev süresini uzattı... 
</HEADLINE>
<TEXT>

     BM Genel Sekreteri Kofi Annan’ın Güvenlik Konseyi’ne sunduğu rapor çerçevesinde İngiltere tarafından verilen bir karar tasarısını görüşen Güvenlik Konseyi, oy birliğiyle, BM Kıbrıs Barış Gücü’nün UNFICYP görev süresini altı aylığına uzattı. 
     BM Genel Sekreteri Annan, Kıbrıs’taki durum hakkında Güvenlik Konseyi’ne sunduğu raporda, Kıbrıslı Rumlar ile Kıbrıslı Türkler arasındaki güvensizliğin devam ettiğini belirterek, UNFICYP’in görev süresinin altı aylığına uzatılmasını istemişti. 
     Raporunda, barış gücünde yüzde 30 oranında güç indirimi yapılmasına rağmen Kıbrıs’ta istikrarın korunduğuna dikkati çeken Annan, soruna kapsamlı bir çözüm bulmaya elverişli şartları geliştirmek ve adadaki ateşkesi devam ettirebilmek için barış gücünde daha fazla güç indirimi yapılmaması gerektiğinin de altını çizmişti. 
     Güvenlik Konseyi daimi üyesi ve Kıbrıs’taki garantör ülkelerden olan İngiltere’nin Annan’ın raporu doğrultusunda hazırladığı karar tasarısını görüşen Güvenlik Konseyi, UNFICYP’in görev süresini oybirliğiyle 15 Aralık 2005 tarihine kadar uzattı. 
     Güvenlik Konseyi daha önceki bir kararıyla Kıbrıs Barış Gücü’nde görev yapan asker sayısını 1224’ten, 40’ı askeri gözlemci olmak üzere 860’a indirmiş, barış gücü bünyesinde görev yapan polis sayısını ise 
     45’ten 69’a çıkarmıştı. 
     
</TEXT>
</DOC>
