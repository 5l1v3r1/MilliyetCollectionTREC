<DOC>
<DOCNO> 396365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur10.html </URL>
<DATE> 2005/11/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vali Güler Beylikdüzü'ndeki saldırının failleri yakalanacak 
</HEADLINE>
<TEXT>

     İstanbul Valisi Muammer Güler, Beylikdüzü'nde dün akşam gerçekleşen bombalı saldırı olayına ilişkin, ''Masum insanların öldürülmesine yönelik insanlık dışı hunharca bir girişimdir. Bölücü örgüt tarafından yapıldığını, Türkiye'nin birçok yerinde sergilenmek istenen oyunun İstanbul'a da taşınmak istendiğini biliyoruz'' dedi. 
     Vali Güler, Asılsız Ermeni İddialarıyla Mücadele Federasyonu ASEF tarafından The Marmara Oteli'nde düzenlenen ''Millet-i Sadıka Ermeniler'' konulu konferansa verilen arada basın mensuplarının sorularını yanıtladı. 
     Beylikdüzü'ndeki olayla ilgili her türlü inceleme ve soruşturmanın sürdüğünü anlatan Güler, olayda 1 kişinin öldüğünü, hastanedeki yaralılardan 1'inin durumunun ağır olduğunu ve tedavilerin devam ettiğini bildirdi. 
     Vali Güler, ''Masum insanların öldürülmesine yönelik insanlık dışı hunharca bir girişimdir. Bölücü örgüt tarafından yapıldığını, Türkiye'nin birçok yerinde sergilenmek istenen oyunun İstanbul'a da taşınmak istendiğini biliyoruz. Buna fırsat verilmeyecektir. Failler en kısa zamanda yakalanacaktır'' diye konuştu. 
     Masum insanların katledilmesine yönelik bu tür hareketlerin ne tür gayeyle yapıldığının insanlara anlatılmasının mümkün olmadığını vurgulayan Güler, olayı ''masum insanlara yönelik hunharca bir girişim'' olarak değerlendirdiklerini söyledi. 
     Güler, saldırının parça tesirli bir bomba ile yapıldığının tespit edildiğini ve bombanın cep telefonu düzeneğine bağlı olarak çöp konteynerine konulduğunu anlattı. 
     Bu saldırıyı düzenleyenlerin amaçlarının ne olduğunu Türkiye'nin bildiğini ifade eden Muammer Güler, saldırıyı lanetle kınadı. 
     
     ''BÖLÜCÜ ÖRGÜTÜN SENARYOSUNUN GERÇEKLEŞMESİ MÜMKÜN DEĞİL'' 
     Bir gazetecinin ''Şemdinli'deki olaylarla bağlantısı olabilir mi '' sorusu üzerine Güler, herhangi bir bulgu olmadan bir şey söyleyemeyeceğini belirterek, Türkiye'deki bölücü hareketin sadece Şemdinli'de değil, pek çok yerde bu tür girişimlerde bulunduğunu kaydetti. 
     İstanbul Valisi Güler, ''Türkiye'nin her yerinde bu amaçlı bir girişim olabilir. Elbette bölücü örgütün kafasında bir senaryo var. Ancak bunun gerçekleşmesi mümkün değil. Herkes, kararlı, duyarlı olarak, bu tür terör hareketlerinin başarılı olamayacağı inancını göstermelidir'' dedi. 
     
</TEXT>
</DOC>
