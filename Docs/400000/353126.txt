<DOC>
<DOCNO> 353126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko04.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bireysel emeklilik zorunlu olmalı' 
</HEADLINE>
<TEXT>


Bireysel emeklilik fonlarının 10 yılda GSMH'nın yüzde 5'ine ulaşması bekleniyor. Eczacıbaşı-UBP Portföy Genel Müdürü Gökhan Güven, sistemin zorunlu olması durumunda daha fazla büyüyeceğine dikkat çekti 

Ayfer Yıldız 

Bireysel emeklilik sistemindeki 554.6 milyon YTL fon büyüklüğünün yılsonunda 1 milyar YTL'ye ulaşması bekleniyor. 
Sistemin başarıyla uygulandığı Amerika, Hollanda, İngiltere'de fon büyüklüğü GSMH'nın yüzde 75'inin üzerinde. Türkiye'de ise rakamlar henüz çok küçük. 
Bireysel emeklilik sistemindeki fon büyüklüğünün ekonomiye ve piyasalara katkısının oluşması için daha yaygın katılımcıya ulaşması gerektiğini ifade eden Eczacıbaşı-UBP Portföy Yönetimi Genel Müdürü Gökhan Güven, sistemin zorunlu hale getirilmesi gerektiğine dikkat çekti. 
Şu anda gönüllülük esasıyla uygulanan sistemin 10 yılda GSMH'nın yüzde 5'i seviyelerine ulaşacağına değinen Güven, zorunlu olması durumunda sistemin daha fazla büyüyeceğini kaydetti. Güven, ancak sistemin zorunlu hale getirilmesi için sosyal güvenlik sistemindeki sorunların belli oranda çözülmesi gerektiğini belirtti. 

Hisse yatırımları artacak 
Bireysel emeklilik sisteminin piyasaları, ekonomiyi olumlu etkileyeceğini kaydeden Güven, "Ayrıca şu ana kadar yatırımlarına kısa vadeli bakan yatırımcılar uzun vadeli bir perspektiften bakabilecek. Krizler nedeniyle hisse senedine güvensizlik var. Bireysel emeklilik, küçük yatırımcıyı borsayla da barıştıracak" dedi. 
Eczacıbaşı-UBP Portföy'ün Kurumsal İlişkiler ve Operasyon Müdürü Nurgül Yılmazkaya da ortalama yaşam süresinin uzadığı ve nüfus artışının yavaşladığı ülkelerde, sosyal güvenlik sistemlerinin finansmanında sorun yaşandığını dolayısı ile devletlerin sosyal güvenlik sistemleri içindeki rollerini azaltmaya yönelik bir eğilim oluştuğunu belirtti. 
Böylece çalışanların emeklilik gelirlerinin, kendi hesabında biriktirdikleri katkılardan oluştuğu, devletin vergisel teşviklerle desteklediği, kendi içinde finanse olan emeklilik sistemlerinin ön plana çıktığını ifade etti. 

Kurumsal hareketlenecek 
Sistemdeki yaklaşık 456 bin üyenin yüzde 72'sini bireysel katılımların oluşturduğunu belirten Yılmazkaya, kurumsal katılımlar için şirketlerin sistemi kendi içlerinde değerlendirdiğini, grup katılımlarının 2006'dan itibaren hareketlenmesini beklediklerini söyledi. 
Ayrıca, şu an hükümetin gündeminde olan işverenlere, çalışanları adına yaptıkları ödemede söz hakkı veren vesting adı verilen düzenlemenin de grup katılımlarını destekleyeceğini kaydetti. 
Kişilerin şirket seçerken giriş aidatı, fon işletim gideri ve yönetim gideri kesintilerine bakmaları gerektiğini belirten Yılmazkaya, "Uzun vadeli yatırım sürecinde uygulanan giderlerde önem kazanıyor. Bu kesinti ne kadar düşük olursa, getiriyi o kadar destekleyecek" dedi. 

'Uzun vadede TL kazandırır' Eczacıbaşı Portföy, Ankara Emeklilik'in iki adet fonunu yönetiyor. Bireysel yatırımcılarının en az 20 yıllık yatırım yaptığına dikkati çeken Eczacıbaşı-UBP Portföy Hisse Senedi Fon Müdürü Ali İlhan, bu nedenle fonların getirilerine en az bir yıl vadeyle bakmak gerektiğini söyledi. 
Şu anda üyeler portföylerinde ağırlıklı olarak kamu borçlanma araçlarına yer veriyor. Yurtdışında ise hisse senedi piyasasında temettü veriminin ön planda olması nedeniyle portföylerin hisse ağırlıklı olduğunu ifade eden İlhan, faiz oranlarının yüzde 15 - 17, enflasyonun yüzde 7'lere gerilemesi nedeniyle bizde de yurtdışında olduğu gibi hisse senedine yöneleceğini belirtti. Yatırımcıların alabilecekleri riske göre portföy oluşturmalarını belirten İlhan, dövize dayalı enstrümanlar yerine YTL ile yatırım yapmayı önerdi. 


</TEXT>
</DOC>
