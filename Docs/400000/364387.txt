<DOC>
<DOCNO> 364387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko33.html </URL>
<DATE> 2005/07/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kayıtdışı çalışanların sayısı yüzde 9.5 arttı... 
</HEADLINE>
<TEXT>

     Türkiye'de 2005 yılının ilk dört ayında kayıt dışı çalışanların sayısı yüzde 9.5 oranında arttı. 
     Devlet İstatistik Enstitüsü DİE verilerine göre, Türkiye'de kayıt dışı çalışanların sayısı 2005 yılının Ocak ayında 10 milyon 179 bin iken bu sayı Nisan'da 11 milyon 150 bine çıktı. 
     Buna göre, Türkiye'de kayıt dışı çalışanların sayısı 2005 yılının ilk 4 ayında 971 bin kişi arttı. 
     2005 yılının ilk 4 ayında kayıt dışı çalışanların oranında aylık bazda düzenli artışlar yaşandı. Buna göre, Ocak ayında toplam istihdamın yüzde 48.9'u kayıt dışı iken Şubat ayında yüzde 49'a, Mart ayında yüzde 49.6'ya ve Nisan ayında da yüzde 50.7'ye çıktı. 
     Ocak ayında 10 milyon 179 bin olan kayıt dışı çalışanların sayısı Şubat ayında 10 milyon 211 bine, Mart ayında 10 milyon 510 bine, Nisan ayında da 11 milyon 150 bine yükseldi. 
     
     KAYIT DIŞILIKTA ARTIŞ 
     Türkiye'de, 2005 yılının Ocak ayında toplam istihdam olan 20 milyon 815 bin kişinin yüzde 48.9'u kayıt dışı çalışırken, Nisan ayı itibarıyla 21 milyon 993 bin olarak belirlenen toplam istihdamın yüzde 50.7'si kayıt dışı konumda bulunuyor. 
     Kayıt dışılık artışında ilk sırayı 3.2 puan ile işverenler alırken bunu 2.2 puanlık artış ile ücretli izledi. Buna göre, Ocak ayında yüzde 23.6 olan kayıt dışı işverenlerin oranı Nisan ayında yüzde 26.8'ye, ücretlilerin oranı yüzde 20.8'den yüzde 23'e yükseldi. 
     Bir başka deyişle, kayıtdışı çalışan işverenin sayısı Ocak ayında 242 bin iken, Nisan ayında 267 bine çıktı. Ücretlilerin sayısı da aynı dönemde 2 milyon 13 binden 2 milyon 327 bine yükseldi. 
     Ocak ayında toplam istihdamın 1 milyon 26 bini işveren iken Nisan ayında 1 milyon 131 bine, ücretlilerin sayısı da 9 milyon 676 binden 10 milyon 119 bine çıktı. 
     Öte yandan, Nisan ayı itibarıyla toplam istihdam miktarı 3 milyon 774 bin olarak belirlenen ve yasal olarak herhangi bir sosyal güvenlik kuruluşuna kaydolma zorunluluğu bulunmayan ücretsiz aile işçilerinin yüzde 95.5'i, bir başka deyişle 3 milyon 604 bini kayıt dışı konumda çalışıyor. 
     Toplam istihdam sayısı 5 milyon 498 bin olan kendi hesabına çalışanların yüzde 65.2'si 3 milyon 585 bin , 1 milyon 471 bin olarak öngörülen yevmiyelilerin yüzde 91.3'ü 1 milyon 343 bin kayıt dışı bulunuyor. 
     
</TEXT>
</DOC>
