<DOC>
<DOCNO> 361808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/axspo01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz cıvıl cıvıl 
</HEADLINE>
<TEXT>


Türkiye Milli Olimpiyat Komitesi tarafından her yıl geleneksel olarak düzenlenen Su Sporları Şöleni'nin 17.si "Boğaziçi 2005", bugün yapılacak Yüzme, Kürek ve Yelken yarışlarıyla boğaziçini bayram yerine çevirecek 


Türkiye Milli Olimpiyat Komitesi TMOK tarafından bu yıl 17. kez düzenlenen "Boğaziçi 2005" Uluslararası Asya'dan Avrupa'ya Yüzme, Kürek ve Yelken Yarışları ile Türkiye'nin en hızlı 20 yüzücüsünün katılacağı Sinan Erdem Kupası, bugün İstanbul Boğazı'nda yapılıyor. 
Ana sponsorluğunu Samsung firmasının üstlendiği organizasyonda bu yılki yüzme yarışlarına 400 kişinin kayıt yaptırdığı, emniyet tedbirleri nedeniyle bu sayının artmasına izin verilmediği kaydedildi. Erkeklerde 12, bayanlarda ise 9 olmak üzere toplam 21 kategorideki yüzme yarışlarında, 351 erkek ve 49 da bayan sporcunun mücadele edeceği, bu yüzücüler arasında ABD'den 4 erkek, 1 bayan, Romanya'dan 3 erkek, 6 bayan, Bulgaristan'dan 4 erkek, 1 bayan, Libya'dan 3 erkek, Moldova'dan 2 erkek, KKTC'den 2 erkek, 1 bayan, İsviçre'den 1 bayan, Kanada ve Gürcistan'dan da 1'er erkek sporcu olmak üzere toplam 30 yabancı yüzücünün yer alacağı ifade edildi. 

Tüzemen de davetli 
Organizasyon kapsamında yüzme yarışlarına Devlet Bakanı Kürşad Tüzmen de davet edildi. Geçtiğimiz yıllarda da İstanbul Boğazı'nda bu organizasyona katılan ve sporcu kişiliğiyle tanınan Bakan Tüzmen'in 1 numarayla yüzeceği belirtildi. Organizasyona bu yıl ilk kez, vefat eden TMOK Eski Başkanı Sinan Erdem'in adına da bir yüzme yarışı dahil edildi. Sinan Erdem Kupası adıyla gerçekleştirilecek yarışta, Türkiye'nin en hızlı yüzücülerinden seçilen 5 bayan ve 15 erkekten oluşan 20 yüzücü, aynı parkurda yarışacak. Bu yarışın startı, 400 kişinin katılacağı ana yüzme yarışının hemen öncesinde verilecek. Yüzücülerin emniyeti açısından yarış boyunca deniz trafiğine kapatılacak Kanlıca ile Kuruçeşme arasındaki 6 bin 500 metrelik parkurda, müsabaka süresince 37 gemi, bot ve deniz aracı da görev yapacak. Kanlıca İskelesi'nden saat 10.00'da start alacak yüzme yarışında sporcular, Marmara Denizi'ne doğru yüzerek, Kuruçeşme Cemil Topuzlu Parkı önünde yarışı tamamlayacaklar. Organizasyona 1998 yılında dahil edilen kürek ve yelken yarışları bu yıl da gerçekleştirilecek. 


</TEXT>
</DOC>
