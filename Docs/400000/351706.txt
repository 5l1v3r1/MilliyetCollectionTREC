<DOC>
<DOCNO> 351706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo12.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, Buz Adam geliyor 
</HEADLINE>
<TEXT>



Formula 1'de McLaren'in Fin yıldızı Kimi Raikkonen, iki sezondur yakasını bırakmayan kötü talihini müthiş yeteneği ve "buz" gibi soğukkanlı yapısıyla aşıp, zirve yürüyüşünü emin adımlarla sürdürüyor. 
Bu sezon ilk dört yarıştan ikisini tamamlayamayan, ikisinden ise sadece altı puan çıkarabilen Raikkonen, Barcelona'da adeta beklenen patlamayı yaptı. Ardından Monaco'da yine zirveye çıkan Fin pilot, Nürbrugring'deki Avrupa GP'sinde ise büyük talihsizlik yaşadı. Son tura kadar farklı önde götürdüğü yarışta lastiği kopan Raikkonen yarış dışı kaldı. Ancak "alçak uçuş"tan vazgeçmeyen yıldız pilotun talihi Montreal'de yüzüne güldü. 7. başladığı yarışta Renault'nun şampiyona lideri Fernando Alonso dahil birçok pilotun kaza ve teknik arızayla yarış dışı kalmasıyla sezonda üçüncü zaferine ulaştı. Böylece Alonso ile arasındaki puan farkını da 22'ye indirdi. 
İki yıl önce kariyerinde ilk birinciliğini Malezya'da kazanan Raikkonen, geçen yıl MP4-19 aracında yaşadığı teknik sorunlar nedeniyle Spa pisti dışında başarı sağlayamamıştı. Finli, 2005'te şimdiden aldığı üç yarış birinciliğiyle en başarılı sezonunu geçirirken, keyifle gülümseyen Mercedes Motorsporları Takım Direktörü Norbert Haug ise espriyi patlattı "Renault artık kalın giyinse iyi olur, çünkü Buz Adam geliyor " 

Renault'ya nazar değdi 

Sezona dörtte dört galibiyetle başlamasına rağmen duraklama dönemine giren Renault, en büyük hezimeti iki pilotuyla öne fırladığı Kanada'da yaşadı. Bugüne kadar dört yarış kazanıp takımını adeta şaha kaldıran ve her yarıştan puan çıkaran Fernando Alonso, Montreal'de duvara çarparak yarış dışı kaldı. Bir ara lider duruma yükselen Giancarlo Fisichella'nın kötü kaderi Montreal'de de değişmedi. İtalyan sürücü de hidrolik problemi yaşayınca Renault ilk kez yarış tamamlayamadı. Bu durumdan en k rlı çıkan takım ise sezonda ilk kez iki pilotla kürsüye çıkan Ferrari oldu. 


</TEXT>
</DOC>
