<DOC>
<DOCNO> 378349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko21.html </URL>
<DATE> 2005/09/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ticari araç pazarı büyüyor... 
</HEADLINE>
<TEXT>

     Fatma METİN AA 

Volkswagen Ticari Araçlar Genel Müdürü Vedat Uygun, otomobil pazarındaki daralmaya rağmen büyümesini sürdüren hafif ticari araç pazarının yıl sonunda 250-260 bin adet seviyesinde olmasını beklediklerini söyledi. 
     Uygun, ticari araç pazarının ekonomik büyümelere ve küçülmelere çok hassas olduğunu, bu yıl ekonomik büyümeye paralel olarak ticari araç pazarında da büyüme öngördüklerini söyledi. 
     Türkiye'nin ekonomisinin daha çok KOBİ ağırlıklı olduğunu ifade eden Uygun, ''KOBİ sahiplerinin hem ticari araç, hem binek araç alma gibi lüksleri olmadığı için ticari araçları hem işlerinde hem de akşam evlerine giderken kullanıyorlar. O nedenle pazarın kuvvetli olması normal'' dedi. 
     Ticaretin daha çok artacağı bir ortamda ticari araç pazarın küçülmesinin söz konusu olmayacağını belirten Uygun, ''Binek araç pazarında bir daralma oldu ama hafif ticari araç pazarında artış var. Hafif ticari araç pazarı Ağustos sonu itibariyle 160 bin adetler seviyesine ulaştı. Yıl sonunda pazarın 250-260 bin adet seviyesinde olacağını öngörüyoruz'' diye konuştu. 
     
     YÜZDE 13 PAZAR PAYI HEDEFİ 
     Volkswagen olarak geçen yıl ticari araç pazarında 27 bin araç sattıklarını ve yüzde 11 pazar payları bulunduğunu anlatan Uygun, şu andaki pazar paylarının yüzde 12 olduğunu ve pazarda 3. marka konumunda bulunduklarını kaydetti. 
     Uygun,''Yeni Caravelle ile birlikte yüzde 13 pazar payı hedefliyoruz. Her zaman ilk 3'te pazarın önemli oyuncularından birisi olmaya devam etmeyi istiyoruz'' dedi. Uygun, Volkswagen olarak bu seneyi 30 bin ticari araç satışıyla bitirmeyi hedeflediklerini söyledi. 
     
</TEXT>
</DOC>
