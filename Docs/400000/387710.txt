<DOC>
<DOCNO> 387710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo34.html </URL>
<DATE> 2005/10/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Schalke teknik direktörü Fener hakkında bilmemiz gerekenleri biliyoruz 
</HEADLINE>
<TEXT>

     Futbol Avrupa Şampiyonlar Ligi E Grubu üçüncü maçında yarın Fenerbahçe ile karşılaşacak olan Almanya'nın FC Schalke 04 takımının teknik direktörü Ralf Rangnick, rakiplerini çok iyi etüt ettiklerini söyledi. 
     Topkapı Eresin Otel'de basın toplantısı düzenleyen Ralf Rangnick, Fenerbahçe'nin 4 maçını canlı izlediklerini dile getirerek, ''Şu an için Fenerbahçe'nin artı ve eksi yönlerinden bahsetmek istemiyorum. Ama bilmemiz gerekenleri biz biliyoruz'' dedi. 
     Fenerbahçe'nin yıldız isimleri Alex ve Anelka'ya da değinen Rangnick, bu ikilinin kesinlikle bir maçın kaderini değiştirebilecek oyuncular olduğunu ifade ederken, ''Ama günümüzde takım oyunu daha önemli. Biz kendi işimize bakıp kendi oyunumuzu oynayacağız'' diye konuştu. 
     Ralf Rangnick, yarın Fenerbahçe karşısına nasıl bir 11'le çıkacağı şeklindeki sorulara, ''Kadrom hakkında bilgi vermeyeceğim ama Hamit Altıntop'un ilk 11'de oynayacağını söyleyebilirim'' cevabını vermekle yetindi. 
     
     ''MUTLAKA KAZANMALIYIZ'' 

     Yarın iki Alman çalıştırıcının karşı karşıya gelecek olmasını nasıl değerlendirdiğinin sorulması üzerine Rangnick, ''Maç tabii ki enteresan olacak ama bu kesinlikle çalıştırıcıların Alman olamsıyla ilgili değil. Biz kendi puan hesabımızı yapıyoruz. Grupta AC Milan'ın durumu önemli. Yenilemeyecek bir takım değil. Biz ona göre kendi pozisyonumuzu ayarlamalıyız. Fenerbahçe karşısında 1 puan için oynamamız mantıklı olmaz. Yarın mutlaka kazanmamız gerekiyor'' şeklinde konuştu. 
     
     ''HAMİT SATILIK DEĞİL'' 

     Rangnick, Fenerbahçe Kulübü'nün yıldız futbolcuları Hamit Altıntop ile yakından ilgilenmesi konusunda ise, şunları söyledi 
     ''Hamit'i satmayı kesinlikle düşünmüyoruz. İlk başlarda onu alışık olmadığı bir mevkide yani sağ bekte oynattım. Bunun milli takımda da kendisine faydalı olacağını düşünmüştüm. Kendisi de faydasını gördü. Çünkü oynadığı mevkii olan ileriye dönük orta sahada çok fazla oyuncu mevcuttu. Şimdi kendisinden çok memnunum. Kimseye vermeyi düşünmüyoruz.'' 
     
     HAMİT ''İNŞALLAH KAZANACAĞIZ'' 

     FC Schalke 04 takımının Türk yıldızı Hamit Altıtop ise basın toplantısında yaptığı açıklamada, Fenerbahçe'ye karşı oynayacak olmaktan ötürü heyecan yaşadığını ve bunun nedeninin de Milli Takım'daki arkadaşlarıyla mücadele edecek olması olduğunu belirtti. 
     Fenerbahçe'yi, ''Genel olarak iyi'' bir takım olarak nitelendiren Hamit, ''Alex ve Anelka gibi starları var ama biz kendi oyunumuza bakacağız. Önümüzde 4 maç ve 12 puan var. Hepsini alabilmek için mücadele edeceğiz. Yarın 90 dakika sonunda maçı inşallah biz kazanacağız'' diye konuştu. 
     Türkiye'de kendisine gösterilen ilgiden memnun olduğunu söyleyen Hamit Altıntop, Türkiye'de herhangi bir takım tutmadığını kaydederken, Türk taraftarların her zaman daha ateşli olduğunu da sözlerine ekledi. 

     
</TEXT>
</DOC>
