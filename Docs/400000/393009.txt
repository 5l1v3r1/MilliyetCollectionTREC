<DOC>
<DOCNO> 393009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun09.html </URL>
<DATE> 2005/11/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fransız hükümeti, göstericilere karşı sertleşiyor 
</HEADLINE>
<TEXT>

     Fransa İçişleri Bakanı Nicolas Sarkozy, polisin silahların toplanıldığından şüphe ettiği yerlere baskın yapabileceğini açıkladı. 
     Sarkozy, bakanlar kurulunun son günlerde ülke genelinde meydana gelen şiddet olaylarını görüştüğü olağanüstü toplantısından sonra basına bilgi verdi. 
     "Bakanlar kurulunun, yerel yöneticilere, olağanüstü hal halinde, sokağa çıkma yasağı ilan etme yetkisi verdiğini" belirten Sarkozy, "hükümetin, olayları bastırma konusunda kesin kararlı bir politika izleyeceğini" bildirdi. 
     Sarkozy, "bakanlar kurulunda alınan son kararlarla birlikte, şiddet olaylarına karşı daha etkili bir biçimde mücadele edebileceklerini" savundu. 
     İçişleri Bakanı Sarkozy'nin, alınan son önlemlerin etkili bir biçimde uygulanması konusunda bugün yerel yöneticilerle görüşeceği bildirildi. 
     Fransa'da yasalar, hükümete, 12 güne kadar "olağanüstü hal" ilan etme yetkisi veriyor. Bu sürenin uzaması halinde parlamentonun onayı gerekiyor. 
     
     YAHUDİ MEZARLARI TAHRİP EDİLDİ 

     Fransa’nın doğusundaki Vosges’deki Remiremont mezarlığında bulunan 20 kadar Yahudi mezarının, kimliği henüz belirlenemeyen kişilerce tahrip edilerek üzerlerine gamalı haçlar çizildiği bildirildi. 
     Polis kaynakları, tahribatın dün gece meydan gelmiş olduğunu belirterek, olayla ilgili soruşturma başlatıldığını ifade ettiler. 
     
     TOULOUSE’DA ŞİDDET OLAYLARI PATLAK VERDİ 

     Şiddet olayları çerçevesinde bu gece Toulouse kentinde yeni şiddet eylemleri patlak verdi. 
     Toulouse kenti yerel yetkilileri, karanlık çöktükten sonra ortaya çıkan isyancıların bir otobüsü ateşe verdiğini, polise taşlarla saldırdığını ve polise molotof kokteylleri attıklarını söyledi. 
     Yetkililer, isyancıların bir otobüsü durduklarını, şoförden inmesini istedikten sonra aracı yaktıklarını kaydetti. Daha sonra olay yerine gelen polisle isyancılar arasında çatışma çıktığı, polisin göz yaşartıcı gaz kullandığı belirtildi. 
     
     MUHİTTİN’DEN ÇAĞRI 

     Bu arada, Fransa’daki olayların patlak vermesine yol açan iki göçmenin öldüğü kazadan yaralı kurtulan Muhittin Altun adlı genç, şiddet olaylarının sona ermesini istedi. 
     Ağır yanıkları yüzünden tedavi altında tutulduğu hastanede avukatı aracılığıyla açıklama yapan 17 yaşındaki Muhittin, "Bütün bu olup bitenler, şiddet olayları iyi değil, çünkü bunlar arkadaşlarımı geri getirmez" ifadesini kullandı. 
     Muhittin, "Bitişik odada, hiçbir şey yapmadığı halde yanarak ağır yaralanan bir kadın yatıyor. Şiddet durmalı" dedi. 
     27 Ekim’de başlayan ve 300’den fazla yerleşim birimine yayılan 
     olaylarda, şu ana kadar 1 kişi öldü. Olaylarda 4 binden fazla araç yakılırken 1200 civarında kişi de gözaltına alındı. 
     Belçika'da gerginlik sürüyor 
     Öte yandan, Belçika’nın başkenti Brüksel’de, yabancıların yoğun bulunduğu bazı belediyelerde saldırı ve kundaklama olayları devam ederken, Liege kentinde de endişe verici gelişmeler gözlemleniyor. 
     Brüksel’in merkez belediyesi ile Saint Gilles ve Anderlecht bölgelerinde bir taşıt kundaklandı, bazı arabalar ters çevrildi ve polis ekiplerine çeşitli saldırılarda bulunuldu. 
     Brüksel’de polisin alarm durumunda kaldığını ve her türlü müdaheleye hazır olduğunu belirten yetkililer, "durumun abartılmaması ve dramatize edilmemesi" gerektiğini belirtiyorlar. 
     Güvenlik birimleri, olaylara karışan gençlerin sayısının belirlenmesinin mümkün olmadığını, çok dağınık ve düzensiz eylemler yaptıklarını bildirdi. 
     Liege kentinde iki taşıtın yakıldığını, bazı arabaların altında patlamamış molotof kokteylleri bulunduğunu, bazı otobüslerin ve polis araçlarının taşlandığını doğrulayan kent polisi, "bu tür olayların Liege gibi bir şehirde her zaman yaşandığını" söyleyerek Fransa olayları ile bağlantı kurulmaması gereğinden söz etti. 
     Brüksel’de yabancı gençler ile polis arasında ilk çatışma, geçen Cumartesi günü meydana geldi ve 5 polis yaralandı. 
     Başkentte, Arap kökenli yabancıların çoğunlukta olduğu Saint Gilles ve Anderlecht belediyelerinde ise pazar gecesi 5 taşıt kundaklandı. 
     Olayların artarak devam etmesinden duyulan endişe, polis birimlerinin kapsamlı önlemleri "mümkün olduğu kadar dikkat çekmeden" artırmasını da beraberinde getiriyor. 
     
</TEXT>
</DOC>
