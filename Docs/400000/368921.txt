<DOC>
<DOCNO> 368921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko17.html </URL>
<DATE> 2005/08/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nikkei Endeksi, son 4 yılın zirvesinde... 
</HEADLINE>
<TEXT>

     Açıklanan son göstergelerle Japon ekonomisine ait beklentilerin tekrar olumluya dönmesiyle Tokyo Borsası, son 4 yılın en yüksek seviyesine çıktı. 
     Borsanın temel göstergesi Nikkei endeksi, özellikle banka ve sigorta hisselerinde yoğunlaşan taleple dünkü kapanışına göre 165.24 puan yüzde 1.37 artarak 12,263.32 puandan günü tamamladı. 
     Rekor petrol fiyatlarına rağmen Nikkei endeksinin hızlı yükselmesinde, bu hafta açıklanan göstergelerin beklentilerin üzerinde gelmesi etkili oldu. Bunlardan en önemlisi ise Japonya'da sektör makine siparişlerinin, bir önceki aya göre haziranda yüzde 11.1 artmasıydı. 
     Bu arada, Tokyo Borsası'nda yıllar sonra yabancıların yoğun şekilde alıma geçtikleri bildirildi. Teknoloji hisselerine öncelik veren yabancıların yılın 7 ayında borsada 3.75 trilyon yen 33.89 milyar dolar net alım gerçekleştirdikleri açıklandı. 
     Ekonomideki olumlu beklentiler, Tokyo döviz piyasasında ise Japon Yeni'nin değer kazanmasını sağladı. Japonya'nın güçlü bir büyüme sürecine girdiği görüşünün ağırlık kazanmasıyla ülkeye giren sermaye, doları yen karşısında binde 3 geriletti. Son işlemlerde dolar, 110.25 yenden satıldı. 
     
</TEXT>
</DOC>
