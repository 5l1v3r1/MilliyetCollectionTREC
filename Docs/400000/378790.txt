<DOC>
<DOCNO> 378790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas17.html </URL>
<DATE> 2005/09/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tecavüz görüntülerini telefonla kaydetti, 14 yıl hapis yedi 
</HEADLINE>
<TEXT>

     Barda tanıştığı genç kıza tecavüz eden ve bunu cep telefonuyla filme alan İngiliz, 14 yıl hapis cezasına çarptırıldı. 
     Liverpool mahkemesi, tecavüz sahnesini daha sonra arkadaşlarına göstermek için filme kaydeden 23 yaşındaki Jon Leaver'ı suçlu bularak 14 yıl hapisle cezalandırdı. 
     Leaver, cinsel isteklerini yerine getirmediği için yumrukla çenesini kırdığı baygın kıza tecavüz ederken güvenlik kameraları olan biteni kaydedince çok geçmeden yakayı ele vermişti. 
     Davaya bakan yargıç, Leaver'ın ''kadınlar açısından çok tehlikeli biri'' olduğunu belirtti ve sanığın göbeğindeki yırtık yüzlü kadın dövmesinin de, bunun açık kanıtı olduğunu söyledi. 
     Sanık Demirkol tutuksuz yargılanıyor 
     Oyuncu Gamze Özçelik de tecavüz görüntülerinin internette yayınlanmasının ardından kendisini ilaçla uyutup tecavüz ettiği iddiasıyla eski basketbolcü Gökhan Demirkol hakkında geçtiğimiz pazartesi suç duyurusunda bulunmuştu. 
     Avukatı Ömer Yeşilyurt ile birlikte Kadıköy Adliyesi'ne gelen Demirkol, Kadıköy Cumhuriyet Savcısı Ali Doğan tarafından sorgulandıktan sonra 'cebir ve şiddet kullanarak ırza geçme' suçundan tutuklanma istemiyle mahkemeye sevkedilmişti. 
     Demirkol, çıkarıldığı Kadıköy Nöbetçi Üçüncü Sulh Ceza Mahkemesi tarafından tutuksuz yargılanmak üzere serbest bırakılmıştı. 
     
</TEXT>
</DOC>
