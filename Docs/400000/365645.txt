<DOC>
<DOCNO> 365645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun06.html </URL>
<DATE> 2005/07/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çin'de esrarengiz hastalık 5 şehre daha yayıldı 
</HEADLINE>
<TEXT>

     Çin'in güneybatısındaki Sichuan eyaletinde ortaya çıkan ''esrarengiz'' hastalığın beş şehre daha yayıldığı açıklandı. Domuzlar arasında yayılan streptokok basilinden kaynaklandığı ileri sürülen bu hastalıktan ölenlerin sayısı 32'ye çıktı. 
     Son üç günde yapılan taramalar sırasında eyaletin merkezi Çengdu ile Zigong, Suining, Lucou ve Mienyang şehirlerinde de benzer vakalara rastlandığı kaydedildi. 
     Söz konusu hastalık daha önce Ziyang ve Neyciang şehirlerinde görüşmüştü. 
     Çin Sağlık bakanlığı yetkilileri, yeni vakaların yerel makamların çalışmalarını yoğunlaştırmaları sonucu ortaya çıkarıldığını ve bunların hastalığa yeni yakalanan kişiler olmadıklarını ileri sürdüler. 
     Ziyang Belediyesi Başkan Yardımcısı Çeng Nenggang, çiftçileri hayvan kesmemeleri ve hastalıklı domuzların etlerini yememeleri yönünde uyarmak için 2 milyon adetten fazla poster bastırdıklarını söyledi. 
     Sichuan eyaletinde söz konusu hastalığın düne kadar 163 kişiye bulaştığı tespit edildi. Bu kişilerden 32'sinin öldüğü, 24'ünün de durumunun ağır olduğu bildirildi. 
     Bu arada, Hong Kong'dan yayın yapan bir televizyon kanalının muhabirleri, bir çiftçiye, hastalıktan dolayı ölen bir domuzu gömüldüğü yerden çıkarması için para önerdi. ''Muhabirler hastalıklı domuz leşi görüntüsü çekmek isterlerken, karantina kurallarını ihlal ettiler'' diyen yerel yetkililerin müdahalesiyle, hastalıklı domuz leşinin gömüldüğü yerden çıkarılması önlendi. 
     China Daily gazetesinde yer alan habere göre de, Ziyang şehrinde dört yerel yetkili, görevlerini ihmal etmelerinden dolayı açığa alındı. 
     Bu kişilerden Dongfeng ilçesinde parti sekreterleri Vey Guiçeng ve Yang Kaiming'in bir çiftçinin hastalıklı domuzun etini kesmesini önleyememelerinden, Çingfeng kasabasında da karantina yetkilisi Pan Dinggang'ın hastalık görülen bir köyden dışarıya domuz yollanmasına izin vermesinden dolayı görevlerinden alındıkları bildirilirken, dördüncü yetkilinin adı açıklanmadı. 
     
</TEXT>
</DOC>
