<DOC>
<DOCNO> 364227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/ekonomi/eko02.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
155 bin kişi iş buldu 
</HEADLINE>
<TEXT>


Nisanda işsizlik oranı marta göre 0.9 puanlık gerilemeyle yüzde 10'a indi, işsiz sayısı da 155 bin kişi azaldı. En yüksek istihdam artışı inşaat sektöründe oldu 

EKONOMİ SERVİSİ 

Türkiye'de işsizlik oranı, bu yılın nisan ayı itibarıyla yüzde 10'a geriledi. İşsizlik oranı ocakta yüzde 11.5, şubatta yüzde 11.7, martta yüzde 10.9 olmuştu. 
Nisan ayında 803 bin ilave istihdam yaratılırken, işsiz sayısı 155 bin kişi azaldı. Buna göre, Nisan ayı itibariyle istihdam edilenlerin sayısı 21 milyon 190 bin kişiden, 21 milyon 993 bin kişiye yükseldi. Resmi işsiz sayısı ise 2 milyon 594 bin kişiden 2 milyon 439 bin kişiye geriledi. 
Devlet İstatistik Enstitüsü DİE Hanehalkı İşgücü Anketi sonuçlarını, ocaktan itibaren hareketli üçer aylık dönemleri esas alarak her ay açıklıyor ve sonuçlar, ifade kolaylığı açısından ilgili üç aylık dönemin ortasındaki ayın adıyla anılıyor. 

Kayıtdışı arttı 
Mart - Nisan - Mayıs 2005 dönemini kapsayan Nisan 2005 sonuçlarına göre, Türkiye'de istihdam edilen 21 milyon 993 bin kişinin yüzde 50.7'si ise kayıt dışı çalışıyor. Bu oran ocakta yüzde 48.9, şubatta yüzde 49, martta yüzde 49.6 olarak hesaplanmıştı. 
DİE'nin, mart - nisan - mayıs dönemini kapsayan üç aylık hareketli ortalamalarına göre, 2005 Nisan'da, 10 milyon 119 bin olan ücretlilerin yüzde 46'sı, 1 milyon 471 bin olan yevmiyelilerin yüzde 6.7'si, 1 milyon 131 bin olan işverenin yüzde 5.1'i, kendi hesabına çalışan 5 milyon 498 bin kişinin yüzde 25'i, 3 milyon 774 bin ücretsiz aile işçisinin de yüzde 17.2'si "kayıtdışı" çalışıyor. 
Anket sonuçlarına göre, toplam işgücü nüfusu 24 milyon 432 bin olarak hesaplanırken, istihdam edilen 21 milyon 993 bin kişinin 12 milyon 390 bini kentte, 9 milyon 602 bini ise kırsal kesimde bulunuyor. 

İnşaat ve tarımda istihdam arttı, işsizlik mevsimsel azaldı Nisanda işsizliğin azalmasında tarım ve inşaattaki mevsimsellik etkisi rol oynadı. Tarım sektörünün etkisiyle ücretli ve yevmiyeli çalışanlar ile ücretsiz aile işçisi konumunda olanların sayısı arttı. Bir önceki aya göre ücretli sayısında yüzde 2.1, yevmiyeli sayısı yüzde 18.7, ücretsiz aile işçisi sayısı da yüzde 7.7 artış gösterdi. İşveren sayısında da yüzde 5.4, kendi hesabına çalışanlarda ise yüzde 0.7'lik artış görüldü. 
İnşaat sektöründe yaşanan canlanmanın etkisiyle yüzde 14'le en yüksek istihdam artışının olduğu inşaat sektörünün toplam istihdam içindeki payı marttaki yüzde 4.7 olan düzeyinden nisanda yüzde 5.2'ye çıktı. Bir önceki aya göre en düşük istihdam artışı ise yüzde 1.1 ile sanayide gerçekleşti. İnşaat sektöründe 1 milyon 145 bin, sanayi sektöründe 4 milyon 154 bin olan istihdam tarımda önceki aya göre yüzde 6.2 artışla 6 milyon 812 bin, hizmetler sektöründe de yüzde 2.3 artışla 9 milyon 881 bin oldu. 




</TEXT>
</DOC>
