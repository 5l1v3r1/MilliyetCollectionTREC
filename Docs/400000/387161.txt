<DOC>
<DOCNO> 387161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur07.html </URL>
<DATE> 2005/10/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ramazan Bayramı tatil turlarına yoğun ilgi... 
</HEADLINE>
<TEXT>

     Affan Kulunyar 

Ramazan Bayramı tatilinin turizmde canlılığı artırdığı ve vatandaşların, yurt dışı ile yurt içinde fiyatları 154.50 YTL ile 1.699 Avro arasında değişen turlara yoğun ilgi gösterdiği bildirildi. 
     Club İremtur Yönetim Kurulu Başkanı Sadettin Ulubay, bayram tatili dolayısıyla yurt dışı turlarında yüzde 20, yurt içi turlarında yüzde 15, cruise turlarında ise yüzde 10 artış yaşandığını belirtti. 
     Yerli turistin tatil için erken rezervasyon yaptırmaya başladığını anlatan Ulubay, şunları kaydetti 
     ''Geçmiş yıllarda yerli turist son dakikada tatile gitmeye karar verirken, şimdi 1 ay öncesinden rezervasyonunu yaptırıyor. Ramazan Bayramı tatili kısa olmasına rağmen, Fransa, İtalya, Macaristan ve Çek Cumhuriyeti gibi Avrupa ülkeleri ile Mısır turlarına yönelik ciddi bir talep artışı mevcut. Yurt içinde de kültür turları, güney bölgemiz ve cruise turları tercih ediliyor.'' Ulubay, Club İremtur'un Ramazan Bayramı'nda 1.500'ü yurt dışı olmak üzere yaklaşık 2 bin 500 kişiyi tatile götürmeyi planladığını dile getirerek, ayrıca bayramda ülke genelinde yaklaşık 10 bini yurt dışına olmak üzere 60 bine yakın kişinin tatile çıkacağını tahmin ettiklerini bildirdi. 
     Sadettin Ulubay, Avrupa'daki 2 ve 3 yıldızlı bazı otellerin yoğun sezonun dışındaki dönemlerde uygun fiyatlar verdiğini, böylece seyahat acentelerinin uygun fiyatlı yurt dışı tatil paketleri hazırlayabildiğini anlatarak, ''Herkes, bütçesine uygun olduğu takdirde gitmediği bir ülkeye giderek oranın kültürünü, tarihini görmek istiyor'' dedi. 
     Yurt içi ve yurt dışı tatil paketlerinde Finans Card'a 12 ay vade farksız taksit yaptıklarını ifade eden Ulubay, diğer kredi kartlarını kullananlara da özel imkanlar sunduklarını sözlerine ekledi. 
     
     ''TATİL KISA OLDUĞU İÇİN AĞIRLIK AVRUPA'DA'' 

     SETUR Servis Turistik A.Ş. Satış ve Pazarlama Müdürü Hakan Dedeoğlu da, vize ile ilgili işlemler nedeniyle bayram dönemlerinde turlara taleplerin önce yurt dışı destinasyonlarına gelmeye başladığını belirterek, ''Her yıl olduğu gibi Şeker Bayramı satışlarında yurt dışı destinasyonları ön plana çıktı'' dedi. 
     Bayram tatili için bu yıl hedeflerinin 2.500 kişiyi yurt dışı destinasyonlarına göndermek olduğunu dile getiren Dedeoğlu, şu ana kadar 1.800 müşteriye ulaştıklarını bildirdi. 
     Şeker Bayramı tatilinin kısa olması nedeniyle bu yıl ağırlıklı olarak Avrupa destinasyonlarının tercih edildiğini vurgulayan Dedeoğlu, şunları kaydetti 
     ''İtalya, İspanya, Fransa, Çek Cumhuriyeti, Yunanistan, Portekiz, Hollanda, en çok tercih edilen ülkeler oldu. Bunu Mısır, Fas, Dubai, Hindistan, Küba, Amerika ve Uzakdoğu ülkeleri takip ediyor. 
     Yurt içi satışları ise son 10 günde hareketlenmeye başlar. İstanbul çevresi olan satışların yanında, güney bölgesinde açık olan tatil köyü satışları da rağbet görmekte. Özellikle sanatçı programı olan tesisler, satışlarda ilk sıraları alacak.'' 
     
     ''BEŞİKTAŞ'IN MAÇI İSPANYA'YA TALEBİ ARTIRACAK'' 

     Bosfor Turizm Operasyon Müdürü Damla Tabanlıoğlu da, yurt dışı turlarında daha çok Paris, Barselona, Roma ve Fas destinasyonlarına yoğun talep gösterildiğini bildirdi. 
     Bayram tatilinde İspanya'ya farklı bir talebin olacağını da ifade eden Tabanlıoğlu, ''3 Kasım'da Sevilla'da Beşiktaş'ın UEFA Kupası grup maçı var. Sevilla'nın bulunduğu Endülüs bölgesine zaten belirli bir talep her zaman vardı, maç dolayısıyla bu talebin yükselmesi bekleniyor'' dedi. 
     Tabanlıoğlu, taleplerin her yıl genellikle bayrama 15-20 gün kala hızlandığını vurgulayarak, ''Talepler bu hafta hızlandı, önümüzdeki hafta daha da hızlanacak'' diye konuştu. 
     Damla Tabanlıoğlu, tur fiyatlarının 345 ile 1.395 Avro arasında değiştiğini, Tunus'un en uygun, Mısır'ın ise en yüksek fiyatlı turları olduğunu kaydetti. 
     Fly Express Genel Müdür Yardımcısı Hakan Fırat da, taleplerin şu anda Ramazan dolayısıyla normal düzeyde olduğunu, gelecek haftadan itibaren büyük bir talep beklediklerini söyledi. 
     Fırat, taleplerin daha çok Dubai, Barselona, Sicilya, Fas, Viyana, Prag, Budapeşte ve Uzakdoğu turlarında yoğunlaştığını dile getirerek, fiyat aralıklarının ise 399 Avro Dubai ile 1.699 Avro ABD arasında değiştiğini bildirdi. 
     
     TUR FİYATLARI 

     Bu arada, turizm firmalarının düzenlediği bazı yurt içi turların fiyatları, 154.50 Assos-Ayvalık turu ile 669.90 YTL GAP turu arasında değişiyor. 
     Yurt içi turlardan bazılarının fiyatları şöyle 
     Bursa-İznik 176.70 YTL, Yedigöller 369 YTL, Kapadokya 232.15 YTL, Kapadokya-Konya 485 YTL, Paflagonya turu İstanbul'dan Kastamonu, Ilgaz, Safranbolu, Amasra, Sinop 319.90 YTL, GAP turu 329.90 YTL otobüsle ve 669.90 YTL uçakla . 
     Antalya'da bayram tatiline hazırlanan otellerdeki kişi başı günlük konaklama fiyatları da, 79.90 ile 255 YTL arasında değişiyor. 
     Yurt dışı turları ise 269 Avro Yunanistan ile 1.699 Avro Güney Amerika Rio de Janeiro-Buenos Aires arasında değişen fiyatlardan tatilcileri bekliyor. 
     Bazı yurt dışı turların fiyatları ise şöyle 
     Yunanistan 269-299 Avro, Roma-Floransa-Venedik 549 Avro, Prag-Viyana-Budapeşte 499 Avro, Moskova 429 Avro, Mısır 729 Avro, Bangkok-Pattaya-Kuala Lumpur 799 Avro, Bangkok-Pattaya-Singapur 899 Avro, Dubai 1.195 Avro, Çin 1.595 Avro, Küba 1.150 Avro, Güney Afrika 1.399 Avro, İspanya Endülüs 899 Avro, Viyana 639 Avro, Amsterdam-Lizbon 925 Avro. 
     
</TEXT>
</DOC>
