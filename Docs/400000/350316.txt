<DOC>
<DOCNO> 350316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko21.html </URL>
<DATE> 2005/06/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bisikletçiler, karneleri bekliyor... 
</HEADLINE>
<TEXT>

     Sınıf geçme hediyesi olarak öğrencilerin rüyalarını süsleyen bisiklette, satışların okulların kapanmasıyla birlikte artması bekleniyor. 
     Okullarda karnelerin verilmesiyle birlikte satışların canlanacağını vurgulayan bisiklet sektörü temsilcileri, kış aylarından itibaren oluşturulan stoklarını hızla eriteceklerini tahmin ediyor. 
     Çocuklar için 3 ve 4 tekerleklileri, viteslileri, seleli çeşitleri, dağ, şehir ve yarış tasarımlarıyla alıcılarını bekleyen bisikletler, meraklılarına çeşitli konfor seçenekleri de sunuyor. 
     Erkekler ve bayanlar için ayrı ayrı modelde tasarlanan bisikletler, canlı ve farklı renkleriyle de dikkat çekiyor. 
     Piyasadaki bisiklet modellerinin fiyatları, boy ve özelliklerine göre yaklaşık 30 YTL'den başlayarak, 1000 YTL'nin üzerine çıkıyor. 
     
     HALA FAVORİ HEDİYE 
     Yılda yaklaşık 900 bin bisikletin üretildiği Türkiye piyasasında, bisiklet parçalarının çoğu Uzakdoğu ülkelerinden geliyor. 
     9 yıldır bisiklet üretimi yapan Çelikel Bisiklet Pazarlama Ltd. Şirketi'nin sahibi Cafer Özkan, AA muhabirine yaptığı açıklamada, bisiklet piyasasının, havaların ısınmasıyla birlikte canlı bir döneme girmeye başladığını söyledi. 
     Bu canlanmada en önemli unsurun, öğrencilerin sınıf geçmelerinin karşılığı olarak ailelerinden hediye olarak bisiklet beklemeleri olduğunu dile getiren Özkan, durgun bir sezonun ardından sektörde önemli bir hareketlenme umduklarını kaydetti. 
     Son yıllarda bisikletin alternatifi olarak öğrencilere cep telefonu, bilgisayar gibi ürünler hediye edildiğini, bu durumun satışlarını az da olsa etkilediğini dile getiren Özkan, yine de ilköğretim öğrencileri için bisikletin hala favori hediye olduğunu anlattı. 
     Özkan, özellikle Haziran ve Temmuz aylarında müşterilerin taleplerini karşılayabilmek için pazar günleri de hizmet vermeyi planladıklarını söyledi. 
     
     TÜRKİYE BİSİKLET PİYASASI 
     Sektörde faaliyet gösteren Koç Grubu firmalarından Beldeyama A.Ş. yetkililerinden ve İstanbul Ticaret Odası tarafından hazırlanan bisiklet sektörüyle ilgili rapordan alınan bilgiye göre, Türkiye'de 1980-1985 yıllarında üretilen bisikletler, basit ve daha çok çocuklara yönelik olarak yapılıyordu. 
     Daha sonra ithalatçı firmalar tarafından vitesli bisikletlerin Türkiye piyasasına getirilmesiyle birlikte bisiklete olan ilgi de giderek arttı. 
     Türkiye'deki bisiklet sektörü, ithalat üzerine kurulmuş yerli montaja dayalı bir sistem olarak işliyor. Bisiklet parçalarının büyük bir kısmı Çin ve Tayvan gibi Uzakdoğu ülkelerinden tedarik ediliyor. Montajı ise Türkiye'de yapılıyor. 
     Üretilen bisikletlerin bir bölümü ise İngiltere, Hollanda, Almanya, Belçika, Finlandiya, Danimarka ve İsveç gibi ülkelere satılıyor. 
     Türkiye'de bisiklet üreten firmaların üretimleri yaz aylarıyla birlikte durma noktasına gelirken, satışlarında ise önemli bir artış yaşanıyor. 
     Türkiye'de bisiklete olan talep ve kullanım oranı gelişmiş ülkelerin hayli gerisinde yer alırken, AB ülkelerinde yüzde 15 olan bisiklet kullanımı Uzakdoğu ülkelerinde yüzde 60, Türkiye'de ise yüzde 2-3 civarında. 
     Bisiklet satışlarını etkileyen en önemli unsur ise iklim. Türkiye'de bisiklet satışları Akdeniz ve Ege Bölgesi ile Güneydoğu Anadolu Bölgesi'nin ılıman yerlerinde daha yoğun olduğu gözleniyor. 
     Bisiklet sektöründe 1990'lı yılların sonunda ve 2000'lerin başında ekonomik krizlerle birlikte küçülme yaşanırken, bu küçülmenin ardından sektör son 2 yıldır tekrar büyüme trendine girdi. Bu durum sektör firmaları tarafından gelecek için ümit verici olarak görünüyor. 
     
     LÜKS BİSİKLETLER İLGİ GÖRMEDİ 
     Dünyanın önde gelen lüks otomobil üreticileri de, meraklıları için bisiklet tasarlamayı ihmal etmiyor. 
     Özel olarak BMW mühendisleri tarafından tasarlanan BMW marka bisikletler, çeşitli özellikleriyle bisiklet tutkunlarının ilgisini çekiyor. 
     BMW otomobillerinin Türkiye'de satışını gerçekleştiren Borusan Otomotiv yetkilileri, BMW'nin ürettiği bisikletlerin Türkiye'de satışının yapılmadığını kaydettiler. Son teknoloji kullanılarak üretilen BMW bisikletlerinin dağ ve şehir modellerinin bulunduğu belirtilirken, fiyatlarının ise bin 500 Avro ile 5 bin avro arasında değiştiği bildirildi. 
     Mercedes Benz de meraklıları için lüks bisiklet üreten markalardan biri. Mercedes'in geçtiğimiz yıllarda Türkiye'ye piyasasına sunduğu lüks bisikletler de beklediği ilgiyi göremediği için artık Türkiye'de satılmıyor. 
     
</TEXT>
</DOC>
