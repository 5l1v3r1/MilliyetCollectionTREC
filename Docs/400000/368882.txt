<DOC>
<DOCNO> 368882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun18.html </URL>
<DATE> 2005/08/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Barzani Irak bayrağını kesinlikle asmayacağız 
</HEADLINE>
<TEXT>

     
     İhsan DÖRTKARDEŞ, DHA 
     
IRAK Kürdistan Demokrat Partisi IKDP lideri ve ’Kürdistan Bölge Başkanı’ Mesut Barzani, ’Kürdistan’ olarak nitelendirdiği Kuzey Irak’ta kesinlikle Irak bayrağını kullanmayacaklarını söyledi. 
     El Arabiya televizyonunun sorularını yanıtlayan Mesud Barzani, dünyadaki diğer halklar gibi Kürtlerin de bağımsızlık hakkı bulunduğunu savundu. Kürt lider Irak bayrağının Kürtlere baskı, zulüm, katliam günlerini anımsattığını, bu nedenle değişmediği müddetçe bu bayrağı ’Irak Kürdistanı’ olarak nitelendirdiği bölgede asmayacaklarını söyledi. 
     ’Kerkük-Kürdistan’ isimli internet sitesinde de açıklamaları yayınlanan Barzani, Kürtler’in kendi kaderini tayin etme hakkı bulunduğunu, Kürtler’in bu hakkı kullanmak için imkan bulmaları halinde hiç geciktirmeden bu hakkını kullanacaklarını ileri sürdü. Barzani, medya organlarında yer alan 8, 6 ya da 4 yıl sonrasındaki referandumdan söz eden haberlerin önemli olmadığını belirtti. 
     Kürt lider, "Bizim temel problemlerimiz Kürdistan’ın sınırları, Kürdistan Peşmerge’sinin rolü, doğal kaynaklar, kadın hakları ve demokrasidir. Eğer şimdi gerekli olan şeyleri yapmazsak, bu fırsatın bir kez daha önümüze çıkıp çıkmayacağı belli değil. Biz, Kürt ve Kürdistanlılar olarak neyi ne kadar talep edersek azdır. Bazıları taleplerimizi aşırı buluyor. Arapların, taleplerimize ve gönüllü federasyon isteğimize teşekkür etmeleri gerekiyor. Kürtler, bu yılın birinci ayının 30’unda yapılan referandumda yüzde 98 oranında bağımsızlık istediklerini beyan ettiler" dedi. 
     
     "KÜRTÇE IRAK’TA RESMİ DİL OLMALI" 
     Kürt, Asuri ve Türkmenlerin kendilerini Arap ulusunun parçası olarak göremeyeceğini söyleyen Barzani, "Kürtçe resmi bir dil olmalı ve sadece Kürdistan yönetimindeki bölgede değil. Kürtçenin Irak’ın güneyindeki bir kentte de resmi olmasını söylemiyoruz ancak devletin resmi belgelerinde, haberleşmelerinde, verilen kararlarda, örneğin para, posta pulu, pasaport ve diğer tüm resmi belegelerin her iki dilde Kürtçe ve Arapça yazılması gerektiğini savunuyoruz" diye konuştu. 
     
     "BİZ ÇEKİLİRSEK BAĞDAT’TAKİ HÜKÜMET ÇÖKER" 
     Mesut Barzani, "Kürdistan’ın sınırlarının belirlenmesi, Kerkük, Hanakin, Şıngar, Zımar ve diğer kasabaların durumu Geçici Temel Yasanın 58. maddesine göre çözülmelidir. Eğer 58. madde yerine getirlirse, başarılı olacağız ve bu konudaki kaygılarımız giderilmiş olacak. Ne var ki, Araplar 58. maddenin gereklerini yerine getirmek istemiyorlar. Irak Devlet Başkanı Celal Talabani, dün telefonla bana, İbrahim Caferi’nin 58. maddenin yerine getirilmesi için ilgili komiteye 100 milyon dolar verme kararını aldığını söyledi. Bağdat’taki hükümetin ortağıyız. Eğer Bağdat’taki hükümetten çekilirsek, hükümet çöker" dedi. 
     
     "PEŞMERGE ORTADAN KALDIRILAMAZ" 
     Peşmergelerin durumuna da değinen Barzani, Peşmerge hiçbir devletin emriyle kurulmamıştır ve hiç kimsenin emriyle de ortadan kaldırılamaz. Peşmergenin rolü değişebilir bunun için bir mekanizma bulunabilir'' diye konuştu. 
     
</TEXT>
</DOC>
