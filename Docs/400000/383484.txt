<DOC>
<DOCNO> 383484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yasam/axyas01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da sel turisti öldürdü 
</HEADLINE>
<TEXT>


İngiliz turist Kim Lavill, 3 ay önce de 17. yaş gününü kutlamak için geldiği Bodrum'da, sel sularına kapılarak hayatını kaybetti 

YAŞAR ANTER Muğla DHA 

Bodrum'da, önceki gece başlayan sağanak yağmur can aldı. Yengesiyle tatile geldiği Bodrum'da önceki gece diskodan oteline dönerken sel sularına kapılan İngiliz turist Kayleigh Kim Lavill 17 öldü. Lavill, 17. yaş gününü de haziranda 2 hafta için geldiği Bodrum'da kutlamıştı. 
Bodrum'da yağmur saat 02.00 sıralarında aniden bastırdı. İngiltere'nin Birmingham kentinden geçen hafta Türkiye'ye gelen Lavill, saat 03.00 sıralarında yengesi Claier Lavill ve onun 2 kız arkadaşıyla diskodan kaldıkları otele dönerken, 1511 Sokak'tan geçmek istedi. Ancak bir gün önce kuru bir dere yatağı olan sokak Gökçeler Dağı'ndan gelen sel sularıyla dolmuştu. Akıntıya kapılıp 2 kilometre uzaklıktaki denize sürüklenen Lavill'in cesedini denizde arama yapan zabıta ekipleri ve balıkçılar çıkardı. 

Çatılarda beklediler 
Aniden bastıran sağanak yağmur nedeniyle Bodrum'da elektrikler kesildi. Emin Anter Bulvarı, Atatürk Caddesi ve İnönü Caddesi sel suları altında kalırken, Gümbet'teki Sadi Irmak Caddesi ve 1511 Sokak'taki otellerin alt katlarını ve 30'a yakın evi su bastı. 
Otellerin alt katlarındaki odaları su basınca turistler çatılara çıkarak yardım bekledi. Otellerde mahsur kalanlar ile sel sularına kapılarak ağaçlara tutunan turistleri zabıta, itfaiye ve polis ekipleri kurtardı. 
12 küçük balıkçı teknesi su alarak battı. Sahildeki otel, restoran ve eğlence merkezlerinin, masa, sandalye, şezlong ile güneşlikleri denize sürüklendi. 16 otomobil arızalanıp yolda kaldı. 


</TEXT>
</DOC>
