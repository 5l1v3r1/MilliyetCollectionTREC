<DOC>
<DOCNO> 363503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur37.html </URL>
<DATE> 2005/07/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Şehit cenazesinde Bakan Aksu yuhalandı 
</HEADLINE>
<TEXT>

     
     Koray UZUN- Hayati YALÇIN KELKİT Gümüşhane , DHA 

     
VAN’ın Erciş İlçesi’nde PKK’lı teröristlerle girilen silahlı çatışmada şehit olan Jandarma Astsubay Kıdemli Başçavuş Kenan Taşan’ın Gümüşhane’nin Kelkit İlçesi’ndeki cenaze törenine katılan İçişleri Bakanı Abdulkadir Aksu, bir grup vatandaş tarafından yuhalandı. Törende konuşan Aksu, Her karış toprağı aziz şehitlerimizin kanıyla yoğrulmuş olan bu güzel vatanımızı bölmeye, birlik ve beraberliğimizi bozmaya, devletimizi ve demokrasimizi yıkmaya yönelik her türlü girişim, güvenlik güçlerimizce yok edilecektir'' dedi. 
     Kısa süre önce Ankara’ya tayin edilen ve ilişiğini kesmek üzere son kez gittiği görev yeri Van’ın Erciş İlçesi’nde teröristlerle girilen çatışmada şehit olan 40 yaşındaki 3 çocuk babası Jandarma Astsubay Kenan Taşan için bugün memleketi Gümüşhane’nin Kelkit İlçesi’nde cenaze töreni düzenlendi. Kelkit’in Pazaryeri Meydanı’nda düzenlenen törene İçişleri Bakanı Abdülkadir Aksu, AKP Gümüşhane Milletvekilleri Sabri Varan ve Temel Yılmaz, Vali Veysel Dalmaz, Giresun Jandarma Bölge Komutanı Tuğgeneral Hüseyin Güney, şehidin ailesi ve yakınlarının yanı sıra yaklaşık 3 bin kişi katıldı. 
     Şehit astsubay Kenan Taşan’ın 37 yaşındaki eşi Nazmiye Taşan, eşinin tabutuna sarılarak, Sen tabutlara sığacak adam mıydın. Canımı acıtanın canı yansın'' diye feryat etti. Acılı kadını tabutun başından 18 yaşındaki kızı Hülya alarak teselli etmeye çalıştı. İçişleri Bakanı Abdülkadir Aksu ve Tuğgeneral Hüseyin Güney de, Nazmiye Taşan ve çocukları Hülya, 16 yaşındaki Ümit ve 5 yaşındaki Uğur Hakan’ın yanına gidip, başsağlığı dileğinde bulundular. Yakınlarının şehidin tabutuna sarılarak ağıtlar yakması, törendekileri duygulandırdı. 
     
     BAKAN YUHALANDI 

     Törende konuşma yapmak üzere İçişleri Bakanı Abdülkadir Aksu anons edilince, kalabalıktan yaklaşık 10 kişilik bir grup, Haini besleyenler kahrolsun’ ve Apo’yu besleyenler kahrolsun’ diye slogan atıp yuh’ çekti. Birkaç vatandaş ise, İçişleri Bakanı istifa’ diye bağırdı. Aksu konuşmasında, Acımız büyük. İçimiz yanıyor. Son zamanlarda terör örgütü haince, kalleşçe pusularla tek amacı huzurumuzu sağlamak olan güvenlik güçlerine saldırılarda bulunuyor. Bu terör eylemlerini yapanları nefretle kınıyorum. Ülkemiz, kardeşi kardeşe kırdıran, milli servetimizin boş yere heba olmasını sağlayan terör illetinden çok çekmiş ve binlerce vatan evladını en verimli çağında terör belasına kurban vermiştir. Her karış toprağı aziz şehitlerimizin kanıyla yoğrulmuyş olan bu güzel vatanımızı bölmeye, birlik ve beraberliğimizi bozmaya, devletimizi ve demokrasimizi yıkmaya yönelik her türlü girişim, güvenlik güçlerimizce yok edilecektir'' dedi. 
     Şehit astsubay Kenan Taşan’ın cenazesi daha sonra tekbirler eşliğinde bir süre omuzlarda taşınarak ambulansa konuldu. Şehidin 16 yaşındaki oğlu Ümit, tabutun cenaze arabasına götürülmesi sırasında babasının fotoğrafını taşıdı. Kelkit’in Gümüşgöze Beldesi’ne götürülen cenaze, şehitlikte gözyaşları arasında defnedildi. 
     
</TEXT>
</DOC>
