<DOC>
<DOCNO> 375124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo18.html </URL>
<DATE> 2005/09/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kalpler milli takım için atacak... İşte olası 11'ler 
</HEADLINE>
<TEXT>

     Türkiye, 2006 yılında Almanya'da düzenlenecek 18. Dünya Kupası finalleri öncesi Avrupa elemeleri 2. Grup'taki en kritik maçlarından birisini yarın İstanbul'da Danimarka ile yapacak. 
     BJK İnönü Stadı'nda saat 21.00'de başlayacak ve Kanal D'den naklen yayınlanacak maçı İspanyol hakem Manuel Enrique Mejuto Gonzales yönetecek. 
     Gonzales'in yardımcılıklarını Oscar David Martinez Samaniego ile Juan Carlos Juste Jimenez yapacak. Maçın 4. hakemi ise Carlos Megia Davila. 
     
     KRİTİK MAÇ 

     Ukrayna'nın 9 maçta 23 puanla lider olduğu grupta Türkiye ile Danimarka arasındaki yarınki maç, grup ikinciliği açısından büyük önem taşıyor. 
     Yarınki maç öncesinde 2. sırada bulunan Türkiye'nin 9 maçta 16, 1 maç eksikle 4. sıradaki Danimarka'nın ise 8 maçta 12 puanı bulunuyor. Türkiye, deplasmanda 1-1 berabere kaldığı Danimarka karşısında yarınki maçı kazanarak, kötü başladığı grupta ikinciliği korumak ve rakibini safdışı bırakmayı amaçlıyor. Yarınki maç ayrıca, grupta 15 puanla 3. sırada yer alan Yunanistan'ı da yakından ilgilendiriyor. 
     Milliler, Fatih Terim'in 2. görev süresindeki ilk resmi maçında sahadan 3 puanla ayrılarak, 2002 yılında üçüncülüğü elde ettiği Dünya Kupası'nda finallere bir kez daha katılabilme yolunda play-off oynama umutlarını sürdürmeyi hedefliyor. 
     
     SON ÇALIŞMA BU AKŞAM 

     A Milli Futbol Takımı, maçın hazırlıklarını bu akşam BJK İnönü Stadı'nda yapacağı idmanla tamamlayacak. 
     Millilerin bu akşamki idmanı basına kapalı olacak. 
     
     
     MUHTEMEL 11'LER 

     Önemli maç öncesinde her iki ülke A milli takımlarının sahaya şu muhtemel 11'lerle çıkması bekleniyor 
     Türkiye Volkan, Fatih Akyel, Tolga Alpay , İbrahim Toraman, Ümit, Selçuk, Okan Gökdeniz , Yıldıray, Hasan, Fatih Tekke, Hakan Şükür. 
     Danimarka Sorensen, Priske, Helveg, Agger, Niclas Jensen, Poulsen, Gravesen, Claus Jensen, Rommedahl, Tomasson, Jorgensen. 

     
</TEXT>
</DOC>
