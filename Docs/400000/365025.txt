<DOC>
<DOCNO> 365025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko01.html </URL>
<DATE> 2005/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Krone Türkiye'de 12 milyon avro ciro bekliyoruz 
</HEADLINE>
<TEXT>

     Treyler üreticisi Krone’nin Türkiye distribütörü Doğuş Otomotiv, Krone treyler erisinin yenilenmiş modellerini tanıttı. 
     Esenyurt’taki Doğuş Oto’da gerçekleştirilen tanıtım toplantısında konuşan Krone Yönetim Kurulu Başkanı Jürgen Föhrenbach, Krone’nin Türkiye’deki distribütörlük faaliyetlerinin 2003 yılında başladığını söyledi. 
     2003 yılındaki Türkiye cirolarının 2.5 milyon Avro olduğunu ifade 
     eden Föhrenbach, "Türkiye’de 2005 yılında 12 milyon Avroluk bir ciro bekliyoruz" dedi. 100 yıldır faaliyet gösteren Krone’nin treyler üretimine 1971 yılında başladığını belirten Föhrenbach, "Bin 800 çalışanımız var. Bu sene 800 milyon Avro ciro bekliyoruz. Ciromuzun 3’te 1’ini tarım makineleri, 3’te 2’sini treylerden sağlıyoruz" diye konuştu. Föhrenbach, Avrupa’da treyler pazarında 2. sırada olduklarını, Almanya’da yüzde 25 pazar payları olduğunu söyledi. Türkiye’nin yakın doğu ve Avrupa arasında bağlantı noktasında bulunduğuna işaret eden Föhrenbach, gelecekte Türkiye pazarının çok daha büyük önem kazanacağına inandıklarını kaydetti. Föhrenbach, yakın zamanda nakliye sektörünün daha da gelişmesini beklediklerini, karayolu taşımacılığı ve Türkiye pazarının büyüyeceğine inandıklarını belirtti. 
     
     "TÜRKİYE’DEKİ PAZAR PAYIMIZ YÜZDE 8" 

     Soruları da yanıtlayan Föhrenbach, Türkiye’de üretim düşünüp düşünmediklerine ilişkin bir soru üzerine, 2004 yılı sonunda Gebze’de montaj hattı yatırımı yaptıklarını, şu anda Türkiye’deki pazar paylarının yüzde 8’lerde olduğunu, yeni yatırımların pazarın gelişmesine bağlı bulunduğunu söyledi. 
     Türkiye’de nakliye firmalarının yüzde 25’inin uluslararası nakliye yaptığını ifade eden Föhrenbach, 5 yıl içinde Türkiye treyler pazarının 7 bine ulaşmasını beklediklerini, Türkiye’de en azından 2 numaralı treyler markası olmayı hedeflediklerini bildirdi. 
     Krone Türkiye Genel Müdürü Tolga Senyücel de Türkiye treyler pazarında daralma olmasına karşın Krone’nin desteği ile treylerde ilk 6 ayda yüzde 300 satış artışı gerçekleştirdiklerini kaydetti. 
     Senyücel, treyler pazarının bu sene yüzde 15-20 daralma ile yılı kapatacağını belirtti. 
     
</TEXT>
</DOC>
