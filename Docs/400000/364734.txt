<DOC>
<DOCNO> 364734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy15.html </URL>
<DATE> 2005/07/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
UAÖ Irak'ta silahlı gruplar insanlığa karşı suç işliyor 
</HEADLINE>
<TEXT>

     Uluslararası Af Örgütü UAÖ , Irak’ta ABD önderliğindeki çokuluslu güce ve hükümete karşı olan silahlı grupların, savaş suçları ve insanlığa karşı suç işlemeye devam ettiğini bildirdi. 
     UAÖ’nün, "Silahlı Grupların İhlalleri" başlıklı 56 sayfalık raporunda, sivillerin kasten öldürülmesinin, rehin alınmasının ve savunmasız tutsaklara işkence uygulanmasının hiçbir geçerli mazereti olamayacağı dile getirildi. 
     Raporda, birçok Iraklının ABD ve müttefik güçlerinin ülkelerinde olmasına karşı çıktıklarını belirterek, bu güçlerin sivilleri öldürmek ve tutsaklara işkence yapmak gibi ağır ihlallerde bulunduğunu da kabul eden UAÖ, buna rağmen, bir tarafın ihlallerinin, diğer tarafın ihlallerine mazeret olamayacağını ifade etti. 
     Irak’taki önemli dini liderleri ve etkili şahısları, bu duruma karşı çıkmaya çağıran UAÖ, silahlı grupların ihlallerini şöyle sıraladı "Mümkün olduğunca çok sayıda kişiyi öldürmeyi hedefleyen sivillere yönelik doğrudan saldırılar, aralarında çocuk ve yaşlıların da bulunduğu sivillerin ölmesiyle sonuçlanan rasgele saldırılar, Birleşmiş Milletler merkezi, Uluslararası Kızılhaç Komitesi ve diğer insani yardım örgütlerini hedef alma, rehin alma, kaçırma, işkence ve öldürmeler, kadın ve kız çocuklarına saldırılar, kadın hakları savunucularına rasgele ya da doğrudan saldırılar, yakalanan polis ve askeri personeli, çoğunu silahları alınıp savunmasız halde bıraktıktan sonra öldürme." Raporda Irak hükümetinden bir bakanın nisanda yaptığı açıklamaya dayanan, Irak’ta savaşın başladığı Mart 2003’ten Mart 2005’e kadarki 2 yıl içinde, silahlı grupların 6 bin sivili öldürdüğü, 16 bin sivili yaraladığı bilgisi de yer alıyor. 
     
</TEXT>
</DOC>
