<DOC>
<DOCNO> 387312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko13.html </URL>
<DATE> 2005/10/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Borsa, Telekom ile ilgili gelişmeleri ve IMF temaslarını izleyecek 
</HEADLINE>
<TEXT>

     Piyasalar, AB ile 20 Ekim'de başlayacak tarama süreci, IMF ile görüşmeler ve Telekom'un Danıştay sürecini, alternatif piyasalardaki hareketlilik ve dış gelişmeleri yakından takip edecek. 
     Gedik Yatırım'ın haftalık değerlendirmesinde, büyük beklentileri geride bırakan Borsa'da kar satışlarının geldiği anımsatılarak, AB ile müzakerelerin başlaması ve büyük özelleştirmelerden sonra, artık dış gelişmelerin etkisinin daha da artmaya başladığının söylenebileceği kaydedildi. 
     Değerlendirmede, geçtiğimiz hafta, bunların yanında Telekom'un devam eden Danıştay süreci ve bu konudaki olumsuz beklentiler, Merkez Bankası'nın çeyrek puanlık faiz indirimi, cari açık rakamları, IMF ile görüşmeler, sosyal güvenlik reformu, Türkiye ile aynı kategoride sayılan Brezilya'nın Fitch ve Moody's tarafından kredi notunun yükseltilmesi ve yabancı fonların bu ülkeyi tercih edebileceği beklentileri, devam eden Uzan grubu varlıkları arasındaki çimento fabrikalarının satışı ve AB'nin kuş gribi konusunda yaptığı açıklamalar ve aldığı önlemlerin, diğer önemli gündem başlıkları olarak öne çıktığı belirtildi. 
     Genelde iç gelişmeler ve AB ile ilişkilerin takip edildiğini ve piyasaların daha çok global ekonomi ile ilgili gelişmelere odaklandığı ifade edilen değerlendirmede, bu haftaya ilişkin beklentiler ise şöyle sıralandı 
     ''Dış kaynaklı gelişmeler yine ön planda olacaktır. Özellikle ABD verileri ve petrol fiyatları dünya piyasaları açısından önemli olmaya devam edecektir. AB ile 20 Ekim'de başlayacak tarama süreci, Telekom'un Danıştay süreci, IMF ile görüşmeler, bankacılık yasası, sosyal güvenlik reformu, bütçe çalışmaları ve alternatif piyasalardaki hareketlilik, önemli gündem maddeleri olarak sayılabilir. 
     Para çıkışının göstergesi olması açısından alternatif piyasalardaki hareketlilik yakından takip edilmeli. Telekom satışında olası bir iptal durumunda ise kararın gerekçesi ve sonrası önem kazanacaktır. Ancak ağırlık olarak ABD verileri ve dış gelişmeler takip edilecektir.'' 
     
</TEXT>
</DOC>
