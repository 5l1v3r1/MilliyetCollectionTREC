<DOC>
<DOCNO> 393557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonyas09.html </URL>
<DATE> 2005/11/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bal, 500 farklı hastalığın doğal ilacı 
</HEADLINE>
<TEXT>

     Erdinç KARAKAŞ DHA 

      BURSA Uludağ Üniversitesi U.Ü. Veteriner Fakültesi Öğretim Üyesi Prof. Dr. Mustafa Tayar, sindirime gerek olmadan süratle kana karışan balın, kansızlıktan ishale kadar yaklaşık 500 farklı hastalığın doğal ilacı olduğunu söyledi. Prof. Dr Tayar, balın büyüme çağındaki çocukların zeka gelişimine olumlu etkisi olduğunu da vurguladı. 
     U.Ü. Veteriner Fakültesi Besin Hijyeni ve Teknolojisi Anabilim Dalı Öğretim Üyesi Prof. Dr. Mustafa Tayar, yapılan araştırmalarda, ılık su ile karıştırılan balın birkaç dakika içinde vücuda enerji verdiğinin tespit edildiğini, bunun ise hastalıklara karşı direnç oluşturduğunu söyledi. 
     Balın, gerek içinde barındırdığı vitaminler ve minerallerle, gerekse yapısal özellikleri nedeniyle insanlar için tam bir şifa niteliğinde olduğunu belirten Prof. Dr. Tayar şunları söyledi 
     Baldaki şeker emilimi en kolay olan şeker olması ve hazmı gerektirmediğinden kolayca kana geçer. Bu özelliği mideye kuvvet verir. Kan yapıcı özelliğinin yanında hastalıktan yeni kalkmışlara kuvvet verir. Diğer şekerlerin aksine oksijen ile reaksiyona girdiğinde tam yanma meydana geldiği için kanda daha az atık madde bırakır. Kalp adalesine faaliyet ve zindelik vermesiyle kalp hastalarına da faydalıdır.'' İştah açıcı özelliği bulunan balın, içerdiği A,B,C, ve diğer vitaminlerle minerallerin insana zindelik verdiğini açıklayan Prof. Dr. Tayar, Bal, alerjik vakalarda pahalı ve zahmetli tedavilerin yerini alacak bir alternatif tedavidir. Diğer tatlı ve meyvelerin aksine bal dişleri ve diş etlerini temizleyip parlatan bir macundur. Dişleri ve diş etlerini mikroplardan korur, ağızdaki yaraları tedavi eder'' dedi. 
     Sıcak bal şerbetinin kabızlığı kısa sürede geçirdiğini kaydeden Prof. Dr. Tayar, Bal, balgamı keser, vücudun pis rutubetini giderir. İdrar yollarını temizler, iltihabını giderir. Bal, limonla veya sütle içilirse nezle için çok faydalıdır. Karaciğer ve göğsü temizler. Baldaki ciholin karaciğerin fonksiyonunu kuvvetlendirir. Ve hücrelerinde toplanan yağın giderilmesi için harekete geçirir. Soğuk bal şerbeti ishale çok faydalıdır. Kısa sürede durdurur.'' diye konuştu. 
     
</TEXT>
</DOC>
