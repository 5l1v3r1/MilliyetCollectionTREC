<DOC>
<DOCNO> 371775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yasam/axyas01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'a eleştiri bombardımanı 
</HEADLINE>
<TEXT>


Bilim adamlarının 'evrim teorisi'ne yeterince yer vermediği için eleştirdiği TÜBİTAK'ın Bilim ve Teknik dergisi, bir yandan da yaratılış teorisi konusunda 3 maymunu oynamakla suçlanıyor 

Önay Yılmaz 

TÜBİTAK'ın aylık "Bilim ve Teknik" dergisi, özellikle "evrim teorisi" konusunda kimseye yaranamıyor. 
Aralarında tanınmış bilim adamlarının da bulunduğu bir grup, bilimsel amacından saptığını öne sürerek dergiyi eleştirirken, bir başka grup da, evrim teorisinin karşıtı olan yaratılış teorisine yer vermediği gerekçesiyle dergiye ve yayınlarına tepki gösteriyor. 

'TÜBİTAK savaş açsın' 
Sağ kesimin haber dergilerinden Aksiyon'un 1 Ağustos 2005 tarihli sayısında, tek bir bilim adamının görüşlerine dayanılarak verilen, "TÜBİTAK Yaratılış Konusunda Üç Maymunu Oynuyor" başlıklı makalede, TÜBİTAK'ın yayın politikası eleştiriliyor. 
Makalede, "TÜBİTAK'ın yayımladığı dergi - kitap gibi süreli ve genel yayınlarında yoğun biçimde 'evrim' teorisi işlenirken, 'kainatı Allah'ın yarattığı' fikri üzerine kurulan bilimsel çalışmalara neredeyse yer verilmiyor" deniliyor. 
Alternatif bilim dergilerinden "Bilimsel ve Düşünce"nin evrim yazarları ile Prof. Dr. Celal Şengör gibi bilim adamları da TÜBİTAK'ın yayın organlarının bilimsellikten uzaklaştığını iddia ediyorlar. 
Şengör bir yazısında, "TÜBİTAK'ta nazar projelerinin yapıldığı yazılıyor, dergisinde hayvanlar alemindeki sözüm ona harem selamlıklar kaleme alınıyor" diyor. 
Cumhuriyet Bilim Teknik Yayın Danışmanı Orhan Bursalı da, bu tartışmayı "TÜBİTAK Sarmal İçinde" başlığıyla sütünlarına taşıdı. "Fethullahçıların yazısında büyük bir pervasızlıkla bilim adına yalanlar ileri sürülmekte" diyen Bursalı, "TÜBİTAK evrim kuramına savaş açsın " diye yazdı. 

'Teoloji alanımız değil' 
TÜBİTAK Bilim ve Teknik Genel Yayın Yönetmeni Raşit Gürdilek, kimsenin yönlendirmesi ve etkisi altında olmadıklarını belirterek, "Bizim her sayımızda evrim kuramını anlatan bir yazıya rastlamak mümkün. Biz pozitif bilimlerle meşguluz. Teoloji bizim alanımız değil" dedi. 
Gürdilek, "Doğada Haremlik Selamlık" adlı makaleyle ilgili de, "O yazı Darwinizm'in bayraktarlığını yapan bir bilimsel dergiden alıntıdır" diye konuştu. 

AKP iktidara geldi, evrim gözden düştü 

Bu arada, Bilim ve Teknik dergisinin AKP hükümetinin iktidara geldiği 2001 Kasım'ından itibaren yayımladığı makalelerin başlığında, "evrim" kelimesine rastlanmadı. Dergi, bu tarihten önceki sayılarında konuyu kapak yaparak, sayfalarca işlemişti. Derginin son sayısındaki, "Evrimde Yolun Sonu mu " başlıklı makale de evrimci grubun bir hayli tepkisini çekecek gibi görünüyor. 


</TEXT>
</DOC>
