<DOC>
<DOCNO> 362125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo15.html </URL>
<DATE> 2005/07/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gaziantepspor, Jacek Back'in kulübüyle görüşmelerini sürdürüyor... 
</HEADLINE>
<TEXT>

     Sezon öncesi hazırlıklarını Almanya'da yaptığı hazırlık maçları ile sürdüren Gaziantepspor, teknik direktör Faruk Hadzıbegiç'in verdiği transfer raporu doğrultusunda çalışmalarını hızlandırdı. 
     Kırmızı-siyahlılar, Fransa'nın RC Lens takımı oyuncularından Polonya Milli Takım kaptanı stoper Jacek Back'ı renklerine bağlamak istiyor. Almanya'daki kamptan bu sabah Fransa'ya geçen idari menajer Ali Doğan ve teknik direktör Faruk Hadzıbegiç, RC Lens Kulübü ve futbolcunun menajeri ile görüşerek bu transfere son noktayı koyacaklar. 
     Back'ın transferinin gerçekleşmesi halinde, bu futbolcu hemen Gaziantepspor'un Almanya'da devam eden kampına katılacak. 
     Bu arada, Almanya'da oynadıkları son üç maçı değerlendiren teknik direktör Faruk Hadzıbegiç, futbolcuların fizik ve kondisyon çalışmalarının iyi geçtiğini, sezon başında herhangi bir sakatlığın da söz konusu olmadığını söyledi. 
     Futbolcuların çalışkan ve disiplinli olduğunu vurgulayan Hadzıbegiç, ''Burada oynadığımız 3 hazırlık maçı bize ilerisi için bazı işaretler verdi'' dedi. 
     Üç gün içinde üst üste oynanan maçlar sonrası görülen yorgunlukların normal olduğunu ifade eden Hadzıbegiç, futbolcuların biraz dinlenip kendilerine geldikten sonra, takımın genel durumunun daha iyi olacağını kaydetti. 
     Mülhaim Vatanspor'u 1-0 yenen, Hollanda Birinci Ligi takımlarından NEC Nijmegen ile 2-2 berabere kalan Gaziantepspor, Erkenschwick ile yaptığı hazırlık maçını da Murat, Hakan ve Ali Bayraktar'ın kaydettiği gollerle 3-0 kazanmıştı. 
     Kampta üç gün her sabah antrenman, akşamları da hazırlık maçları yapan futbolculara teknik kadro tarafından bir günlük izin verildi. Kırmızı-siyahlılar izin gününde kafile başkanı Mehmet Özsayacı ile birlikte Hollanda'nın Amsterdam şehrine gitti. 
     Gaziantepspor, yarın yerel saatle 19.00'da Hollanda'nın RKC Waalwick takımı ile 4. hazırlık maçını yapacak. 
     
</TEXT>
</DOC>
