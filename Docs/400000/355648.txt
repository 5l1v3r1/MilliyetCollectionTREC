<DOC>
<DOCNO> 355648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo07.html </URL>
<DATE> 2005/06/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İspanya... Türk kızlarından ABD'li gazeteciye ders 
</HEADLINE>
<TEXT>

     Soner Sayımlar AA 

15. Akdeniz Oyunları’nda plaj voleybolunda mücadele eden Türk bayan sporcular, ABD’li bayan gazeteciye "laiklik" dersi verdi. 
     Almeria’daki oyunlarda plaj voleyboluna bayanlarda katılan tek Müslüman ülke olan Türkiye’nin sporcuları Necla Güçlü, Ebru Bayram Elhan, Zülfiye Gündoğdu ve Müjgan Keskin, maçtan sonra kendileriyle röportaj yapan ABD’li gazetecinin, "Plaj voleyboluna katılan tek Müslüman ülke sizsiniz. Bu giysilerle oynamak inançlarınıza ters değil mi " sorusuna, "Türkiye, Atatürk’ün kurduğu modern ve çağdaş bir ülkedir. Biz Atatürk’ün kızlarıyız. Türkiye, laik bir ülkedir. 
     Türkiye’de hiç kimse, kimsenin inancıyla uğraşmaz ve herkes çok rahat bir şekilde inancıyla yaşar. Spor da, hangi kıyafetle yapılıyorsa, biz de onunla yarışırız" diye yanıt verdiler. 
     ABD’li gazeteciye Türkiye hakkında bilgi veren bayan sporcular, önyargılardan rahatsız olduklarını dile getirerek, Türkiye’nin de modern bir Avrupa ülkesi olduğunu vurguladılar. 

     
</TEXT>
</DOC>
