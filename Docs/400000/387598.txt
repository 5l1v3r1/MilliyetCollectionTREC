<DOC>
<DOCNO> 387598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun33.html </URL>
<DATE> 2005/10/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Salman Rüşdi'den Orhan Pamuk için ilginç iddia... 
</HEADLINE>
<TEXT>

     Hint asıllı İngiliz yazar Salman Rüşdi, Orhan Pamuk'un aşırı Türk milliyetçilerinden aldığı ölüm tehditleri nedeniyle 2 ayı Türkiye'den uzaklarda geçirmek zorunda kaldığını iddia etti. 
     Rüşdi, bu iddiayı, İtalya'daki La Repubblica gazetesinin bugünkü sayısında birinci sayfadan, ''Avrupa ve Türkiye'nin karanlık yönü'' başlığıyla yayımlanan yazısında orta attı. 
     Salman Rüşdi, Orhan Pamuk hakkında Şişli 2. Asliye Mahkemesi tarafından 16 Aralık 2005'te ''Türklüğü alenen aşağılama'' suçlamasıyla 3 yıla kadar hapis cezası istemiyle yargılanacağı davayı konu aldığı yazısında, iddiayı şöyle gündeme getirdi 
     ''Temmuz ayında Brezilya'daki şirin sahil kenti Parati'deki bir edebiyat festivali sırasında Pamuk'la birkaç günü birlikte geçirme imkanım oldu. Aşırı Türk milliyetçilerinin kendisine yolladıkları ölüm tehditleri yüzünden iki ayını ülkesinin dışında geçirmek zorunda kalmış idiyse de, o günlerde rahat görünüyordu. Tehdit mesajlarından birinde, 'Ona nefes almasına bile müsaade etmemek lazım' denilmekteydi.'' Yazısında, İsviçre'deki Tages Anzeiger gazetesinde Ermeniler ve Kürtler konusunda Orhan Pamuk'a atfen yayımlanan ifadeleri ayrıntısıyla aktaran Salman Rüşdi, Türk Ceza Kanunu'nda ''Türklüğü alenen aşağılama''yı konu alan maddenin de AB ilkeleriyle tümüyle çeliştiğini savundu. 
     Uluslararası PEN Yazarlar Derneği'nin raporlarına göre, Türkiye'de 50 yazar, gazeteci ve yayıncının yargılanmakta olduğuna işaret eden Rüşdi'nin, düşünce ve ifade özgürlüğü konusundaki kısıtlamaları hala ortadan kaldıramamış durumdaki bir Türkiye ile AB'nin müzakereleri başlatmış olması konusunda eleştirel bir tavır sergilemesi dikkati çekti. 
     Rüşdi, Türkiye ile müzakerelerin başlatılmasının İngiltere'nin hararetli Ankara savunuculuğu sayesinde gerçekleştiğini ileri sürerek, ''Bize söyledikleri şu Türkiye'yi reddetmek bir facia olurmuş. Zira bu, İslam ile Batı arasındaki uçurumu derinleştirirmiş. Bunda, Blair usulü boş lafların etkisi taraflardan birinin Türk laikliğini dinsel fonlu sunakta kurban etme arzusu söz konusudur'' dedi. 
     
     AB'YE PAMUK DAVASININ İPTALİ İÇİN BASKI ÇAĞRISI 
     Salman Rüşdi, ilkeli bir Avrupa'nın Türkiye'ye baskı yaparak Orhan Pamuk hakkındaki davanın derhal düşürülmesini talep etmesi gerektiğini ileri sürerek, şunları söyledi 
     ''Türkiye'nin tam üyelik talebi, Avrupa'nın ahlaki ilkelere sahip olup olmadığını denetlemesi açısından AB için tam bir sınav niteliğindedir. İlkelere sahipse, Avrupalı liderler Pamuk'a yöneltilen suçlamaların derhal geri çekilmesi için ısrar edeceklerdir. Adaletin tahakkuku için aralık ayına kadar beklenmesi için ortada hiç bir neden yok. Dolayısıyla baskıcı Türk Ceza Kanunu'nun hızla değiştirilmesi için ısrarcı olmaları gerekiyor.'' Pamuk hakkındaki davanın, Batı için de bir sınav niteliği taşıdığı görüşünü savunan Salman Rüşdi, şöyle dedi 
     ''Büyük sanatçılara, özgürlük için mücadele edenlere sırt çeviren, ilkelerden yoksun bir Avrupa, yurttaşlarına yabancılaşmaya da devam edecektir. Oylamaya sunulan AB anayasasına hayır denilmiş olması da, aradaki uçurumu net bir şekilde göstermiştir. Doğu kadar Batı da sınav altındadır. Boğaziçi'nin her iki yakası için de Pamuk davası önemli bir göstergedir.'' 
     
</TEXT>
</DOC>
