<DOC>
<DOCNO> 398498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/ekonomi/aeko.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell hissesi gidecek sermayemiz düzelecek' 
</HEADLINE>
<TEXT>


KFS CEO'su Kemal Kaya, 2,5 milyar YTL zarar açıklayan YKB'de tüm karşılıkları 'ihtiyatlı' ayırdıklarını söyledi. Kaya yüzde 3.6'ya düşen sermaye yeterliliği için 'Çukurova kısa sürede Turkcell'i alacak, rasyomuz düzelecek' dedi 

Finans Sohbetleri - KADİFE ŞAHİN 

Koç Finansal Hizmetler CEO'su KFS Kemal Kaya, Türk bankacılık tarihinde çok tartışılan 'makyajlı' bilançoya sığınılmadan tüm zararları ile açıklanan Yapı Kredi Bankası'nın YKB dokuz aylık bilanço rakamlarını Milliyet'e değerlendirdi. 
Bir süre önce basın ile yaptığı sohbet toplantısında bankanın 'şeffaf ve gerçek' bir bilanço açıklayacağını belirterek Borsa'ya bildiren 2,5 katrilyonluk 2,5 milyar YTL zararın ilk sinyallerini veren Kaya, bilançoda tüm karşılıkları muhafazak r bir şekilde tutmanın grubun prensip kararı olduğunu söyledi. 
"Eminim ki diğer Türk bankalarının açıkladığı bilanço rakamları da böyledir" diyen Kaya, "Bankanın bilançosunda en büyük karşılığı grup Çukurova Holding kredilerine ayırdık. Her banka böyle yapmayabilir ancak biz ihtiyatlı bakıyoruz. Bu tamamen bizim bankacılık prensiplerimizden kaynaklanıyor" dedi. 
Kaya, Yapı Kredi'nin bilanço zararları nedeniyle sermaye yeterlilik rasyosunun yasal standart olan yüzde 8'in altında, yüzde 3,6 olması probleminin Turkcell hisselerinin satılması ile çözümleneceğini kaydetti. Kaya, Çukurova Grubu'nun geri alım opsiyonunu kısa sürede kullanacağını bildirdi. 

'Herkes görevini yaptı' 
Çukurova Holding'in bankada bulunan yüzde 12'lik Turkcell hisseleri için KFS'ye alım yapacağını bildirdiğini belirten Kaya şöyle dedi "Grup bize Turkcell hisselerine verdiğimiz opsiyonu kullanacağını bildirdi. Yapı Kredi'de yüzde 12 oranında, 1 milyar 143 milyon YTL değerinde Turkcell hissesi var. Kısa bir sürede alacaklarını belirtiyorlar. Bankanın içindeki Turkcell hisseleri gittiğinde sermaye rasyomuz yüzde 7'ye çıkacak, sorun kalmayacak." 
Açıklanan bilanço rakamlarında geçmiş ile bugünkü durum karşılaştırmasında eleştirilecek bir tablonun söz konusu olmadığını ifade eden Kaya, Yapı Kredi'nin satın alınmasında devletin ilgili kurumları Bankacılık Düzenleme ve Denetleme Kurumu BDDK ile Tasarruf Mevduatı Sigorta Fonu'nun TMSF görevlerini başarı ile yaptıklarını söyledi. 
Yapı Kredi Bankası'nın, sektörün geleceği üzerinde büyük etkiye sahip olduğunu belirten Kaya, "Kimse bu kadar zarar ne demesin, bankanın ne tür sorunlara sahip olduğu hepsi geçmişteki denetim raporlarında yer alan konulardır. Herkes sorunun çözümünde gerekli sorumluluğu üstlenmiş, görevini yerine getirmiştir" şeklinde konuştu. 

'Fiskobirlik çözümlenecek' Çukurova Grubu'nun Yapı Kredi'ye olan 790 milyon dolarlık borcunun 10 yıl vadede yapılandırıldığını hatırlatan Kaya, Hazine ile görüşmeleri devam eden Fiskobirlik alacağının yakın bir zamanda sonuca bağlanması umudunu taşıdığını söyledi. 
"Kalan alacak üzerinde anlaşmayı bekliyoruz" diyen Kaya, "Fiskobirlik alacağımız için bilançoda gereken karşılığı ayırdık. Ancak bu konu Hazine ile yapılan görüşmelerde çözüme ulaşacak" dedi. 
Kaya, bankanın iştirakinde olan diğer şirketler ile ilgili henüz bir gelişme olmadığını bildirdi. 
Kaya, Yapı Kredi - Koç markalarının birleşmeleri konusunda da geçen hafta İtalyan işadamları heyetinin Türkiye ziyaretinde İstanbul'da bulunan KFS'nin ortağı UniCredito'nun CEO'su Alessandro Profumo'nun belirttiği gibi, henüz net bir karar alınmadığını söyledi. Birkaç alternatif üzerinde çalışıldığını belirten Kaya, "Çalışmayı yıl sonunda tamamlayacağız" diye konuştu. 


</TEXT>
</DOC>
