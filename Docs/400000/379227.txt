<DOC>
<DOCNO> 379227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonsiy03.html </URL>
<DATE> 2005/09/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP'den vekillere 19 Eylül'de TBMM'ye değil 1 Ekim'de kampa gelin 
</HEADLINE>
<TEXT>

     AKP yönetiminden milletvekillerine, tatillerinin TBMM’nin açılacağı 1 Ekim’e kadar süreceği, 1-3 Ekim tarihleri arasında Ankara’da düzenlenecek parti kampında da terör dahil Türkiye’nin tüm sorunlarının masaya yatırılacağı, bu nedenle 19 Eylül’deki olağanüstü toplantı çağrısına katılınmaması mesajı gitti. 
     DYP ve ANAP’ın da destek verdiği CHP’nin pazartesi günü için Meclis’i olağanüstü toplantıya çağırma başvurusu AKP’nin de millevekillerini yeniden organize etmesine neden oldu. Parti yönetiminden milletvekillerine, "TBMM tatili ve dolayısıyla milletvekillerimizin yaz dönemi parti çalışmaları 1 Ekim tarihinde son bulacaktır. 1 Ekim’de Meclis açılışıyla hep birlikte Ankara’da olacağız ve aynı gün başlayıp 3 Ekim’e kadar sürecek tüm milletvekillerimizin katılımıyla toplanacak kampımızda terör, AB müzakere süreci başta olmak üzere Türkiye’nin gündemini bütün yönleriyle değerlendireceğiz" bilgisi verildi. 
     
     AKP’Lİ 100 VEKİL ANKARA’DA 
     AKP yönetimi, bununla milletvekillerinden 19 Eylül’deki CHP’nin olağanüstü toplantı girişimine destek vermemelerini istedi. Bu arada parti yönetimi, parti içinde olağanüstü toplantı konusunda farklı tavır olup olmaması konusunda da belirlemeler yaptı. Partinin belirlemelerine göre AKP milletvekillerinin sayıları 100’ü aşan bir bölümü okulların açılmasından bu yana çocuklarının kayıt, okula gitme gibi ihtiyaçları nedeniyle Ankara’da bulunuyor ve Meclis’e gidip gelmeye başladı. Ancak AKP yönetiminin bu milletvekilleri arasından "Partinin tavrına rağmen CHP ile hareket edecekler çıkabileceği" şeklinde bir kaygısı bulunmuyor. 
     Yine aynı sayıda bir milletvekili grubu ise Temmuz ve Ağustos aylarında teşkilat ve seçmene yönelik çalışmalar yaptıkları için Eylül ayını yurt içi ve yurt dışında kişisel tatillerini yaparak geçiriyor. 100’ün üzerindeki milletvekilinin ise yine teşkilatla birlikte seçmen tarama gezilerini sürdürdüğü belirlendi. 
     Ankara’da bulunan ve özellikle son zamanlardaki terörle ilgili gelişmelerin tartışılmasını isteyen milletvekillerine de parti yönetimince, "Konunun bütün yönleriyle Kızılcahamam kampında tartışılmasının yanı sıra Meclis’in normal açılışından itibaren hükümetin inisiyatifiyle Meclis’te ele alınacağı" açıklamaları yapılıyor. 
     
</TEXT>
</DOC>
