<DOC>
<DOCNO> 383993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur29.html </URL>
<DATE> 2005/10/04/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Ayşe Ersoy'un Çelik'e açtığı dava reddedildi 
</HEADLINE>
<TEXT>

     Ayşe Ersoy’un, Çelik Erişçi’nin seslendirdiği bazı eserlerin kendisine ait olduğu iddiasıyla açtığı dava reddedildi. 
     İstanbul 1. Fikri Sınai Haklar Hukuk Mahkemesi’nde görülen dava, karara bağlandı. Mahkeme, Ersoy’un talebini reddetti. 
     Ayşe Ersoy, Çelik Erişçi’nin seslendirdiği bazı şarkıların aslında kendisi tarafından bestelendiği gerekçesiyle 2003 yılında tespit ve tazminat davası açmıştı. 
     Bu arada, konuya ilişkin yazılı bir açıklama yapan Erişçi, Ersoy’un hiçbir iddiasını mahkeme önüne delil olarak getiremediğini öne sürerek, "Yani gerçek dışı beyanlarla dikkat çekmek istemiş ve iftira atmaktan çekinmemiştir. Ayşe Ersoy, bir sanatçı için yapılabilecek en ağır iftirada bulunmuştur ve Ayşe Ersoy’un iddialarının gerçek dışı olduğu, mahkeme kararıyla belirlenmiştir" dedi. 
     Öte yandan, Çelik Erişçi’nin, Ayşe Ersoy’un beyanlarından dolayı sıkıntıya girdiği ve zarara uğradığı gerekçesiyle Sarıyer 2. Asliye Hukuk Mahkemesi’nde açtığı 5 milyar liralık maddi ve 100 milyar liralık da manevi tazminat istemli davanın ise devam ettiği belirtildi. 
     
</TEXT>
</DOC>
