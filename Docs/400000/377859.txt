<DOC>
<DOCNO> 377859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur21.html </URL>
<DATE> 2005/09/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
''Anadolu Kartalı Tatbikatı'' başladı 
</HEADLINE>
<TEXT>

     Anadolu Kartalı Tatbikatı Anadolu Kartalı-2005 3 Eğitimi Hava Kuvvetleri Komutanlığı’nın planlama, koordine ve sorumluluğunda Konya 3. Ana Jet Üs Komutanlığı’nda başladı. 
     AA muhabirinin edindiği bilgiye göre Fransa, İtalya, Hollanda ve Türkiye’nin katıldığı tatbikatta, eğitim kapsamındaki uçuşlar gündüz meskun olmayan bölgelerde, orta ve yüksek irtifalarda gerçekleştirilecek ve atış eğitimlerinde çevreye olumsuz etkisi bulunmayan klasik eğitim mühimmatı kullanılacak. 
     Türkiye’den F-4, F-5 ve F-16, Fransa’dan M2000, İtalya’dan Tornado ve Hollanda’dan F-16 uçaklarının katıldığı tatbikata NATO’nun Awacs uçağı da eşlik edecek. 
     Birleşik hava harekatının denenerek değerlendirilmesi, katılımcı ülkeler arasındaki karşılıklı fikir alışverişinin geliştirilerek güven ve işbirliğinin artırılması amacını taşıyan tatbikat, 23 Eylül’de sona erecek. 
     
</TEXT>
</DOC>
