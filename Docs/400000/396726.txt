<DOC>
<DOCNO> 396726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko36.html </URL>
<DATE> 2005/11/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
600 İtalyan işadamı, yatırım değerlendirmesi için Türkiye'ye geliyor 
</HEADLINE>
<TEXT>

     İtalya Cumhurbaşkanı Carlo Azeglio Ciampi ile birlikte 400 İtalyan şirketini temsilen 600 işadamı Türkiye'ye gelecek. 
     Ziyaretle ilgili olarak, ''Birleşmeden Güç Doğar'' sloganını seçen İtalyan heyeti üyelerinin Türk işadamlarıyla işbirliği ve yatırım olanakları görüşmeleri için 2 bin 900 randevu ayarlandı. 
     İtalyan Ticaret Merkezi Müdürü Roberto Luongo, AA muhabirine yaptığı açıklamada, İtalya Cumhurbaşkanı Carlo Azeglio Ciampi'nin Türkiye'yi ziyareti dolayısıyla 24 Kasım'da İstanbul'da ''Türkiye-İtalya İş Forumu'' düzenleneceğini kaydetti. 
     İtalya'nın Türkiye'nin 3. ticari partneri olduğunu belirten Luongo, ''İtalya ile Türkiye arasında yeni bir sayfa açılması için bu ziyaret yapılıyor. Hedefimiz, Türkiye'nin birinci ticari partneri olmak. Ama her şey bir günde olmuyor tabii. Türkiye AB'ye yaklaştıkça hem dış ticarette hem de yatırımda birinci sırayı almayı hedefliyoruz'' dedi. 
     Ziyaret sırasında ele alınacak konular arasında, iki ülke arasındaki ürünlerin dolaşımıyla ilgili daha serbesti sağlanması, ileri teknolojilerde işbirliği konularının bulunduğunu belirten Roberto Luongo, İtalya'nın Türkiye'deki mevcudiyetini de büyük şehirlerin dışına, örneğin Gaziantep, Adana, Kayseri'ye genişletmek istediklerini kaydetti. 
     Türkiye'deki özelleştirmelere İtalyan şirketlerinin ilgisine değinirken, çimento şirketleri ve Türk Telekom örneğini veren Roberto Luongo, ''Özelleştirmelere İtalyan şirketleri katıldı, kazandı. Ama özelleştirme sürecine daha çok İtalyan şirketini çekmek istiyoruz'' dedi. 
     Luongo, Milli Piyango'nun özelleştirmesine, turizm alanındaki özelleştirmelere iştiraklerinin olabileceğini bildirdi. 
     
     YABANCI YATIRIM STOKUNUN YÜZDE 10'U İTALYANLARDAN 
     İtalyan Ticaret Merkezi Müdürü Roberto Luongo, dış ticaretin yanında yatırımları da geliştirmek ve yeni bölgelere genişletmek gerektiğini vurguladı. 
     Türkiye'de 376 İtalyan şirketinin 2.8 milyar dolar değerinde doğrudan yatırımının bulunduğunu belirten Luongo, bu rakamın yıl sonunda 3 milyar dolara ulaşacağını, bunun da doğrudan yabancı sermayenin toplam yatırım stokunun yüzde 10'unu oluşturduğunu kaydetti. 
     Türkiye'nin Avrupa ile Türk Cumhuriyetleri arasındaki merkezi konumuna işaret eden Luongo, İtalyan ve Türk şirketlerinin işbirliğinin ilginç sonuçları olabileceğini söyledi. 
     Luongo, iş forumunun ardından ikili görüşmelerin yapılacağını, İtalyan şirketleri ile Türkiye'nin değişik yörelerinden gelecek 850 şirket arasında 2 bin 900 randevu ayarlandığını bildirdi. 
     
     ''İŞBİRLİĞİNDE ÇOK NET OLMAK İSTİYORUZ'' 
     İşbirliği ve yatırım görüşmelerinde çok net olmak istediklerini ifade eden Luongo, bazıları ilk kez olmak üzere 400 İtalyan şirketini temsil eden 600 işadamının Türkiye'ye geleceğini, İtalyan firmaları arasında partner, temsilci arayan, ortak girişim oluşturmak isteyenlerin de bulunduğunu kaydetti. 
     İtalya'nın her zaman Türkiye'nin AB üyeliğini desteklediğini anımsatan ve ülkedeki istikrarın İtalyan firmalarının Türkiye pazarını seçmelerine neden olduğunu vurgulayan Luongo, Türkiye'yi ziyaret edecek kuruluşlar arasında İtalyan bankalarının da bulunduğuna dikkat çekti. 
     Luongo, ''Koç Grubu ile ortaklık yapan UniCredit dışında diğer İtalyan bankalarının da ilgisi var. Türk partnerleri ile görüşecekler. Ama bu konuda çok özel görüşmeler olduğu için bizim söyleyebileceğimiz bir şey yok'' dedi. 
     İtalyan Ticaret Merkezi Müdürü Roberto Luongo, Ankara'da hükümet yetkilileri ile görüşmelere bazı İtalyan işadamlarının da katılacağını ve stratejik bazı görüşmelerin yapılacağını belirtti. 
     
     İTALYANLARIN FB-MİLAN MAÇI İLGİSİ 
     Bazı İtalyan işadamlarının da 25 Kasım'da Gebze ve Bursa'ya gideceklerini kaydeden Luongo, gelecek yıl Kayseri, Gaziantep ve Ege bölgesine ziyaretler gerçekleştirileceğini duyurdu. 
     Roberto Luongo, Fenerbahçe ile Milan arasında Çarşamba günü İstanbul'da oynanacak Avrupa Şampiyonlar Ligi grup maçına bazı İtalyan işadamlarının da gideceklerini, otellerinde ekrandan izleyecek İtalyan işadamları için de organizasyonlar yapıldığını bildirdi. 
     Inter'i tuttuğunu belirten Luongo, iyi bir maç olması dileğinde bulundu. 
     
     ANKARA'DA BASIN TOPLANTISI 
     Bu arada, İş Forumu programı kapsamında yarın Ankara'da, İtalyan Sanayicileri Konfederasyonu'nun Confindustria yanı sıra Fiat ve Ferrari'nin Başkanı olan Luca Cordero di Montezemolo ve İtalyan Bankalar Birliği Başkanı Maurizio Sella'nın da katılımıyla bir basın toplantısı yapılacak. 
     Öte yandan, birincisi geçen yıl Roma'da gerçekleştirilen Türk-İtalyan Forumu'nun ikincisi de İtalya Cumhurbaşkanı Ciampi'nin ziyaretiyle eş zamanlı olarak 23-24 Kasım'da İstanbul'da yapılacak. 
     Forumun açılış oturumunda, Dışişleri Bakanı ve Başbakan Yardımcısı Abdullah Gül ile İtalya Dışişleri Bakan Yardımcısı Roberto Antonione konuşacak. Kapanışı ise Sanayi ve Ticaret Bakanı Ali Coşkun ile İtalya Üretim Faaliyetleri Bakanı Claudio Scajola tarafından yapılacak. 
     Bu arada, İtalyan Haber Ajansı'nın ANSA , 150 yıllık fotoğraflardan oluşan ''Fotoğrafçıların Akdenizi'' başlıklı sergisi de 23 Kasım'da Dolmabahçe Sarayı'nda açılacak. 
     
</TEXT>
</DOC>
