<DOC>
<DOCNO> 372240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo44.html </URL>
<DATE> 2005/08/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Galatasaray antremanına taraftar morali... 
</HEADLINE>
<TEXT>

     Galatasaray, Gaziantepspor ile cuma günü oynayacağı Turkcell Süper Ligi maçının hazırlıklarını tek antrenmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri’nde gerçekleştirilen ve yaklaşık 1.5 saat süren antrenmanda futbolcular, koşu ve kontrollü pas çalışmasının ardından çift kale maç yaptı. 
     Yarım sahada 3 takım halinde yapılan çift kale maçta, zaman zaman sertlikler yaşandı. Song ile girdiği ikili mücadelede yerde kalan Altan, bir süre tedavi gördükten sonra çalışmaya devam etti. Bu futbolcu daha sonra Orhan ile çıktığı hava topunun ardından yere dengesiz düşünce yine bir sakatlık geçirdi. Bu sırada sağlık ekibi Altan’a doğru gelirken, antrenör Erdal Keser sağlık ekibine "Bir şey yok, her olaya gelmeyin, böyle pozisyonlar olabilir" diyerek geri gönderdi. 
     Antrenmana dün akşam dünya evine giren Ümit Karan da katılırken, tedavileri devam eden Necati ve Ayhan ise takımdan ayrı olarak çalışmalarını sürdürdü. 
     
     TARAFTARLARDAN TAKIMA DESTEK 
     Sarı-kırmızılı taraftarlar, bugünkü antrenmanda takımlarını yalnız bırakmayarak bol bol tezahürat yaptılar. Bugünkü çalışmada sarı-kırmızılı taraftarlar, idman sahasında bulunan tribünü tamamen doldurdular. Taraftarlar, futbolcuların güzel hareketlerini bol bol alkışlayarak, takımları lehine tezahüratlar yaptılar. 
     Antrenmanın sonunda Hakan Şükür, çalışmayı izleyen kızları Buse ve Zeynepsude ile bir süre oynadı. 
     Öte yandan, ikinci başkan Ergun Gürsoy da antrenmanı bir süre izledi. 
     Galatasaray, Gaziantepspor maçının hazırlıklarını yarın yapacağı antrenmanla sürdürecek. 
     
</TEXT>
</DOC>
