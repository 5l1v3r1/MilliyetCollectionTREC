<DOC>
<DOCNO> 374712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko07.html </URL>
<DATE> 2005/09/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Frankfurt'un gözdesi tasarruflu otomobiller... 
</HEADLINE>
<TEXT>

     Referans Gazetesi 

Avrupalı ve Uzakdoğulu otomotiv firmalarının en son modelleri Frankfurt Otomobil Fuarı'nda sergilenecek. 13 -25 Eylül arasındaki fuarın ana konsepti güvenli sürüş teknikleri ve düşük yakıt tüketen motorlar. 
     Frankfurt Motor Show, kapılarını 15 Eylül'de açıyor. Paris Otomobil Fuarı ile dönüşümlü yapılan Avrupa'nın bu en büyük otomobil fuarında 122 yeni model tanıtılacak, 80 aracın dünya prömiyeri, Alman üreticilerin yeni geliştirdiği 77 modelin de Avrupa prömiyeri yapılacak. Otomobil yan sanayii ise 107 yeni ürünü tanıtacak. Bu yıl güvenli sürüş sistemleri ve düşük yakıt tüketimini sağlayan motorlar fuarda ağırlık kazanırken, özellikle hibrid hem elektrik, hem de benzinli motora sahip araçlar ön planda olacak. Toplam 215 bin metrekarelik alan üzerinde faaliyet gösteren fuara, 44 ülkeden, binin üzerinde firma katılacak. 
     
     Cabriolar bu yıl gözde 

     Fuarda özellikle cabrio üstü açık otomobil modellerin ağırlık kazanması bekleniyor. Nissan Micra C C, Volkswagen, Volvo C70 bunlar arasında yer alacak. Fuarda ayrıca gelecek yıllarda mevcut otomobillerin yerini alacak modeller de tanıtılacak. Chevrolet Kalos'un yerini alacak Gentra, Renault Clio RS otomobilin yerini alması beklenen Clio Sport Concept ve Mitsubishi Lancer'ın yerine geçecek Sport Concept otomobiller bunlar arasında. 
     Alman üretici Audi üç yeni modelden oluşan Q7, A4 Cabrio ve Quattro modellerin dünya lansmanını ilk kez Frankfurt'ta yapacak. Volkswagen ise Cabrio ve R 32 modellerini fuar aracılığı ile dünyaya tanıtacak. Fransız üretici Renault, gelecek yıllarda kullanacağı teknoloji ve tasarım hakkında ipuçları veren konsept otomobili Egeus'u Frankfurt'ta otomobil severlerin beğenisine sunacak. Renault ayrıca 2006'nın ilk yarısından itibaren Avrupa'da satışa sunulması beklenen Clio Renault Sport Concept otomobili de tanıtacak. Bir diğer Fransız üretici Peugeot ise dünya lansmanını yapacağı 407 Coupe modelini fuarda sergileyecek. 
     
     Frankfurt'dan Türkiye'ye transfer 2006'da başlayacak 

     Japon üreticiler de Frankfurt'a birçok yenilikle katılıyor. Bu üreticilerden Mitsubishi iki yeni modeli uluslararası arenada tanıtacak. Frankfurt'ta Mitsubishi Concept-Sportback modelin dünya, Lancer Evolution IX modeli ise Avrupa prömiyeri gerçekleşecek. Japon Honda ise Avrupa pazarı için yeniden tasarlanan Honda Civic Hatchback modelin prömiyerini, Frankfurt'ta yapacak. 2006'dan itibaren sadece ABD ve Avrupa'nın bazı ülkelerine satılacak 1.3 litre motor hacmindeki Honda Accord Hybrid otomobil de yine Frankfurt'ta ilk kez sergilenecek. General Motor çatısındaki Chevrolet'nin Güney Kore'deki tasarım merkezinde geliştirilen konsept ve lüks spor amaçlı arazi aracı T2X ise ilk defa tanıtılacak. 
     Son yenilikler sadece Frankfurt'ta sergilenmekle kalmayacak. 2006'dan itibaren fuarda tanıtılacak bazı modellerin satışına ülkemizde de başlanacak. Fuar sonrası gelecek modeller arasında İsveçli Volvo'nun C70 otomobili bulunuyor. Türkiye'ye sadece 30 adet getirilecek lüks coupe cabriolet araç 2006'nın ikinci yarısından itibaren Türk pazarında satışa sunulacak. Japon üretici Honda ise Avrupa için yeniden tasarladığı Civic Hatchback modelin ocak ayından itibaren Avrupa ile aynı anda satışına başlayacak. Alman Audi ise Q7 modeli ile gelecek yıl ilkbahardan itibaren showroomlardaki yerini alacak. Sergilenecek otomobillerden bazıları şunlar 
     
     Peugeot 407 Coupe 2006'da Avrupa'da 

     Dünya lansmanı ilk kez Frankfurt fuarında yapılacak olan 407 Coupe, Ocak 2006 dan itibaren İngiltere'de satışa sunulacak. 6 ileri vitesin bulunduğu otomobilde üç adet motor seçeneği sunuluyor. Peugeot 407 Coupe, 2.2 litre benzinli motor 160 beygir, 3.0 litre benzinli motor 211 beygir ve 2.7 litre dizel motor 205 beygirlik motor seçeneklerine sahip. 
     
     Citroen'in konsepti C-Sportlounge 

     Citroen'in geliştirdiği yeni konsept otomobil C-Sportlounge ilk kez Frankfurt'ta tanıtılacak. Dış tasarımı biraz C4'ü andıran yeni konsept, otomotiv sektöründe gelişen yeni akımları temsil etmek üzere geliştirilmiş. Ön tasarımında hava girişi genişletilen otomobilde, büyük ön cam tavana kadar uzatılarak iyi bir görüş açısı sağlanmaya çalışılmış.C-Sportlounge, dört kişilik olarak tasarlanmış. 
     
     Golf R32 eylülde piyasada 

     Volkswagen çatısında bulunan Golf'ün R 32 modelin dünya prömiyeri Frankfurt'ta gerçekleştirilecek. Fuar sonrasında Avrupa'da satışına başlanması planlanan otomobilin Avrupa satış fiyatının 32 bin euro olması planlanıyor. Türkiye'ye gelecek yıldan itibaren gelmesi beklenen R32'nin yüksek vergi nedeni ile fiyatın iki katına çıkabileceği belirtiliyor. 
     
     Renault'nun lüks konsepti Egeus 

     Fransız üretici Renault'nun yeni konsept otomobili Egeus Frankfurt'ta tanıtılacak. Dört tekerlekten çekişli lüks spor otomobil olarak geliştirilen Egeus için 250 beygir güç üreten 3 litrelik dizel motor kullanılmış. Yeni konseptte 7 ileri otomatik vites bulunuyor. Araç içinde yol haritası navigasyon ile birlikte çalışan hız ve devir göstergesinin yanı sıra, aracın devrilme riskini gösteren cihaz ve pusulalar aracın çeşitli yerlerine dağıtılmış. 
     
     Clio Sport Concept 2006'da trafiğe çıkacak 

     Renault'nun Frankfurt'ta tanıtacağı bir diğer model ise Clio Sport Concept. Üçüncü kez yenilenen haliyle Frankfurt'ta tanıtılacak olan Renault Sport Cencept, 2006'nın ilk yarısından itibaren Avrupa'da satışa sunulması bekleniyor. Gelecek yıllarda ise Clio Sport Concept'in, 2.0 litre motor hacmindeki Clio RS modelin yerini alması planlanıyor. 
     
     Chevrolet Gentra tanıtılacak 

     General Motor GM ailesinin üyesi olan Chevrolet, Frankfurt'ta Gentra adlı yeni sedan otomobilini ilk kez tanıtacak. Chevrolet'in Frankfurt'ta tanıtacağı Gentra, ilerleyen yıllarda Kalos'un yerini alacak. 
     
     Audi Q7 Türkiye'ye ilkbaharda gelecek 

     Audi'nin lüks spor amaçlı arazi aracı Q7 modeli Frankfurt otomobil fuarında tanıtılacak. Beş metre boyunda ve yaklaşık 2 metre enindeki arazi aracı, beş kapılı ve yedi koltuklu olarak geliştirilmiş. Q7'nin ağırlığı ise 2 tonun üzerinde. Audi Q7, 3.0 litre 225 beygir, 4.2 litre 345 beygir benzinli motor ve 5.2 litrelik dizel motor seçeneklerine sahip olacak. O7, 2006'nın ilk baharından itibaren tüm dünya ile aynı anda Türkiye'de satışa sunulacak. 
     
     Kia Magentis'i tanıtacak 

     Kia, Frankfurt fuarında ilk kez Magentis otomobilini sergileyecek. Orta üst sınıftaki Magentis, 2 litrelik bir dizel motor ve iki benzinli motorlara sahip olacak. 
     
     Mitsubishi'de iki yenilik 

     Mitsubishi Frankfurt'ta iki modeli ilk kez dünya karşısına çıkartacak. Frankfurt'ta Concept-Sportback modelin dünya, Lancer Evolution IX modelinin ise Avrupa prömiyeri gerçekleşecek. Avrupa’da son derece popüler olmaya başlayan 5 kapılı spor otomobil olarak geliştirilen Concept-Sportback, Japon üreticinin ilerleyen yıllarda takip edeceği tasarım ve yenilikler hakkında ipuçları veriyor. Concept Sportback'in ilerleyen dönemlerde Mitsubishi'nin Lancer modelinin yerini alması bekleniyor. Bu yılın dördüncü çeyreğinde Avrupa'da satışına başlanacak olan Lancer Evolution IX modedilde yine Mitsubishi standında sergilenecek. 
     
     Honda 2006 Ocak'ta Türkiye'de 

     Japon üretici Honda, Avrupa pazarı için yeniden tasarlanan Honda Civic Hatchback modelin dünya prömiyerini Frankfurt'ta yapacak. Honda'nın ürettiği en başarılı otomobil olma özelliğini korumak için birçok değişikliğe uğrayan Honda Civic, 1.4 litre, 1.8 litre benzinli ve 2.2 litre dizel motorlu olarak geliştirilmiş. 2006 Ocak ayından itibaren Avrupa ile birlikte Türkiye'de de satışına başlanması planlanıyor. Honda'nın Frankfurt'ta bir diğer yeniliği ise hibrid otomobili olacak. 1.3 litre motorlu Honda Accord Hybrid otomobil, 2006'dan itibaren sadece ABD ve Avrupa'nın bazı ülkelerinde satılacak. 
     
     Chevrolet'nin T2X'i Frankfurt'ta 

     Chevrolet'nin yeni konsepti otomobili T2X ilk kez Frankfurt'ta tanıtılacak. Chevrolet'nin Güney Kore'deki tasarım merkezinde geliştirilen T2X, lüks spor amaçlı arazi aracı olarak geliştirilmiş. 1.856 mm genişliğinde ve 1.666 mm yüksekliğinde olan yeni konsept, çift ve yuvarlak farlara sahip. 
     
     Volvo 'dan hem coupe hem cabrio 

     İsveçli Volvo'nun hem coupe hem cabrio olarak yenilenen C70 modelin dünya lansmanı Frankfurt'ta yapılacak. Volvo C70 modelin, 2006'nın başından itibaren 2.4 lt. 180 beygirlik gücündeki dizel motor seçenekleri ile ülkemizde satışına başlanması planlanıyor. Avrupa'da fiyatları henüz belirlenmeyen C70 modelinden Türkiye'ye sadece 30 adet getirilecek. 
     
     Nissan Micra C C 

     Nissan Micra'nın coupe cabriolet otomobili olan C C Frankfurt'ta sergilenecek. Micra C C, gelecek yıldan itibaren İngiltere’de Sunderland fabrikasında Micra ile birlikte üretilecek. Micra C C ilk olarak 2002 yılında konsept araç olarak Paris Motor Show da sergilenmişti. 
     
     Frankfurt 2003'e 1 milyona yakın ziyaretçi 

     988 katılımcının yer aldığı fuarın yüzde 37'si dışarıdan katıldı. 
     42 ülkeden firma katıldı 215 bin metrekare alana kuruldu 507 aksesuar ve parça üreticisi fuarda yer aldı. 60 modelin dünya prömiyeri yapıldı. 
     88 ülkeden 15 bin 117 gazeteci katıldı. 996 bin 500 ziyaretçinin yüzde 33'ünü profesyonel kişiler oluşturdu Üste düzey yöneticilerin beşte biri fuarı gezdi Ziyaretin yüzde 11'i yurt dışından gerçekleşti. 
     Ziyaretçilerin yüzde 19'u fuarı çok iyi, yüzde 72'si ise iyi buldu. 

     
</TEXT>
</DOC>
