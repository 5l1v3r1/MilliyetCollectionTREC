<DOC>
<DOCNO> 355900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy17.html </URL>
<DATE> 2005/06/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bankacılık Yasa Tasarısı'nın 6 maddesi daha kabul edildi 
</HEADLINE>
<TEXT>

     TBMM Plan ve Bütçe Komisyonu’nda, Bankacılık Kanunu Tasarısı’nın 6 maddesi daha kabul edildi. 
     Komisyon, yemek arasından sonra "sistemik riske karşı alınacak önlemler" başlıklı 73. maddenin görüşmelerine başladı. Bu konuda yeni bir önerge hazırlandığının bildirilmesi üzerine, bu maddenin görüşmeleri ertelendi. 
     Yapılan görüşmelerden sonra sırların saklanması, itibarın korunması ve etik ilkeleri düzenleyen maddeler kabul edildi. 
     Müşteri haklarını yeniden düzenleyen ve bankalara kredi sözleşmelerinin onaylı bir örneğini müşterilerine verme zorunluluğu getiren ve müşterileri banka işlemlerinde Tüketicinin Korunması Hakkında Kanun kapsamına alan madde de kabul edildi. 
     Kalkınma ve yatırım bankaları ile finansal holding şirketlerinin yükümlülükleri de yeniden düzenleniyor. Buna göre, kalkınma ve yatırım bankaları, bankaların tabi olduğu kredi,ortaklık payları, gayrimenkul ve emtia, mevduat ve katılım fonunun çekilmesi, mevduatın ve katılım fonunun sigortalanması gibi sınırlandırmalara tabi olmayacak. 
     Finansal holding şirketlerinin kapsamını belirlemeye ve kurulmasını zorunlu tutmaya, sermaye yeterliliği, iç sistemler, konsolide denetim ve denetimin koordinasyonuna ilişkin usul ve esasları belirlemeye BDDK yetki olacak. 
     Finansal holdingler de bankaların tabi olduğu hükümlere göre denetlenecek ve aynı tedbirler uygulanacak. 
     
     İTİBARIN KORUNMASI 
     Tasarının "itibarın korunması başlıklı" 75. maddesi görüşülürken, TCK’nın hazırlanmasında danışmanlık yapan Gazi Üniversitesi öğretim üyesi Doç. Dr. İzzet Özgenç’in, banka sırları kapsamında basın-yayın araçlarının sınırlandırılması isteği kabul edilmedi. Söz konusu maddenin yeniden yazılmasını isteyen Özgenç, TCK ile paralellik sağlanmasını önerdi. 
     Devlet Bakanı ve Başbakan Yardımcısı Abdüllatif Şener, Bankacılık Kanunu’nun özel bir kanun olduğunu ifade ederek, "Her şey TCK’ya göre düzenlenseydi bu kanundaki bazı cezaları getirmezdik. Bu, özel bir kanun ve devam eden davalar var. Onların etkilenmemesi için madde aynen korunsun" dedi. Şener’in konuşmasından sonra madde aynen kabul edildi. 
     
     -NE GETİRİYOR 
     Basın kanununda belirtilen araçlarla ya da radyo, televizyon, video, internet, kablolu yayın veya elektronik bilgi iletişim araçları ve benzeri yayın araçlarından biri vasıtasıyla bir bankanın itibarını kırabilecek veya şöhretine ya da servetine zarar verebilecek bir konuya kasten sebep olunamayacak. Bu yolla asılsız haber yayılamayacak. 
     Tasarının, "Türkiye Bankalar Birliği ve Türkiye katılım Bankaları Birliği" başlıklı 80. maddesi üzerinde görüşmeler devam ediyor. 
     
</TEXT>
</DOC>
