<DOC>
<DOCNO> 376543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas02.html </URL>
<DATE> 2005/09/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Spielberg, Münih' filmi yüzünden ölüm tehdidi alıyor 
</HEADLINE>
<TEXT>

     Macaristan'da yeni filminin çekimlerini yapan dünyaca ünlü Amerikalı yönetmen Steven Spielberg'in ölüm tehdidi aldığı bildirildi. 
     Macaristan'da yayınlanan Blikk gazetesinde çıkan haberde, 58 yaşındaki yönetmenin Budapeşte'de, kimliği henüz belirlenemeyen kişi ya da kişilerce ölüm tehdidi aldığı yazıldı. 
     Habere göre, Spielberg aldığı tehditlerden sonra çok sıkı bir şekilde korunuyor. Çekimlere katılan teknik ekip ve figüranlar set alanına güvenlik aramalarından sonra girebiliyor. 
     Spielberg'in çektiği ''Münih' adlı film, Münih olimpiyatlarına 1972'de yapılan, 11 İsrailli atletin öldüğü baskını ve ardından İsrail tarafından yapılan misillemeleri konu alıyor. 
     Baskının planlayıcısı Filistinli Muhammed Davut, saldırıyla ilgili film yapan Steven Spielberg'in kendisine danışması gerektiğini söylemişti. 
     Çekimleri Ekim ayına kadar sürecek film, Aralık ayında vizyona girecek. 
     
</TEXT>
</DOC>
