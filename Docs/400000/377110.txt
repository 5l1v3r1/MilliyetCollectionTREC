<DOC>
<DOCNO> 377110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur02.html </URL>
<DATE> 2005/09/09/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Fethiye'de orman yangını yakınında anız yangını... 
</HEADLINE>
<TEXT>

     Muğla’nın Fethiye ilçesindeki bir tarlada anız yakılması sırasında yangın çıktı. 
     AA muhabirinin aldığı bilgiye göre, saat 23.30 sıralarında Fethiye’nin Ölüdeniz Beldesi Ovacık Mahallesi Sarnıç Mevkii’nde bulunan tarladan alevler yükselmeye başladı. 
     Yangına, Fethiye, Kemer Orman işletme şefliklerine bağlı ekipler, Ölüdeniz ve Fethiye belediye itfaiye ekipleri ile Ölüdeniz’de bulunan otellerin su tankerleri müdahale etti. 
     Fethiye Orman İşletme Müdürü Reşat Tunç, yangının, arazi sahibinin anız yakması sırasında meydana geldiğinin belirlendiğini söyledi. 
     Yangının, yaklaşık 5 hektarlık alanda etkili olduğunu anlatan Tunç, "Alevlerin, ormanlık alana sıçramaması için çalışmalarımızı sürdürüyoruz. Yangın şu anda kontrol altında. Herhangi bir can kaybı ve yaralanma söz konusu değil" dedi. 
     Anız yakan İ.Ç’nin jandarma ekiplerince gözaltına alındığı bildirildi. 
     
</TEXT>
</DOC>
