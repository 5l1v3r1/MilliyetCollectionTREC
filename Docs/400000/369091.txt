<DOC>
<DOCNO> 369091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/dunya/dun03.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya - Polonya ilişkileri diplomatik dayakla morardı 
</HEADLINE>
<TEXT>


CENK BAŞLAMIŞ Moskova 


Rusya ile Polonya arasında uzun süredir devam eden siyasi soğukluk, iki ülke diplomatlarının dövülmesiyle gerginliğe dönüştü. 
Karşılıklı protesto notaları verilmesine yol açan olaylar zinciri geçen hafta Varşova'da görevli Rus diplomatların çocuklarının dövülmesiyle başladı. Moskova'nın özür dileme talebini kabul etmeyen Polonya, saldırıdan dazlakları sorumlu tuttu. 

Polonyalı diplomat dövüldü 
Bu olaydan birkaç gün sonra Moskova'daki Polonya Büyükelçiliği'nde görevli Andjey Uryadko, 2 kişinin saldırısına uğradı. Önceki gün ise, elçilik 2. Sekreteri Marek Reşuta 4 kişi tarafından dövüldü. 
İlk saldırı olayına sert tepki göstermeyen Polonya, ikinci olay üzerine Rusya'ya protesto notası verdi ve suçluların bir an önce bulunmasını talep etti. Rusya Dışişleri Bakanlığı, Polonya Büyükelçiliği'ndeki güvenlik önlemlerinin artırıldığını açıklarken, Rus diplomatların çocuklarının dövülmesine karıştığı sanılan 2 dazlak dün Varşova'da tutuklandı. 
Polonya Devlet Başkanı Alexandr Kvasniewski'nin geçen yıl Kiev'de yaşanan iktidar mücadelesi günlerinde, "Rusya'sız Ukrayna en iyi çözüm olur" demesi, Moskova'yı kızdırmıştı. Polonya Dışişleri Bakanı Alexandr Chesko'nun Çeçen lider Aslan Mashadov'un Rus Gizli Servisi tarafından öldürülmesini "suç" olarak nitelemesi ve Varşova'daki bir meydana eski Çeçen lider Cahar Dudayev'in adının verilmesi soğukluğu artırmıştı. 


</TEXT>
</DOC>
