<DOC>
<DOCNO> 396340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo15.html </URL>
<DATE> 2005/11/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mehmet Okur, 29 sayı attı... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 12 maçla devam edildi. 
     Sezona çok iyi bir başlangıç yapan ve Batı Konferansı Kuzeybatı Grubu'nda liderliğe yükselen Utah Jazz, deplasmanda yaptığı Phoenix Suns maçını 102-94 kaybederek düşüşünü sürdürdü. 
     Ligde yaptığı 10 maçtan 6'sını kaybeden Jazz, grubunda son sıraya gerilerken, Mehmet Okur bu maçta da muhteşem bir performans sergiledi. 
     Milli basketçi Okur, ilk 5'te başladığı ve 36 dakika forma giydiği maçta 29 sayı atarken, 9 ribaunt aldı ve 2 asist yaptı. 2 sayılık atışlarda 15'te 8 isabet yakalayan Okur, 3 sayılık şutlarda 3'te 2, serbest atışlarda da 10'da 7 potayı tutturarak takımının en skorer oyuncusu oldu. 
     İlk 5'te çıkan en önemli 3 oyuncusunun sakatlanması üzerine zor günler geçiren Jazz'da, Deron Williams 21 sayıyla skora katkı sağlarken, Kris Humphries 16 sayı ve 10 ribauntla ''double double'' yaptı. 
     Phoenix Suns'ta maça yedek başlayan ve 29 dakika sahada kalan Eddie House, 2002 yılındaki 29 sayılık kariyer rekorunu geliştirerek 31 sayıya çıkardı ve maçın en skorer ismi oldu. Suns'ta 5 oyuncu çift haneli rakamlara ulaşırken, Leandro Barbosa 18 sayıyla galibiyeti getiren oyunculardandı. 
     
     HİDAYET, CAVALIERS MAÇINI 5 SAYIYLA TAMAMLADI 
     Doğu Konferansı'nda yer alan Orlando Magic, deplasmanda oynadığı Cleveland Cavaliers maçını 102-84 kaybetti. 
     Cleveland'da bulunan Quicken Loans Arena'da yapılan ve 19 bine yakın kişinin izlediği mücadelede ilk 5'te sahaya çıkan Hidayet Türkoğlu, 23 dakika sahada kalırken mücadeleyi 5 sayı, 3 ribaunt ve 2 asistle tamamladı. 
     Ligde oynadığı 8 maçtan 5'ini kaybeden Magic'te Steve Francis, rakip potaya gönderdiği 21 sayıyla takımının en skorer ismi olurken, Kenyon Dooling 13 sayı, Dwight Howard ise 10 sayı ve 15 ribauntla ''double double'' yaptı. 
     Cleveland Cavaliers ise bu sezonki galibiyet sayısını 7'ye çıkarırken, üst üste 6. maçını kazanmış oldu. 
     Cavaliers'in Litvanyalı oyuncusu Zydrunas Ilgauskas, maçta 22 sayı atarken, bu sayıların 20'sini ilk yarıda kaydetti. LeBron James'in 16 sayılık performans sergilediği mücadelede, Drew Gooden 15 sayı ve 10 ribauntla galibiyetin mimarlarındandı. 
     
     ZAZA 10 SAYI ATTI, HAWKS 9. YENİLGİSİNİ ALDI 
     Ligde çıktığı 9 maçı da kaybederek Toronto Raptors ile birlikte ligin galibiyet alamayan takımı olan Atlanta Hawks, New Orleans Hornets'a da 95-92 yenilmekten kurtulamadı. 
     New Orleans'ta yaşanan Katrina felaketi nedeniyle Oklahoma City'de yapılan ve muhteşem bir taraftar desteğini arkasına alan Hornets, 3. galibiyetini aldı. 
     Ülkerspor'un eski oyuncusu Zaza Pachulia, Atlanta Hawks formasıyla 10 sayı ve 14 ribauntluk performansıyla ''double double'' yaptı. 
     Salim Stoudemire 29 dakikaya 30 sayı sığdırarak takımının en skorer oyuncusu olurken, Hornets'te 25 sayı, 12 asist ve 7 ribauntla maçı tamamlayan Chris Paul galibiyeti getiren oyuncuydu. 
     
     Ligde yapılan diğer maçlarda sonuçlar şöyle 
     Indiana Pacers-Charlotte Bobcats 93-85. 
     Boston Celtics-Toronto Raptors 100-93. 
     Miami Heat-Philadelphia 76'ers 106-96. 
     Denver Nuggets-New York Knicks 95-86. 
     Detroit Pistons-Houston Rockets 78-70. 
     Sacramento Kings-Milwaukee Bucks 103-82. 
     Golden State Warriors-Portland Trail Blazers 91-80. 
     Seattle Supersonics-Chicago Bulls 98-84. 
     Los Angeles Clippers-Los Angeles Lakers 97-91. 
     
</TEXT>
</DOC>
