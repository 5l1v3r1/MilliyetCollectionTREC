<DOC>
<DOCNO> 384693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yasam/yas04.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mini etek giydi diye bıçaklandı 
</HEADLINE>
<TEXT>


Nuran Kılıç adındaki genç kız, 'mini etek giymemesi' için uyarıldı 'inat edince' sokak ortasında bıçaklandı 

ESKİŞEHİR DHA 

Eskişehir'de, mini etek giyen Nuran Kılıç 21 , tanımadığı bir kişinin bıçaklı saldırısına uğradı. Saldırgan, genç kızı tokatladıktan sonra yaralayarak kaçtı. 
Muttalip Caddesi'nde önceki gün saat 17.00 sıralarında meydana gelen olayda, evine giden Kılıç'ın karşısına çıkan bir kişi, "Yine mini etek giymişsin" dedikten sonra genç kıza tekme tokat saldırdı. Kılıç'ı kalçasından da bıçaklayan saldırgan, daha sonra kayıplara karıştı. 
Kılıç, polislerce götürüldüğü Devlet Hastanesi'nde ayakta tedavi gördü. 
Kılıç, ifadesinde, saldırganın 3 gün önce de aynı caddede yanına gelerek mini eteğini gösterip, "Bir daha böyle etek giyme" diyerek tehdit ettiğini söyledi. 
Polis, yaptığı araştırmada adının Ercan olduğu belirlenen saldırganın yakalanması için araştırma başlattı. 


</TEXT>
</DOC>
