<DOC>
<DOCNO> 356242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko46.html </URL>
<DATE> 2005/06/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Renault yönetiminde atama... 
</HEADLINE>
<TEXT>

     Renault'ta emekliliğini talep eden Genel Müdür Yardımcısı ve İcra Kurulu Üyesi Georges Douin'in yerine, Patrick Pelata'nın atandığı bildirildi. 
     Renault'tan yapılan yazılı açıklamada, Ürün, Planlama ve Uluslararası Operasyonlardan Sorumlu Genel Müdür Yardımcısı, Renault Grubu'nun İcra Kurulu Üyesi Georges Douin'in emekliliğini talep ettiği ve Renault'dan 1 Temmuz 2005 tarihi itibariyle ayrılacağı bildirildi. 
     Renault Dış İlişkiler Direktörü Jean-Marc Lepeu'nun aynı tarihte şirketten ayrılacağı belirtilen açıklamada, 1 Temmuz 2005 tarihinden itibaren grubun uluslararası operasyonlarının tamamının doğrudan Renault Başkanı Carlos Ghosn'a bağlanacağı duyuruldu. 
     Patrick Pelata'nun Genel Müdür Yardımcısı olarak atandığı ve grubun İcra kuruluna girdiği aktarılan açıklamada, Planlama Direktörlüğü, Ürün Direktörlüğü, Renault Sport Teknoloji Bölümü, Otomobil Proje Direktörlükleri ve e-araç Proje Direktörlüğü'nün doğrudan kendisine bağlanacağı açıklandı. 
     Açıklamada, Renault Yönetim Komitesi Üyesi Luc-Alexandre Menard'ın Renault Dış İlişkiler Direktörü olarak atandığı, buna paralel olarak, Uluslararası Operasyonlar Direktörlüğü'nü sürdüreceği ve Kuzey Latin Amerika Direktörlüğü'nü devralacağı, ayrıca, başkanlığa bağlı uluslararası operasyonların tamamının koordinasyonunu sağlayacağı bildirildi. 
     Renault Yönetim Komitesi Üyesi Manuel Gomez'in ise, Renault Başkanlık Koordinatörü olarak atandığı ve görevli olduğu Fransız Otomobil Üreticileri Komitesinin Başkanlığı'nı sürdüreceği kaydedildi. 
     
</TEXT>
</DOC>
