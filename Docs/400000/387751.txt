<DOC>
<DOCNO> 387751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur34.html </URL>
<DATE> 2005/10/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Vali Güler İstanbul'da olası deprem için en verimli tedbir hayata geçiyor 
</HEADLINE>
<TEXT>

     İstanbul Valisi Muammer Güler, İstanbul Sismik Riski Azaltma ve Acil Durum Hazırlık Projesi İSMEP 
     kapsamında Dünya Bankası ile Hazine Müsteşarlığı arasında imzalanan ikraz anlaşmasının önemine değinerek, "İstanbul, olası bir deprem için en akılcı, en çabuk, en verimli tedbiri böylece hayata geçiriyor" dedi. Güler, İstanbul Valiliği’nde düzenlenen imza töreninde yaptığı konuşmada, İzmir’de dün meydana gelen depremlerle birlikte bugün Dünya Bankası ve Hazine Müsteşarlığı arasında imzalanan anlaşmanın öneminin daha iyi anlaşılacağını söyledi. Güler, "Bu anlaşmayla İstanbul, olası bir deprem için en akılcı, en çabuk, en verimli tedbiri böylece hayata geçiriyor" diye konuştu. Dünya Bankası’ndan sağlanan uzun vadeli düşük faizli kredinin çok önemli olduğunu anlatan Güler, bunun İstanbul’da depreme hazırlık çalışmaları için önemli bir kaynak yaratacağını bildirdi. "En ucuz tedbir, felaketten önce alınması gereken tedbirdir" diyen Güler, İstanbul’un Türkiye için çok önemli olduğunu, depreme hazırlık açısından bilimsel tedbirlerin hayata geçirilmesi gerektiğini söyledi. Muammer Güler, ağır bürokratik işlemlerin bu konuda yapılan çalışmaları geciktirdiğini de kaydederek, hükümetin yaptığı düzenlemelerin, yetkilerin büyük oranda yerel yönetimlere devrini sağladığını vurguladı. Anlaşmayla Acil Durum Haberleşme Sistemi’nin iyileştirilmesi, Afet Yönetim Bilgi Sistemi’nin kurulması, İstanbul’da acil durum müdahale kapasitesinin güçlendirilmesi, halkın bilinçlendirilmesi ve eğitimi ile öncelikli kamu binalarının güçlendirilmesinin sağlanacağını dile getiren Güler, 5 yıllık proje kapsamındaki çalışmaların hemen başlatılacağını sözlerine ekledi. 
     
     YAPI DENETİM KURUMLARININ DURUMU 
     İstanbul Büyükşehir Belediye Başkanı Kadir Topbaş da, ilin bir deprem riski altında olduğunu hatırlatarak, bu nedenle deprem öncesi yapılan hazırlık çalışmalarının büyük önem taşıdığını vurguladı. 
     Topbaş, geçmişte İstanbul’un deprem riski göz önüne alınmadığı için bugün bu tehlikelerin ortaya çıktığını kaydederek, bundan sonra inşa edilecek yapılarda deprem riskine karşı mutlaka hazırlıklı hareket etmek gerektiğini söyledi. Topbaş, "Yapı denetim kurumlarının mutlaka denetlenmesi lazım. Kontrolden çıkan bürolar var, bunu biliyoruz" dedi. 
     
     BARBAROSOĞLU’NUN KONUŞMASI 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu da, toplantının, dün İzmir’de yaşanan depremlerin ardından yapılmasının çok anlamlı olduğunu belirterek, "Takdiri ilahidir diye düşünüyorum. 
     Daha 24 saat önce Türkiye’nin bir başka yöresinde büyük bir telaş yaşanmaktaydı" şeklinde konuştu. 
     İzmir ve çevresinde 554 adet deprem gerçekleştiğini, bunlardan 3 tanesinin 5’ten büyük olduğunu ve İzmir ve çevresindeki halkı büyük bir telaşa ittiğini anlatan Barbarosoğlu, bunda haklı olduklarını, çünkü evlerine, işyerlerine, okullara güvenmediklerini söyledi. 
     Barbarosoğlu, konuşmasına şöyle devam etti 
     "Dünden beri şunu düşünmekteyim Bu dünkü depremler, yani 5.7, 5.6, 5.9’luk depremler İstanbul’da meydana gelseydi, bırakın büyük 
     hasar verici depremi, acaba nasıl tepki verirdik Sabah İzmir Valiliği ile görüştüm. Vali bey, ’halkın geceyi sakin geçirdiğini, halkın gayet duyarlı bir şekilde meseleyi kabul ettiğini’ söyledi. Aynı sükuneti İstanbul halkı gösterebilir miydi Bence gösteremezdi. Çünkü İstanbul’u bekleyen hasar verici bir deprem riski, artık tüm dünya kamuoyunca bilinmektedir. Bu bir bilimsel gerçektir. Dolayısıyla sayı vermek istemiyorum, ancak on binlerce vatandaşımızın hayatını kaybedeceği, yüz binlerce binanın yerle bir olacağı, bir o kadar hastane kapasitesinin gerekli olduğu, tarihi dokunun yerle bir olacağının bilindiği bir deprem riski maalesef karşımızdadır ve kabul etmemiz gereken bilimsel bir gerçektir." Prof. Dr. Gülay Barbarosoğlu, İstanbul için deprem riskinin bilimsel bir gerçek olduğunu yineleyerek, şunları kaydetti "Deprem ’İstanbullular’ın başına gelmez’ diye düşünülmesin, gelir efendim... Bu sayılar, aynen Pakistan’ın Keşmir bölgesi için ifade edilmiştir. Pakistan için bu risk belirlenmişti. Aynı şeyin bizim başımıza gelmesini istemiyoruz. Dolayısıyla bu işin çözümü, sismik riskin azaltılması, binaların depreme karşı dayanıklı hale getirilmesindedir, başka bir çözüm yoktur. Bu proje bu anlamda çok önemlidir. Özellikle kamu binalarının güçlendirilmesinin projeyle hallediliyor olması, çok sevindiricidir." Barbarosoğlu, projenin her bileşeninin çok önemli olduğunu belirterek, İzmir depremiyle ilgili haberleşme problemi yaşadıklarını ve mevcut altyapının bunun yükünü kaldıramadığını sözlerine ekledi. 
     
     TÜRKÇE KONUŞMA 
     Dünya Bankası Türkiye Direktörü Andrew Vorkink, Türkçe yaptığı konuşmada, afete karşı riskin azaltılması konusunun, devletin asli görevlerinden biri olduğunu söyledi. 
     Vorkink, imzalanacak 400 milyon dolarlık anlaşma ile önümüzdeki 10-20 yılda İstanbul’da meydana gelebilecek bir depreme karşı önlemler 
     alınmasının hedeflendiğini bildirdi. 
     İstanbul’un nüfusu, sanayisi ve kültürü ile Türkiye ve dünya için büyük önem taşıdığını vurgulayan Vorkink, bu anlaşmayla deprem riskine karşı önceden tedbir alınacak olmasının, büyük önem taşıdığını kaydetti. 
     Vorkink, İSMEP anlaşması ile kamu binalarının güçlendirileceğini, acil durum müdahale birimlerinin yeterlilik ve teknik kapasitelerinin artırılacağını anlattı. 
     Türk hükümeti ile işbirliği yapmaktan gurur duyduklarını da dile getiren Vorkink, "Unutmayın, 1 gram koruma 1 kilo yeniden inşaya eşittir" dedi. 
     Başbakanlık Proje Uygulama Birimi Direktörü Murat Sungur Bursa da, bugün imzalanacak anlaşmayla, olası afet zararlarının azaltılması için risk azaltıcı projenin ilk adımını atacaklarını söyledi. 
     Bursa, Türkiye’de yılda ortalama 1 milyar dolar tutarındaki paranın afetler için harcandığını, yılda ortalama bin kişinin afetlerde hayatını kaybettiğini anlatarak, "Dünyada afete maruz insan sayısı bakımından 8. sırada olan Türkiye, afetlerde ölen insan sayısında 3. durumda. Demek ki, biz dünya ortalaması kadar afete hazırlıklı değiliz" diye konuştu. 
     Törende daha sonra Andrew Workink ile Hazine Müsteşarlığı Dış Ekonomik İlişkiler Genel Müdürü Memduh Aslan Akçay tarafından, 310 Avro’luk "İstanbul Sismik Riski Azaltma ve Acil Durum Hazırlık Projesi İSMEP " ikraz anlaşması imzalandı. 
     Törenin ardından Akçay ve Vali Güler, kredinin İstanbul İl Özel İdaresi’ne devrine ilişkin anlaşmayı imzaladı. Güler, imza töreni sırasında Vorkink’in elini sıkarak, "İstanbullular için 400 milyon doları alıyorum" dedi. Vorkink de "Güle güle kullanın" karşılığını verdi. 
     Dünya Bankası’ndan sağlanan 17 yıl vadeli ve 4 yıl ödemesiz dönemi kapsayan krediyle İstanbul’da, öncelikle 130 hastane, 14 semt polikliniği, 598 okul, 45 idari bina, 26 öğrenci yurdu, 27 sosyal hizmet binası olmak üzere 840 kamu binası güçlendirilecek. 
     
</TEXT>
</DOC>
