<DOC>
<DOCNO> 363527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas12.html </URL>
<DATE> 2005/07/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Jackson'ın babası Michael hapiste 1 ay bile yaşayamazdı... 
</HEADLINE>
<TEXT>

     Dünyaca ünlü pop yıldızı Michael Jackson'un babası Joseph Jackson, oğlunun cezaevinde 1 ay bile yaşayamayacağını söyledi. 
     Almanya'nın başkenti Berlin'deki Estrel otelinde bugün 76. doğum gününü kutlayacak olan Joseph Jackson, B.Z gazetesiyle röportajında, hakkındaki mahkeme kararından sonra Michael Jackson'un durumunun nasıl olduğu sorusuna, ''Sık sık telefonlaşıyoruz. Hala çok halsiz. Ailesiyle Bahreyn'de tatil yapıyor. Michael cezaevinde bir ay bile yaşayamazdı'' dedi. 
     Kendisi ve oğlu için Berlin'de de ev baktığını, satın alacağı evin güvenli olması gerektiğini belirten Jackson, ''Santa Maria'daki dava sırasında oğluma yönelik ölüm tehditleri aldık. Kendisine sürekli bir şekilde çelik yelek taşıması tavsiye edildi'' diye konuştu. 
     ''Studio 54'' adlı kulüplerden birini de Berlin'de açmayı düşündüklerini kaydeden Jackson, doğum gününü neden Berlin'de kutladığı sorusunu, ''Berlinliler inanılmaz derecede misafirperver. Biz böylece Berlin'deki ve tüm Almanya'daki hayranlarımıza da teşekkür etmek istiyoruz'' şeklinde cevapladı. 
     Bu arada, Michael Jackson, internetteki resmi sitesinde yayımladığı bir mesajda, babasının doğum gününe katılmayacağını bildirdi ve babasının doğum gününü kutladı. 
     
</TEXT>
</DOC>
