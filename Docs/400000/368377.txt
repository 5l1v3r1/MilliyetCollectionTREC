<DOC>
<DOCNO> 368377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy10.html </URL>
<DATE> 2005/08/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İsrail Turistlere uyarı kararını Türkiye ile birlikte aldık 
</HEADLINE>
<TEXT>

     İsrail Büyükelçiliği Müsteşarı Emmanuel Nahshon, vatandaşlarına yönelik "Alanya-Kemer hattında tatil yapmayın" uyarısını, Türkiye’yle işbirliği içinde yapıldığını, başka bölgeleri kapsamadığıın ve geçici olduğunu belirtti. 
     Emmanuel Nahshon, ANKA’ya yaptığı açıklamada İsrailli turistlere yönelik uyarıların Türk ve İsrail makamlarının karşılıklı işbirliği ve bilgilendirmesi sonucunda alındığını söyledi ve uyarıların sadece Alanya-Kemer hattında geçerli olduğunun altını çizdi. Nahshon, "Biz İsrailli turistlerin diğer yerlere gitmesine karşı değiliz. Onların Bodrum’a, Kapadokya’ya ya da diğer yerlere gitmesini istiyoruz. Asla Türkiye’yi terkedin demiyoruz" diye konuştu. 
     Nahshon, "Neden sadece Alanya-Kemer bölgesi, Türk makamları size herhangi bir istihbaratta mı bulundu" şeklindeki soruya da "Tek söyleyebileceğim, kararın iki ülke arasında tam bir işbirliği neticesinde alındığıdır" şeklinde yanıt verdi. 
     Uyarıların geçici olduğunu kaydeden Nahshon, şartların ortadan kalkmasının ardından uyarıların da ortadan kalkacağını söyledi. 
     İsrailli turistlerden ne kadarının Türkiye tatilini iptal ettiğinin sorulması üzerine de Emmanuel Nahshon, "İsrail basınından okuduğum kadarıyla İsrailli turistlerin yaklaşık yüzde 10’u Türkiye tatilini iptal etmiş ya da tatil yerini değiştirmiş" şeklinde yanıtladı. 
     
</TEXT>
</DOC>
