<DOC>
<DOCNO> 391501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur08.html </URL>
<DATE> 2005/11/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Cuma namazı için erken tören yapan müdür vekili açığa alındı 
</HEADLINE>
<TEXT>

     Rıfat YÜZER DHA 

CUMHURİYETİN kuruluşunun 82'nci yılı kutlamalarının başladığı 28 Ekim Cuma günü tüm yurtta saat 13.00'te yapılan törenler, Aydın'ın Nazilli İlçesi'ne bağlı Arslanlı Beldesi'nde, Koçlar İlköğretim Okulu Müdür Vekili Din Kültürü Öğretmeni Hamza Güçlü tarfından saat 11.45'e alındığı belirlendi. Törene öğrencileri de getirmeyen, cuma namazına gitmek için töreni erken yaptırdığı iddia edilen Hamza Güçlü Kaymakam tarafından açığa alındı. 
     28 Ekim Cuma günü tüm yurtta saat 13.00'te başlaması gereken Cumhuriyetin 82'nci yılı kutlama programı Arslanlı Beldesi'nde saat 11.45'te başladı. Atatürk Anıtına çelenklerin sunulması, saygı duruşu ve İstiklal Marşı'nın okunması eşliğinde bayrağın göndere çekilmesi şeklinde olması gereken tören, sadece anıta çelenklerin konulması ile sona erdi. İddiaya göre Belediye Başkanı Hüseyin Koç, beldenin tek okulu olan ve tören programını hazırlayan Koçlar İlköğretim Okulu Müdür Vekili Din Kültürü Öğretmeni Hamza Güçlü'ye, İstiklal Marşı eşliğinde göndere bayrak çekilmeyecek mi hocam '' diye sordu. Bir günde iki kez İstiklal Marşı mı söylenir'' yanıtını veren Müdür Vekili Hamza Güçlü beraberindeki öğretmenlerle birlikte tören alanından ayrıldı. Tören programını cuma namazına yetişmek için erken saate aldığı ve öğrencileri de tören alanına getirmediği öne sürülen Güçlü'nün 28 Ekim'de, bayrak töreni yapmadan okulu tatil ettiği, ancak 29 Ekim'de okulda tören yaptığı öğrenildi. 
     Arslanlı Belediye Başkanı DYP'li Hüseyin Koç, bugün Nazilli Kaymakamı Caner Yıldız'ı makamında ziyaret ederek olayı anlattı. Kaymakam Yıldız'ın emri ile açığa alınan Koçlar İlköğretim Okulu Müdür Vekili Hamza Güçlü hakkında soruşturma başlatılacağı belirtildi. 
     Müdür Vekili 40 yaşındaki Hamza Güçlü, DHA muhabirine yaptığı açıklamada, saat 13.00'te başlaması gereken çelenk sunma programını yanlışlıkla erkene alındığı, oruçlu olduğu için unutunca öğrencilerin törene katılamadığını söyledi. 
     
</TEXT>
</DOC>
