<DOC>
<DOCNO> 398149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/tamer.html </URL>
<DATE> 2005/11/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Dünya, uzayı parsellemenin peşinde 
</HEADLINE>
<TEXT>


Bursa Uludağ Üniversitesi, kuruluşunun 30. yılını Bilimlerin Geleceği panelleriyle kutluyor. Davetiye bana ulaştığında, fen ve sosyal bilimler panelleri yapılmıştı. Ama konu öylesine ilgimi çekti ki, üniversite yönetiminden temin ettiğim notların üzerinden birlikte geçmek istiyorum. 
Öncelikle panelleri yöneten Fen - Edebiyat Fakültesi Dekanı Prof. Dr. Fügen Berkay'dan bir hatırlatma "Gelmiş geçmiş bilim adamlarının 96'sının geçen yüzyıl ve günümüzde yaşadığını unutmayalım " 

Uzayda satılık arsa 
Ve hemen ardından Ankara Üniversitesi Fen Edebiyat Fakültesi Matematik Bölümü Öğretim Üyesi Prof. Dr. Hilmi Hacısalihoğlu ile fen bilimlerinin 21. yüzyıl vizyonunda küçük bir gezinti 
"Atatürk'ün 'İstikbal Göklerdedir' sözünün en anlam kazandığı yıl 2005. Çünkü dünya artık uzayı parsellemenin peşinde. Son olarak bilim güneş, yer ve ay cisimlerinin hiç etki etmediği bölgeleri keşfetti. La Grange bölgeleri adı verilen bu bölgelerden bugüne kadar 5 bölge bulundu. Bu bölgelere yerleştirilen bir uzay aracı, -ölümsüzlük demeyelim ama- hiç enerji harcamadan asırlarca görev yapabilecek. Oraya ne koyarsanız, hiç enerji harcamadan çalışabilecek. Becerebilen ülkeler, uzaydaki bu bölgelerden 1 - 2 parsel alabilecek. Beceremeyen kiralamaya çalışacak, ama bunun için bütün malvarlığıyla bu işin peşinde sürüklenecek..." 

Yarının gözdeleri 
Bir sonraki konuşmacı UÜ Makine Mühendisliği Bölümü Öğretim Üyesi Prof. Dr. Fatih C. Babalık ile uzaydan dünyaya dönüyoruz 
"n İnsanlara sunulan bilgi stoku, her 5 yılda bir ikiye katlanıyor. 
Üniversitelerde öğretilenlerin büyük kısmı, 7 yıl içinde geçerliliğini yitiriyor.Son 30 yılda üretilen bilgi, daha önceki 5 bin yılda insanlığın ürettiği bilgiden çok daha fazla.Fen bilimlerinde yarının tartışmasız gözdesi olacak 2 alan, mekatronik ve nanoteknoloji. 

Ek nanohafıza 
Mekatronik mekanik, elektronik ve yazılım bütünleşik sistemlere denir. Bu sayede, insanla bütünleşmiş biyorobotik ve biyootomasyon ürünlere sıra gelecektir. Nanoteknolojiyle, süper bilgisayarlara mikroskop altında bakılabilecek hastalıklı dokuyu bulup iyileştiren, ameliyat yapan nanorobotlar üretilecek, insan beyninin kapasitesi ek nanohafızalarla güçlendirilecek." 

Tarımın geleceği 
Panelde, tarımla ilgili ortaya konan 21. yüzyıl vizyonunun da üzerinden geçelim 
Uzayda bazı bitki ve mikroorganizma materyalleri üretilecek.Beslenme alışkanlıkları ve kültüründe radikal değişiklikler olacak.Ürünler bazında ülkeler özelleşecek.Küresel ısınmayla artan güneş enerjisi, kullanılabilir enerji formuna dönüşecek. 
Yakında uzay kapı komşumuz olacağına göre mikro organizma da üretiriz, bunda şaşılacak bir durum yok Benim asıl merakım, son 10 yılda bile tepeden tırnağa değişen beslenme alışkanlığımızın ne tür radikal değişikliklere uğrayacağı... Küresel ısınma sonucu günün birinde güneş enerjisi belki bedavaya kullanılabilir hale gelir, ama eriyen buzullar o tarihte bizleri nerelere sürüklemiş olur bilemem 



</TEXT>
</DOC>
