<DOC>
<DOCNO> 375339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun30.html </URL>
<DATE> 2005/09/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ABD, İran parlamento heyetine vize vermedi... 
</HEADLINE>
<TEXT>

     ABD'nin, New York'ta yapılacak Dünya Meclis Başkanları Konferansı'na katılacak İran parlamento heyetine vize vermediği bildirildi. 
     İran Dışişleri Bakanlığı sözcüsü Hamid Rıza Asefi, yaptığı açıklamada, ABD hükümetinin konferansa katılacak İran parlamento heyetine vize vermemesinin ''çirkin bir eylem olduğunu'' ve bunu kınadıklarını söyledi. 
     ABD'nin tavrını ''ahlaksızlık'' olarak nitelendiren Asefi, parlamento heyetinin vize talebinin kabul edilmemesinin, ''ABD'nin uluslararası kurumların evsahipliğini yapmaya hakkı olmadığını gösterdiğini'' ifade etti. 
     Ülke meclislerinin demokrasinin sembolü olduğunu belirten Asefi, Dünya Meclis Başkanları Konferansı'nın gündeminin demokrasinin kurumsallaşması ve ilerlemesini sağlamak olduğunu vurguladı. Asefi, ''ABD'nin bu girişimi demokrasiye aykırı bir eylemdir'' dedi. 
     Asefi, ''ABD'nin siyasi nedenlerle sürekli uluslararası yükümlülüklerini çiğnediğini'' ileri sürerek, ''Dünya ülkelerinin uluslararası toplantıların bu ülkede yapılması konusunu gözden geçirmeleri gerektiğini'' söyledi. 
     Dünya meclis başkanlarının ikinci toplantısı, 6 Eylül Salı günü New York'ta başlayacak ve toplantıya 150 ülkenin meclis başkanı katılacak. 
     Toplantıya, İran parlamento heyeti de Meclis Başkanı Gulamali Haddad Adil başkanlığında katılacaktı. 
     Cumhurbaşkanı Mahmud Ahmedinecad da başka bir heyetle 14 Eylül'de New York'ta yapılacak BM Genel Kurulu'na katılmayı planlıyor. 
     
</TEXT>
</DOC>
