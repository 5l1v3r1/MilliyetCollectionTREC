<DOC>
<DOCNO> 398935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko01.html </URL>
<DATE> 2005/11/29/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Pegasus, filosunu genişletiyor... 
</HEADLINE>
<TEXT>

     Ulaştırma Bakanı Binali Yıldırım, Türk sivil havacılığının son 2 yıldır harikalar yaratarak bütün tahminleri ve istatistikleri altüst eden bir gelişme gösterdiğini söyledi. 
     Pegasus Havayolları'nın The Boeing Company'den 12 adet yeni nesil 737 tipi yeni uçak alımına ilişkin Çırağan Sarayı'nda imza töreni düzenlendi. 
     Törende konuşan Ulaştırma Bakanı Yıldırım, ''Türk sivil havacılığı son 2 yıldır harikalar yaratıyor. Bütün tahminleri ve istatistikleri altüst edercesine bir gelişme gösteriyor. Bunu ben değil, rakamlar, işin içinde yaşayanlar söylüyor'' dedi. 
     Yıldırım, araştırma kuruluşlarının rakamlarına göre, 2015 yılına kadar yıllık yolcu sayısının 55 milyona ulaşılacağının tahmin edildiğini, bugün ulaşılan rakamın ise 50 milyon olduğunu, yıl sonu itibariyle ise 59 milyon olacağının beklendiğini belirterek, ''Tahminleri altüst oldu. 2005'te 2015'in öngörüsünü yakaladık. Bu, Türk sivil havacılığının ve hükümetimizin başarısıdır'' diye konuştu. 
     2003'te bir karar alarak her vatandaşın ömründe en az bir kez uçağa binmesini hedeflediklerini ve bu hedefi gerçekleştireceklerini dile getiren Bakan Yıldırım, ''Vatandaşımızın seyahat etme alışkanlığı yok. Amerika'da seyahat oranı nüfusun 4 katı, Türkiye'de nüfus kadar. Türkiye'nin potansiyeli bu değil, çok daha büyük'' dedi. 
     Sivil havacılık alanında güvenlik konusunda kimsenin kendilerinden tolerans beklememesini isteyen Yıldırım, şunları kaydetti 
     ''Sivil havacılıkta herkese görev düşüyor. Hiçbir rehavete kapılmadan şirketleri izleyip denetleyeceğiz. Bunu üvey evlat-öz evlat ayrımı yapmadan, büyük-küçük demeden yapacağız. Size düşen de birbirinize çelme takmadan, yıkıcı rekabetle yaklaşmadan, farkı hizmetle sağlamak, dürüst olmayan yollardan öne geçmeyi seçmemek'' 
     
     ALT KİMLİK-ÜST KİMLİK 
     Binali Yıldırım, ''Bütün şirketlerin tamamı bizim alt kimliğimizdir, bunu unutmayın. Türk sivil havacılığı ise üst kimliktir. Moda bugünlerde, onun için böyle tanımlamak istedim. Alt kimliğimiz zenginliğimiz, üst kimliğimiz beraberliğimizdir'' dedi. 
     Pegasus'un ilk önemli adımı iç hat uçuşlarına başladığı tarih olan 1 Kasım'da, ikinci önemli adımı da bu imzayla attığını vurgulayan Yıldırım, ''Kazandıkları helali hoş olsun. Daha fazlasını bu ülke kazanıyor. Hizmet sektörü çileli bir iştir. Ben de yıllarca hizmet sektöründe çalıştım, biliyorum. Her şeyi güzel yaparsınız, bir hata yaparsanız karşılığında 28 iyi iş yapmanız lazım. Yapın kardeşim'' şeklinde konuştu. 
     Kamuoyunu oluşturanlardan, büyüyen sivil havacılık sektörünü olumsuz yönde etkileyecek, halkın kafasında belirsizlik ve soru işaretleri oluşturacak konulardan uzak durmalarını isteyen Bakan Yıldırım, şunları söyledi 
     ''Bu konuda medyaya büyük görev düşüyor. Konu can güvenliği olunca bunları enine boyuna tartarak gündeme getirsinler. Türk hava sahası sanki yol geçen hanıymış gibi gösterilmesin. Çünkü sivil havacılık çok ciddiyetle hayata geçirilen bir alandır. Uçuşlarda uygulanacak esaslar 2920 sayılı Sivil Havacılık Kanunu'nda açıkça belirtilmiştir. Yanlış kanaatlere varacak yorumlardan kaçınmalıyız. İstikbal göklerde, gökler bizimdir.'' 
     
     ALİ SABANCI 
     Pegasus Havayolları Yönetim Kurulu Başkanı Ali Sabancı ise güvenliğin kendileri için birinci, ikinci ve üçüncü öncelikleri olduğunu belirterek, Avrupa ortalaması yüzde 81 olan zamanında kalkış oranlarının yüzde 97 seviyesinde bulunduğunu belirtti. 
     Türkiye'nin en genç iç hat filosuyla uçmaya devam ettiklerini vurgulayan Sabancı, ''Bedava otopark uygulamamız devam ediyor, dinamik fiyatlandırma modelimiz hala devam ediyor. Fiyat hala 55 YTL'den başlıyor. Bütçemizin yüzde 66 üstünde bir doluluk oranımız var. Daha önemlisi sektöre enerji getirdik. Müşterilerimiz Pegasus ile tanıştı, bizi sevdi, sevmeye devam ediyor'' diye konuştu. 
     Sabancı, Boeing firmasından alacakları yeni nesil 12 adet 737 serisi uçağın toplam maliyetinin 800 milyon dolar olduğunu, bunlardan ikisinin 2008'de, dördünün 2009'da, altısı ise 2009-2013 yılları arasında teslim edileceğini belirtti. 
     
     MARTIN B. DAILEY 
     Boeing Company Başkan Yardımcısı Martin B. Dailey de Pegasus Havayolları'nın elde ettiği başarıyı etkileyici bulduklarını ifade ederek, ''Çok zamanında bir yatırımdı. Bunun meyvelerini alacaklarından eminim'' dedi. 
     Türkiye'deki ticari havacılık sektörünün Avrupa içinde en hızlı büyüyen havacılık sektörü olduğunun altını çizen Dailey, ''Pazar durum raporlarımıza göre, Türk havacılık sektörü 10 yıl içinde 180 yeni uçağa ihtiyaç duyacak ve bunların çoğu 737 tipi yeni nesil uçaklar olacak'' diye konuştu. 
     737 serisi uçakların yolcuların aradığı her şeyi sunduğunu kaydeden Dailey, bu uçakların kendi kategorisinde en ekonomik, hızlı, rahat ve yüksek güvenlik standartlarını sunan uçaklar olduğunu sözlerine ekledi. 
     
</TEXT>
</DOC>
