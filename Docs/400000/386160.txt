<DOC>
<DOCNO> 386160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur22.html </URL>
<DATE> 2005/10/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
5 dakika boyunca havada ölümle dans ettiler .. 
</HEADLINE>
<TEXT>

     Fethiye’de düzenlenen 6. Uluslararası Ölüdeniz Hava Oyunları organizasyonuna katılan iki paraşütçü, gökyüzünde paraşütleri birbirine dolaşınca zor anlar yaşadılar. Paraşütçüler yaklaşık 5 dakika gökyüzünde adeta ölümle dans ettiler. 
     6. Uluslararası Ölüdeniz Hava Oyunları Festivali, paraşüt gösterileri ile başladı. Festivale katılan paraşütçülerin gösterileri sürerken Çek paraşütçü Martin Enamed’in paraşütü gösteri atlayışında başka bir paraşütçünün iplerine dolandı. 
     
     5 DAKİKA ÖLÜMLE DANS ETTİLER 

     İki paraşütçü yaklaşık beş dakika boyunca paraşütlerini birbirinden ayırmak için havada büyük mücadele verdiler. İki paraşütçünün mücadelesinin ardından paraşütçülerden birisi karaya iniş yaparken, Çek paraşütçü Martin Enamed paraşütü ile denize indi. 
     Çek paraşütçü denizde hazır bekleyen kurtarma ekipleri tarafından sahile getirildi. Enemad’in sağlık durumunun iyi olduğu öğrenildi. 
     
     35 ÜLKEDEN 300 SPORCU 

     Muğla’nın Fethiye İlçesi’nde bu yıl 6. düzenlenen Uluslararası Ölüdeniz Hava Oyunları Festivali’ne 35 ülkeden 300’e yakın sporcunun katıldığı açıklandı. 16 Ekim’e kadar sürecek organizasyonda çeşitli yarışmalar düzenlenecek. 
     
</TEXT>
</DOC>
