<DOC>
<DOCNO> 393310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun11.html </URL>
<DATE> 2005/11/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avrupa Birliği, 'Türkiye belgeleri'ni açıklıyor 
</HEADLINE>
<TEXT>

     AB Komisyonu Türkiye'ye ilişkin İlerleme Raporu ve Katılım Ortaklığı Belgesi'ni bugün açıklıyor. Belgenin son dakikaya kadar değişikliğe uğrayabileceği bekleniyor. Belgelerde son bir yılın fotoğrafı çekilecek, Türkiye'ye kısa ve orta vadeli hedefler sunulacak. 
     Komisyon, son bir yıldaki gelişmelerin değerlendirildiği İlerleme Raporu ile birlikte Türkiye'nin müzakere sürecindeki yol haritası niteliğini taşıyan Katılım Ortaklığı Belgesi'ni KOB de yayımlayacak. 
     AB Komisyonu, bugün yapacağı toplantıda Türkiye'nin İlerleme Raporu ve Katılım Ortaklığı Belgesi'ni onaylayacak. Aynı toplantıda Hırvatistan'a ilişkin belgeler de onaylanacak. Belgelerin bugün öğle saatlerinde kamuoyuna açıklanması bekleniyor. 
     Rehn'in sözcüsü Christina Nagy, dün yaptığı açıklamada İlerleme Raporu ve KOB ile ilgili basında çıkan hiçbir bilgiyi teyit edemeyeceğini, belgelerin son halini bugün alacağını, pazarlıkların ve değişikliklerin son dakikaya kadar devam edeceğini söylemişti. 
     AB Komisyonu'nun Genişlemeden Sorumlu Üyesi Olli Rehn, belgelerin basına açıklanmasının ardından basın toplantısı düzenleyecek. 
     
     NELER BEKLENİYOR 

     İlerleme Raporu'nda, Avrupa Birliği Komisyonu'nun, milli güvenlik’ tanımının geniş kapsamından duyduğu rahatsızlığı dile getirmesi, Avrupa Birliği yolundaki reformların da, zaman zaman yargı makamları tarafından dar yorumlandığına dikkat çekmesi bekleniyor. 
     Katılım Ortaklığı Belgesi de, iki yıl içinde yapılması gerekenlerle ilgili oldukça yüklü bir liste içeriyor. Belge, İlerleme Raporu'nda dile getirilen eksikleri gözönüne alarak, Türkiye'nin önüne 'kısa vadede yapılması gerekenler' listesini koyuyor. 
     Listede Ek Protokol'ün Kıbrıs'ı da içine alacak şekilde uygulanması ve Kıbrıs Rum Yönetimi'yle ilişkilerin normalleştirilmesi gibi unsurlar yer alıyor. 
     Belgede, gayrimüslim azınlıkların mallarına el koyulması uygulamasına son verilmesi isteniyor ve ruhban sınıfının eğitiminin sağlanması gerektiği vurgulanıyor. 
     Belgede ayrıca, Kürtçe öğrenimi için destek olunması, işkence ve kötü muamelenin önlenmesi, insan haklarının geliştirilmesi ve sivil-asker ilişkilerinin Avrupa Birliği'ne uyarlanması talep ediliyor. Belgede yargı bağımsızlığının sağlanması gerektiğine de vurgu yapılıyor. 
     
     ERDOĞAN İLK GELEN BİLGİLER OLUMLU 

     Başbakan Recep Tayip Erdoğan, şu ana kadar AB İlerleme Raporu’yla ilgili aldıkları bilgilerin geneli itibariyle olumlu olduğunu söyledi. 
     Erdoğan, YASED’in Dünya Bankası ve Hazine Müştaşarlığı’nın katkılarıyla düzenlediği "Yabancı Yatırımların Yeni Gözdesi Fırsatlar Ülkesi Türkiye" konulu konferansta gazetecilerin sorularını yanıtladı. 
     İlerleme Raporu’na ilişkin bir soru üzerine Başbakan Erdoğan, "Eksiklerimizi tespit eden, uyaran ne varsa, onlar bizim içinde atılması gereken doğru adımlar olacaktır" dedi. 
     Erdoğan, şu ana kadar İlerleme Raporu’yla ilgili aldıkları bilgilerin geneli itibariyle olumlu olduğunu kaydetti. 
     İstanbul Büyükşehir Belediyesi’ndeki istifalar ve görevden alınmalara ilişkin soruları da yanıtlayan Erdoğan, "Belediye Başkanı bir tasarruf yapmıştır. Bu tasarruf kendinin en doğal hakkıdır" değerlendirmesini yaptı. 
     Erdoğan, aynı tasarrufun her zaman her yönetimde olabileceğine işaret eden Erdoğan, burada yapılan her şeyin yasalara da uygun olduğunu ifade etti. Başbakan Erdoğan, "İdris Bey sizlerin basında yazdığınız gibi bütün yetkileri alınmış bir arkadaşımız değildir. Aynı zamanda Belediye Meclis Başkanvekili olarak görevine devem etmektedir" dedi. 
     Erdoğan, vekillik kavramında bir yanlış anlaşmanın bulunduğunu, bunun ayrıştırmasının yapılması gerektiğini ifade etti. 
     "Değişikliğe neden gerek duyuldu" sorusu üzerine de Erdoğan, "Gerekiyorsa bir şey yapılır. Değişikliği Sayın Başkan buna gerek duydu ve gereğini de yaptı. Şimdi aynı şeyi Bakanlar değiştirirken gerek olduğu için ben yapıyorum" diye konuştu. Erdoğan, "Durup dururken bazı şeyler yapılmaz. 
     Bu her kurumun her dönemde yaptığı olağan işlerdir" dedi. 
     "Belediyede bir anlaşmazlık mı var" sorusunu Erdoğan, "Çalıştığınız kurumlarda sizler sık sık yer değiştirilmiyor musunuz " sorusuyla karşılık verdi. 
     
     GÜL, AB BÜYÜKELÇİLERİ İLE BULUŞUYOR 

     Avrupa Birliği'nin açıklayacağı iki belgenin kamuoyuna duyurulacağı saatlerde Dışişleri Bakanı Abdullah Gül, Avrupa Birliği üyelerinin Ankara'daki büyükelçileri ile öğle yemeğinde buluşacak. 
     İngiltere'nin Ankara Büyükelçiliği'nden yapılan açıklamaya göre, Avrupa Birliği elçileri aylık olağan toplantısını gerçekleştirecek. Toplantının öğle yemeği bölümüne Dışişleri Bakanı Abdullah Gül de katılacak. 
     Öğle yemeğine, Avrupa Birliği dönem başkanı olarak, İngiltere'nin Ankara Büyükelçisi Peter Westmacott ev sahipliği yapacak. Gül'ün elçilerle buluşması, Brüksel'de her iki belgenin de açıklanacağı saatlerde gerçekleşecek. 
     
</TEXT>
</DOC>
