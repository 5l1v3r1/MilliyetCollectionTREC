<DOC>
<DOCNO> 376950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/spo13.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyum fena sallandı 
</HEADLINE>
<TEXT>



Dünya Anti - Doping Ajansı'nın WADA Halter Milli Takım kampına yaptığı baskında Taner Sağır, Sedat Artuç, Reyhan Arabacıoğlu ve Bünyamin Sudaş'ın bulunamaması ortaya yeni bir skandal çıkardı. Kampta olmayanların yerine başkalarının kontrole girdiği iddia edilirken, Milli takım Antrenörü Osman Nuri Vural, "Salı günü adı geçen sporcuların kampta olmadığını tespit ettik. A2 Futbol Milli maçına gittiklerini öğrendik. Durumu raporla genel müdürlüğe bildirip bu arkadaşları kamp kadrosundan çıkardık. Bu sırada WADA yetkilileri kampa geldi. Orada olanlardan numune aldı. Biz de kendilerini milli takımdan çıkardığımızı söyledik. Kimse başkasının yerine numune vermedi" dedi. Olay sonrasında Genel Müdürlüğe iki kez istifa dilekçesi vermesine rağmen kabul edilmeyen Federasyon Başkanı Hasan Akkuş, "WADA raporu gelmeden konuşmak doğru değil. Sporcu önceden bildirilen yerde olmalı. Bunun aksi, kural ihlali demektir. Taner Sağır'ın okul ile ilgili sorunları, Sedat Artuç'un sağlık problemleri vardı. Biz bu mazaretleri bildirdik. WADA raporunu kimse bilemez. Rapora göre ne yapacağımıza karar vereceğiz" ifadesini kullandı. 


</TEXT>
</DOC>
