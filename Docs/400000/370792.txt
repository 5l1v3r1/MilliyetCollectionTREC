<DOC>
<DOCNO> 370792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/spo04.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Szymkowiak zam istedi 
</HEADLINE>
<TEXT>


Trabzon'un Polonyalı oyuncusu, yıllık ücretinde iyileştirilme yapılması için Teknik Direktör Şenol Güneş'in kapısını çaldı 


Trabzonspor Yönetimi, futbolcuların sözleşmelerini uzatma ve ücretlerini iyileştirme çalışmalarını tamamlanmak üzereyken Szymkowiak sürprizi ile karşılaştı. 
Konyaspor maçında oyundan alınmasından sonra soyunma odasının kapısını yumruklayarak tepki gösterdiği öne sürülen Polonyalı futbolcunun daha sonra da bazı rahatsızlıklarını yardımcı antrenörlere ilettiği bildirildi. Szymkowiak'ın, ardından da Teknik Direktör Şenol Güneş'le uzun bir görüşme yaptığı belirtildi. Polonyalı futbolcunun Güneş'ten ücretinde iyileştirme istediği, konunun yönetime iletildiği öğrenildi. 

Mehmet'e rest 

M.ALİ SABUNCU 

Bordo - Mavili ekipte henüz sözleşme yenilemeyen Mehmet Yılmaz'a yönetimden gözdağı geldi. Yeterli forma şansı bulamadığı için sıkıntılı olan golcü futbolcuya rest çekildiği ortaya çıktı. Mehmet ile görüşen Asbaşkan Ömer Sarı'nın, "Ya sezon sonu bitecek mukaveleni uzatırsın, ya da sezon sonuna kadar PAF takımda idmana çıkarsın" dediği öğrenildi. Gençlerbirliği'nin, Mehmet'i transfer etmek için teklifini 1.5 milyon dolara çıkardığı bildirildi. 


Aktuğ'dan teşekkür 

Başkan Atay Aktuğ, Yönetim Kurulu toplantısında istifalarını vererek kendisine gösterdikleri güvenden dolayı yönetici arkadaşlarına teşekkür etti. Aktuğ, "Gelişmelerin ardından tatile çıkmam yanlış değerlendirildi. Ortamı gözlemek için uzaklaştım. Kulübün içinde bulunduğu durumda belki başka alternatifler ortaya çıkar" diye bekledim. Ama olmadı. Bu durumda kulübü bırakıp gidemeyiz. Takımı ayağa kaldırmak da bizim görevimiz. Kulübün başarısı için göreve sonuna kadar devam edeceğiz. Yöneticiler arasında kırgınlık ve küskünlük istemiyorum" dedi. Bu arada bazı yöneticiler, takımın kötü gittiğini öne sürerek Şenol Güneş'in uyarılmasından yana olduklarını söylediler. 



</TEXT>
</DOC>
