<DOC>
<DOCNO> 364447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo26.html </URL>
<DATE> 2005/07/26/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Mondragon ve denenen Savljevic bugün idmana katıldı... 
</HEADLINE>
<TEXT>

     Galatasaray, yeni sezon hazırlıklarını bugün yaptığı çift antrenmanla sürdürdü. 
     Sarı-kırmızılıların Florya Metin Oktay Tesisleri’nde gerçekleştirdiği akşam antrenmanına, uzun süredir ülkesinin milli takım kampında bulunan ve hazırlık kamplarına katılamayan Kolombiyalı kaleci Mondragon ilk kez çıktı. Bugün 3 yıllık sözleşme imzalayan Mondragon, önce kaleci antrenörü Nezihi Boloğlu’yla çalıştı, ardından dar alanda yapılan çift kale maçta kaleyi korudu. Mondragon’un bir hayli yorgun olduğu dikkat çekti. 
     Öte yandan, Galatasaray, Sırbistan Karadağlı oyuncusu Iliç’in tavsiyesi üzerine aynı ülkeden Rado Savljevic’i denemeye aldı. Akşam antrenmanına çıkan Savljevic’in, Smederevo takımında top koşturduğu ve orta sahanın solunda oynadığı öğrenildi. 
     
     NEŞELİ ANTRENMAN 
     Sarı-kırmızılı futbolcuların akşam yaptığı antrenmanı oldukça neşeli geçti. 
     Teknik Direktör Eric Gerets yönetiminde yaklaşık 1,5 saat süren antrenmanda, futbolcular iki gruba ayrılırken, özellikle "ayak tenisi" maçlarında çekişme yaşandı. Futbolcular, ayak tenisi sırasında birbirleriyle şakalaşırken, çalışma neşe içinde tamamlandı. 
     Antrenmana sakatlıkları bulunan Hasan Şaş, Ergün, Ayhan ve Ümit, hasta olan İbrahim Yavuz ile Üniversite Milli Takımı’nda bulunan Hasan Kabze katılmadı. 
     Galatasaray, yarın yapacağı çift antrenmanla yeni sezon hazırlıklarını sürdürecek. 
     
</TEXT>
</DOC>
