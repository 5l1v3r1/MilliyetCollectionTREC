<DOC>
<DOCNO> 364331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun20.html </URL>
<DATE> 2005/07/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İspanya basını Erdoğan-Blair zirvesinin ana gündemi Kıbrıs 
</HEADLINE>
<TEXT>

     İspanyol El Pais gazetesi, yarın Londra'da Başbakan Recep Tayyip Erdoğan ve İngiltere Başbakanı Tony Blair arasında yapılacak görüşmeye birinci sayfasında yer verdi. 
     Gazete, görüşmenin gündem maddesinin Kıbrıs olacağını savundu. Türkiye'nin, Ankara Antlaşması'nın ek protokolünü imzalayacak olmasının ''Kıbrıs Rum kesiminin ilk kez Türkiye tarafından resmen tanınması olarak algılanabileceğini'' öne süren El Pais, ''Londra, Türkiye'nin Kıbrıs Rum kesimini tanıması için formül arıyor'' ifadesini kullandı. 
     Gazetede, Brüksel'de dün akşam yapılan AB büyükelçileri toplantısına katılan AB dönem başkanı İngiltere'nin AB Büyükelçisi John Grant'ın meslektaşlarına ''Türk deklarasyonunun, ek protokolün imzalanmasının Kıbrıs Rum kesiminin tanınması anlamına gelmeyeceği yönünde bir beyan içermemesini sağlamaya çalışıyoruz'' dediğini belirtti. 
     Haberde, AB büyükelçilerinin diğer bir formül olarak, 25 AB ülkesinin protokolü imzaladıktan sonra Türk hükümetine gönderip imza atıp atmama sorumluluğunu Türkiye'ye bırakmak olduğunu ileri sürüldü. Türkiye ile AB arasında resmi müzakerelerin başlamasında Kıbrıs sorununun en büyük engeli oluşturduğunu iddia eden İspanyol gazetesi, AB büyükelçilerinin ''hızlı bir çözüme gidilmesi konusunda iyimser'' olduklarını kaydetti. 
     
</TEXT>
</DOC>
