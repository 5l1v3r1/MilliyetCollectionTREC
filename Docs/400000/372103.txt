<DOC>
<DOCNO> 372103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun16.html </URL>
<DATE> 2005/08/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Merkel AB'yi zorlayacağı düşüncesiyle Türkiye'nin üyeliğine karşıyız 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ''AB'yi zorlayacağı'' düşüncesiyle Türkiye'nin tam üyeliğine karşı çıktıklarını söyledi. 
     Merkel, genelde tatil yapmak amacıyla Almanya'nın farklı yerlerinden insanların geldiği Baltık Denizi sahilindeki Warnemünde kentinde yaptığı seçim konuşmasında, tek dış politik konusu olarak Türkiye'nin AB üyeliğine değindi. 
     İktidardaki Sosyal Demokrat Parti'nin SPD aksine Türkiye ile tam üyelik yerine ''imtiyazlı ortaklık'' istediklerini hatırlatan Merkel, ''Türkiye ile sıkı ve dostane ilişkiler istiyoruz. Biz, AB'yi zorlayacağı düşüncesiyle Türkiye'nin tam üyeliğine karşı çıkıyoruz'' dedi. 
     Almanya'da nelerin değiştirilmesi gerektiğinin düşünülmesi ve bu bağlamda Avrupa'nın geleceğinin de düşünülmesi gerektiğini belirten Merkel, ''AB'nin 10 Orta ve Doğu Avrupa ülkesiyle genişletilmesini doğru buluyorum. Ancak vatandaşların Avrupa'nın sınırlarının nerede bittiğini de bilmeye hakları var. Avrupa'nın aşırı derecede büyümemesine dikkat etmeliyiz'' şeklinde konuştu. 
     Merkel, açık bir ülke olmak istediklerini, ancak insanlar arasında nefreti yaymaya çalışan yabancıların sınır dışı edilmeleri gerektiğini söyledi. 
     Gerhard Schröder hükümetini, ülkede işsizliği azaltamadığı ve ekonomik büyümeyi canlandıramadığı gerekçesiyle eleştiren Merkel, ailelere daha fazla çocuk yapmaları çağrısında bulunurken, çocuklu ailelerden daha az vergi alacaklarını kaydetti. 
     Bu arada, Merkel, Hıristiyan Sosyal Birlik Partisi'nden CSU Bavyera Eyaleti İçişleri Bakan Günther Beckstein'ı iç güvenlik konularındaki tecrübelerinden dolayı ''yetki takımı''na dahil ettiğini açıkladı. 
     Merkel'i konuşması sırasında sık sık ıslıklarla rahatsız eden bir grubun, konuşmanın Türkiye ile ilgili bölümünde daha fazla rahatsızlık verdikleri dikkati çekti. Grup, sık sık tempo tutarak, Merkel'e, ''Defol'' diye seslendi. 
     CDU tarafından Warnemünde kentinde düzenlenen seçim mitingine yaklaşık bin kişi katıldı. 
     
</TEXT>
</DOC>
