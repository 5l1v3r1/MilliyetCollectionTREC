<DOC>
<DOCNO> 381439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/ekonomi/eko01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların şirket ziyaretleri arttı 
</HEADLINE>
<TEXT>


Yabancıların özellikle son iki haftadır borsada işlem gören şirketleri ziyaret ettikleri söyleniyor. Ziyaretlerin sayısının artması yabancı ilgisinin 3 Ekim sonrasında da süreceğinin göstergesi olarak algılanabilir 

Finans atölyesi SONGÜL HATISARU 

Geçen hafta yabancı alımlarının da etkisiyle faiz tarihinin en dip noktasına indi. Bonoda gösterge faiz yüzde 15'e kadar geriledi. Borsa 34 bin seviyesine yaklaştı. 
Sonradan gelen k r satışlarının etkisiyle faizde 0.20 puanlık bir yükseliş yaşansa da bono piyasası Merkez Bankası'nın yeni bir faiz indirimini şimdiden satın almış durumda. 
Bugünlerde bütün yatırımcıların kafasında ise beklenmedik bir gelişme olmaz ise müzakerelerin başlayacağı 3 Ekim sonrasında piyasalarda sağanak bir satış dalgasının mı yaşanacağı yoksa yükselişin devam mı edeceği sorusu var. 
Piyasada 3 Ekim sonrasında satış bekleyenler oyuncuların sayısı çok fazla. Buradaki temel argüman ise son iki yılda piyasalarda AB ve IMF beklentisiyle yaşanan büyük çaplı yükseliş. Gerçektende bu dönem içinde mesela borsa endeksi 15 binli seviyelerden 34 binli seviyelere geldi. 
Bu kesime göre zaten iki yıldır AB beklentisini fiyatlandığı için 3 Ekim sonrasında beklenti bu gerçekleşmiş olacağından büyük çaplı bir satış dalgası yaşanacak. Ancak biz bu görüşe katılmıyor ve 3 Ekim'de müzakerelerin başlayacağı senaryosuna göre bu tarihin sonrasında da yükselişin devam edeceğini düşünüyoruz. 3 Ekim haftasında gün içinde kar satışları gözlense bile aynı günlerde gelecek alımların piyasayı dengelemesi ve yukarı yönlü kademeli çıkışı desteklemesi beklenebilir. Bu öngörüleri yaparken falcılık yapmıyoruz. Bu görüşümüzü gerekçelendiren üç önemli argüman bulunuyor. 

3 Ekim sonrasında ne olur 
Öncelikle yaşanan AB deneyimleri bunu gösteriyor. Mayıs 2004'te son olarak AB'ye üye olmuş 10 ülkede Özellikle bize çok benzeyen Polonya, Macaristan, Çek Cumhuriyeti müzakerelere başlanan günlerden sonraki gelen haftada piyasa performansına bakıldığında üç önemli gelişme dikkat çekiyor bu ülkelerde borsa yükselmiş, bono piyasasında faizler daha da gerilemiş, yerel para birimleri diğer para birimleri karşısında yaklaşık yüzde 1 civarında değer kazanmış. 

Benzer süreçteki ülkeler Türkiye'nin de benzer bir süreçten geçtiği düşünüldüğünde bizde de bu ülkelerde yaşanan harekete benzer bir trend yaşanması muhtemel. 
Üstelik son iki ayda Türkiye'nin 3 ekim sonrası büyük çaplı bir kar satışı yaşamamasını sağlayacak diğer ülkelerden farklı bazı gelişmelerde yaşandı. Özellikle Fransa ve Avusturya'nın, Türkiye'nin AB üyeliğine karşı gösterdiği ciddi muhalefet ve Kıbrıs Rum kesiminin karşı deklarasyon konusunda daha fazla taviz almak için gösterdiği inatçı tutum esasında piyasalarda son iki ayda AB beklentisinin tam olarak fiyatlanmasına izin vermedi. 

Yabancıların sorduğu sektörler Nitekim son iki haftadır görüştüğümüz önemli birkaç yatırım bankacısı şu ana kadar görülmemiş çapta bir yabancı yatırımcı ziyaretiyle karşı karşıya kaldıklarını söylüyordu. 
Bu ziyaretlerin sayısının artması 3 Ekim sonrasında da yabancı ilgisinin özellikle borsada çok daha üst bir noktaya gelebileceğinin bir başka göstergesi olarak algılanabilir. 
Şu ana kadar Türkiye'ye yatırım yapmamış muhafazakar fonlarında 3 Ekim sonrasında AB tarafında işler daha da netleştikten sonra piyasaya girmeleri mümkün görünüyor. 
Görüştüğümüz finansçılar yabancıların kendilerinden özellikle Türkiye'deki şirket fiyatlarının Doğu Avrupa ülkelerindeki şirket fiyatlarıyla karşılaştıran çalışmalar yapılmasını istediklerini söylüyor. 
Özellikle AB sürecinde ön plana çıkması beklenen medya, inşaat, çimento, cam gibi sektörler hakkında fazla sayıda soru sorulduğu da kulağımıza gelen bilgiler arasında. 

Kritik bir haftaya giriyoruz 3 Ekim'de AB ile müzakerelere başladıktan sonra piyasalarındaki iyimserliğin devam edeceğini düşünmekle birlikte bütün basamaklarda henüz çıkılmış değil. 
Bu çerçevede bu hafta çok kritik. Çarşamba günü yapılacak olan AB Daimi Temsilciler toplantısında görüşülecek olan Türkiye'nin AB Üyelik Müzakere Çerçeve Belgesi'nin Türkiye tarafından kabul edilebilir bir belge olması gerekiyor. Bu noktada Avusturya'nın müzakere çerçeve belgesinin içine Türkiye'nin kırmızı çizgilerini aşacak olan imtiyazlı ortaklık ibaresini ekletmek istemesi 3 Ekim'in hemen öncesinde ciddi bir risk unsuru olarak karşımıza çıkıyor. 
Avusturya veya herhangi bir ülke tarafından imtiyazlı ortaklık ibaresi üyelik çerçeve belgesine konmaz ise piyasalarla ilgili yukarıda çizdiğimiz senaryo gerçekçi bir senaryo olacaktır. 


</TEXT>
</DOC>
