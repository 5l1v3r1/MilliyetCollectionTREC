<DOC>
<DOCNO> 354509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur45.html </URL>
<DATE> 2005/06/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Denize açılan şişme bot, poyraza kapılınca... 
</HEADLINE>
<TEXT>

     Bursa'nın Gemlik İlçesi'ne bağlı Küçükkumla Beldesi'nde dün şişme botla denize açılan ve poyrazın etkisiyle sürüklenmeye başlayan botta bulunan dayı ve 3 yeğeni, Gemlik Liman Başkanlığı'nca kurtarıldı. 
     Almanya'dan tatilini geçirmek üzere Gemlik'e gelen Bedri Patel 27 , Almanya ve İstanbul'dan gelen yeğenleri Güldane Menteşe 18 , Sevda Yakışır 17 ve Gülşah Öztürk'ü de 13 yanına alarak şişme botla dün öğleden sonra denize açıldı. Akşam saatlerinde poyraz çıkması üzerine bot, Gemlik'e bağlı Kurşunlu Beldesi açıklarına sürüklendi. 
     Bölgeden geçen ''Leyla Kalkavan'' adlı geminin mürettebatının, şişme botun sürüklendiğini fark ederek durumu Gemlik Liman Başkanlığı yetkililerine bildirmesi üzerine, olay yerine giden romörkör, yaklaşık 6 saattir denizde bulunan 4 kişiyi kurtardı. 
     Gemlik Liman Başkanı Harun Özmaden, romörkörde yaklaşık bir saat misafir edilen, bu sırada yemek ikram edilen ve ısınmaları sağlanan 4 kişinin, gece geç saatlerde Gemlik Limanı'na getirilerek deniz polisi aracılığıyla ailelerine teslim edildiklerini bildirdi. 
     Özmaden, her yıl 15 Haziran'dan itibaren bölgede kuzeyden gelen poyrazın etkili olduğuna, bu nedenle vatandaşları ''motorsuz'' araçlarla denize açılmamaları konusunda uyardıklarını bildirdi. 
     
</TEXT>
</DOC>
