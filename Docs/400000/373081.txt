<DOC>
<DOCNO> 373081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko22.html </URL>
<DATE> 2005/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Levrek balıkçıların yüzünü güldürdü... 
</HEADLINE>
<TEXT>

     Konya'nın Beyşehir İlçesi'ndeki Beyşehir Gölü'nden çıkarılan ve filetosu AB ülkeleri ile ABD ve Kanada'ya ihraç edilen levrek üretimi, geçen yıla göre yüzde 100 oranında arttı. 
     Beyşehir Su Ürünleri İşletmecileri Birliği BEYBİRLİK Başkanı İdris Dana, AA muhabirine yaptığı açıklamada, Beyşehir Gölü'nden çıkarılan levrek balığının, beyaz eti nedeniyle dünyanın birçok ülkesinden büyük ilgi gördüğünü söyledi. 
     Balıkçılıktan, Beyşehir ve çevresinde yaşayan 10 bin kişinin geçimini sağladığını ifade eden Dana, bu yüzden gölden alınan verimin bölge ekonomisi açısından büyük önem taşıdığını bildirdi. 
     İhracata yönelik fileto üretimi yapan Beyşehir Gölü çevresindeki balık fabrikalarının levrek üretiminin geçen yıla göre yüzde 100 oranında artmasının balıkçıların yüzünü güldürdüğünü dile getiren Dana, şunları kaydetti 
     ''Geçen yıl ayda en fazla 20 ton civarında çıkarılan levrek, bu yıl ayda ortalama 40 ton düzeyine yükseldi. Geçen yıl levrek üretiminin düşük seviyelerde olması, dış ülkelere fileto balık ihracatı yapan işletmeleri zor duruma düşürmüştü. Bu yıl ise balıkçılar kadar fileto işleyen firmalar da çok rahatladı. Şu anda, Avrupalılar kadar ABD ve Kanadalılar da Beyşehir levreği tüketiyor.'' Dana, üretimdeki bu artışın Türkiye'nin en büyük gölüne göre yetersiz olduğunu belirterek, üretimin daha da artması için BEYBİRLİK olarak çalışmalarını sürdürdüklerini, özellikle küçük balıkların avlanmasının önüne geçtiklerini anlattı. 
     
     KADİFE, KIRMIZI ETİNDEN KAYBEDİYOR 
     Gölden, levreğin neredeyse iki katı kadife sazanı çıkarıldığını, ancak bu balığın ihraç edilemediğini vurgulayan Dana, ''Bu balık, kırmızı eti nedeniyle yurtdışından talep görmüyor. Bu yüzden kadife sazanı sadece iç pazara veriliyor'' dedi. 
     Ayda yaklaşık 80 ton düzeyinde çıkarılan kadife sazanının ihraç edilebilmesi için pazar araştırmalarının sürdüğünü dile getiren Dana, ''Bu ürünü yurtdışına satabilirsek, bölge ve Türkiye ekonomisi ciddi gelir elde edecek. Kadife sazanının ihracatıyla Beyşehir'in geçmiş yıllardaki yıldızı yeniden parlayabilir. Beyşehir Gölü'nde kadife balığı konusunda çok büyük bir potansiyel mevcut'' diye konuştu. 
     
</TEXT>
</DOC>
