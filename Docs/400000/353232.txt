<DOC>
<DOCNO> 353232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun22.html </URL>
<DATE> 2005/06/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İngiliz hükümetinin gizli notları basına sızdı... 
</HEADLINE>
<TEXT>

     İngiltere'de basına sızan bir dizi gizli hükümet notları, İngiltere Başbakanı Tony Blair'in, Irak harekatı konusunda ABD Başkanı George Bush'a verdiği desteğin ayrıntılarını ortaya koydu. 
     Gizli notlara göre, Blair'in dış politika baş danışmanı David Manning'in, 11 Eylül terör olaylarından 6 ay sonra, o dönemde ABD ulusal güvenlik danışmanı olan Condoleezza Rice ile akşam yemeği yediği ve yemekte Rice'ın, ''Usame Bin Ladin ya da El Kaide hakkında değil, Irak'taki rejim değişikliğini konuşmak istediği'' ortaya çıktı. 
     Washington'ın Irak lideri Saddam Hüseyin'i devirme tartışmalarını ve sorularını gündeme getiren notlara göre ABD Başkanı Bush, Blair'in desteğini istedi, ancak İngiliz yetkililer Beyaz Saray'ın savaşa girmesinden endişe etti. 
     Dışişleri Bakanı Jack Straw'a yazılan notlardan birinde, Bakanlık Siyasi İşler Direktörü Peter Ricketts, Bush yönetiminin savaş için belirgin ve mecburi askeri bir nedeni olup olmadığını açıkça soruyor. 
     Ricketts, notlardan birinde, ''ABD'nin, Irak ve El Kaide arasında hemen bir bağlantı oluşturması inandırıcılıktan çok uzak'' diyor. 
     Notlar, Blair'in, Saddam Hüseyin'in sahip olduğu iddia edilen kitle imha silahları konusunda endişeleri bulunduğunu doğruluyor, ancak hükümetinin önceden saldırının uluslararası hukuka uygun olmayacağı düşüncesine rağmen, Amerika'nın önde gelen müttefiki olarak savaşa girmeye kararlı olduğunu gösteriyor. 
     
     RİCE İLE AKŞAM YEMEĞİNİN AYRINTILARI 
     İlk kez İngiliz gazeteci Michael Smith tarafından ortaya çıkarılan, Daily Telegraph ve Sunday Times gazetelerinde yayımlanan 8 nottan birinde, Rice'ın verdiği akşam yemeğindeki sohbetin ayrıntıları da bulunuyor. 14 Mart 2002 tarihli notta, Blair'in dış politika baş danışmanı Manning, Başbakan'a Rice ile Washington'da yediği yemekten bahsediyor. 
     Halen İngiltere'nin Washington Büyükelçisi olan Manning, yemekte Rice ile uzun süre Irak'tan konuştuklarını belirtiyor ve şunları kaydediyor 
     ''Bush'un desteğiniz için müteşekkir olduğu açık. Karşı çıkmaya başladığınız belirtiliyor. Rejim değişikliği için desteğinizi değiştirmeyeceğinizi söyledim, ama ABD'den çok farklı olarak basın, parlamento ve kamuoyunu idare etmek zorundasınız. Rejim değişikliğine çalışırsak, bu çok dikkatli yapılmalı ve doğru sonucu ortaya çıkarmalıyız. Başarılı olmamak mümkün değil.'' Manning, 8 Nisan'da Bush ile Crawford'daki çiftlikte bir araya gelecek olan Blair'e, ''Condi ile yaptığım görüşmede Bush'un kararlar almadan önce Irak'la ilgili görüşlerinizi öğrenmek istediğine inandım. Ayrıca sizin desteğinizi istiyor. Irak politikası üzerine diğer Avrupa liderlerinin yorumlarından hala üzüntü duyuyor'' diyor. 
     
     DIŞİŞLERİ BAKANI STRAW'UN NOTU 
     İngiltere Dışişleri Bakanı Straw ise 25 Mart'ta Blair'e yazdığı notta, iktidardaki İşçi Partisi'nin, Irak'a saldırı düzenlemenin uluslararası hukuka uygun olduğuna ikna etmekte zorlanacağını belirtiyor ve şunları kaydediyor 
     ''11 Eylül saldırıları olmasaydı, ABD'nin Irak'a askeri harekat düzenleyeceği şüpheli olurdu. Üstelik, Irak ile Usame Bin Ladin ve El Kaide arasında güvenilir bir bağlantı yok. Ayrıca şu önemli soruya cevap vermeliyiz. Bu harekatla ne elde edilecek '' Notlarla ilgili ayrıntılar geçen ayın başında gazetelerde yayınlanmıştı, ancak İngiltere'de Blair'i yeniden iktidara getiren seçim gündemi oluşturmuştu. Bununla birlikte ABD'de notların ayrıntıları, özellikle Demokratlar arasında fırtına etkisi yaratmıştı. 
     
</TEXT>
</DOC>
