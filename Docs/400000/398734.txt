<DOC>
<DOCNO> 398734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur05.html </URL>
<DATE> 2005/11/28/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Kürtajda ölen kadının günlüğündeki acı satırlar 
</HEADLINE>
<TEXT>

     Murat Karadağ 

Ankara’da özel bir klinikte yaptırdığı kürtaj sonrası kaldırıldığı Kırıkkale Yüksek İhtisas Hastanesi’nde yapılan ameliyatın ardından ölen Nuray Günaydın’ın çantasından, Almanya’da yaşayan kocasına ait olduğu öne sürülen ve kocasının bebek istemediği yönünde ifadelerin yer aldığı mektup ile Almanya’da tuttuğu günlük çıktı. 
     AA muhabirinin aldığı bilgiye göre, Kırıkkale’nin Sanayi Mahallesi’nde 2’si erkek 1’i kız 3 kardeşi bulunan Nuray Günaydın yaklaşık 10 yıl önce ilk evliliğini yaptı. Kısa süren bu evliliğinin ardından eşinden boşan Günaydın, daha sonra tekrar ailesiyle birlikte yaşamaya başladı. 
     Günaydın’ın ailesi, 9 ay önce Kırıkkale’den tanıdıkları ve Almanya’da işçi olarak çalışan Mustafa Günaydın ile kızlarının evliliğine onay verdi. Nuray Günaydın, yapılan bu evliliğin ardından eşiyle birlikte Almanya’da yaşamaya başladı. 
     Nuray Günaydın, Almanya’da yaşayan amcasının kızı Sema Dursun ile 19 Kasım’da kürtaj yaptırmak üzere Türkiye’ye geldi. Ankara’da özel bir klinikte 20 Kasım'da 1500 avro vererek kürtaj yaptıran Nuray Günaydın, daha sonra Kırıkkale’deki ailesinin yanına geldi. Evde rahatsızlanan Günaydın, Kırıkkale Yüksek İhtisas Hastanesi’ne kaldırıldı. Hastanede Günaydın’ın karnında sağ kolu alınmış cenin parçaları bulundu. Bunun üzerine, 22 Kasım'da ameliyata alınan kadın dün yaşamını yitirdi. 
     
     EŞİNİN MEKTUBU... 

     Nuray Günaydın’ın Almanya’da yaşayan amcası Cumali Dursun Çarşı Camii’nde yeğeninin kılınan cenaze namazına katıldı. Dursun, cenaze namazı sonrası, yeğeninin çantasından çıkan ve kocasına ait olduğunu öne sürdüğü mektubu gösterdi. 
     Mektupta, Mustafa Günaydın’ın "eşinin kürtaj yaptırmasını kendisinin istediği" yönünde ifadeleriyle, imzası yer alıyor. 
     Mektupta yer alan ifadeler şöyle 
     "Ben Mustafa Günaydın, eşim Nuray Günaydın’a benim isteğim üzerine karnındaki 17 haftalık çocuğu aldırmasını istiyorum. Kürtaj esnasında komplikasyonlar veya zarar gelecek olursa bütün sorumlulukları alıyorum." Cumali Dursun, yeğeninin kocasından gördüğü baskı nedeniyle çocuğunu aldırmak zorunda kaldığını ileri sürdü. 
     
     ÇANTADAN ÇIKAN GÜNLÜK... 

     Kürtaj sonrası ölen Nuray Günaydın’ın annesi Hanım Dursun, cenazenin Yeni Mahalle Mezarlığı’nda defnedilmesinin ardından evinde taziyeleri kabul ettiği sırada, AA muhabirine, kızının çantasından çıkan günlüğü gösterdi. 
     Günaydın’ın yaklaşık 100 sayfa olan günlüğünde, son olarak kaleme aldığı yazı Almanya’dan uçağa binip Türkiye’ye kürtaj için geldiği 19 Kasım tarihi... 
     Nuray Günaydın, günlüğünde eşinden gördüğü şiddete ve yaşadığı sıkıntılara yer veriyor. Yaşadığı sıkıntıları ailesine anlatamadığını belirten Günaydın’ın günlüğünde yer alan "Almanya’da çok yalnızım, yaşadığım sıkıntıları kimseye anlatamıyorum, artık intihar edip yaşamıma son vermek istiyorum" şeklinde yazısı dikkat çekiyor. 
     "Ben anne olmak istiyorum, ancak kocam çocuk istemiyor" şeklinde ifadelerin yer aldığı günlükte Günaydın, kürtaj olmak istemediğini de anlatıyor.... 
     
     "KOCASI DAHA ÖNCE 3 KEZ EVLENMİŞ..." 

     Mustafa Günaydın’ın Almanya’da yaşayan 24 yaşındaki en büyük oğlu Barış Günaydın, telefonla, AA muhabirine verdiği bilgide, babasının annesinin vefatının ardından, 3 kez daha evlilik yaptığını söyledi. 
     Babasının annesinden sonraki 2 evliliğinin boşanmayla sonuçlandığını, son evliliğinin ise Nuray Günaydın’la olduğunu belirten Günaydın, kendisinin diğer 3 kardeşiyle, babasının da Nuray Günaydın’la birlikte yaşadığını ifade etti. 
     
</TEXT>
</DOC>
