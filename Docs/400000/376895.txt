<DOC>
<DOCNO> 376895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas19.html </URL>
<DATE> 2005/09/08/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kör sürücü saatte 269 kilometre hız yaptı... 
</HEADLINE>
<TEXT>

     Güney Afrika’nın Cape Town kentinden olan doğuştan kör 33 yaşındaki Hein Wagner, bugün bir havaalanında aracıyla saatte 269 kilometre hıza ulaşarak, "dünyanın en hızlı kör sürücüsü" unvanını kazandı. 
     Wagner, Güney Afrika’nın Botswana sınırı yakınındaki havaalanını geçtikten sonra gazetecilere yaptığı açıklamada, "bunu bir daha yapmayı istediğini, ancak gelecek seferki rekor denemesi için bir uçağı kullanmayı planladığını" söyledi. Wagner, "Çok mutluyum" dedi. 
     Hein Wagner’in "Maserati V8 GranSport" araçla yaptığı hız denemesi otomobilcilik organizasyonu "Motorsport SA" tarafından izlendi ve Guinness Rekorlar Kitabı için filme alındı. 
     Güney Afrikalı Wagner, bu denemeyi, kamuoyunun körlerin sorunlarından daha fazla haberdar olması ve körler için hizmet veren bir vakfa yardım toplamak amacıyla yaptı. 
     Daha önceki rekor, saatte 233 kilometre ile kör bir İngiliz banka müdürüne aitti. 
     
</TEXT>
</DOC>
