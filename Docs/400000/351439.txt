<DOC>
<DOCNO> 351439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun13.html </URL>
<DATE> 2005/06/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Devlet başkanı, şikayetler için cep telefonu numarasını verince... 
</HEADLINE>
<TEXT>

     Endonezya'da, halkın şikayetlerini doğrudan kendi cep telefonuna kısa mesaj olarak göndermesini isteyen Devlet Başkanı Susilo Bambang Yudhoyono'nun telefonu kilitlendi. 
     Antara ajansının haberine göre, Devlet Başkanı Yudhoyono, Cumartesi günü, halkın bürokrasiyle ilgili karşılaştığı zorlukları kısa mesaj yoluyla kendisine doğrudan bildirmesi için cep telefonunun numarasını verince, ertesi gün binlerce mesaj geldi. 
     Haberde, Devlet Başkanı'nın, ''Bir sorunu olanlar bana kısa mesaj gönderebilir. Cep telefonuma herkes 24 saat mesaj gönderebilir'' şeklinde açıklama yaptığı kaydedildi. 
     Bu arada, Devlet Başkanlığı sözcüsü, ''bu kadar mesajı kaldıramayan cep telefonunun teknik sorunlarla karşı karşıya kaldığını ve birçok kez onarıldığını'' belirtti. 
     Sözcü, Yudhoyono'nun aynı amaçla beş telefon hattı daha açılması talimatı verdiğini kaydetti. 
     
</TEXT>
</DOC>
