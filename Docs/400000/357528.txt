<DOC>
<DOCNO> 357528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/guncel/gun02.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Festivale 'peri masallı' son 
</HEADLINE>
<TEXT>


33. Uluslararası İstanbul Müzik Festivali, Montecarlo Balesi'nin çağdaş bir yorumla sahneye koyduğu "Külkedisi" ile sona eriyor 

Aslı Onat 

6 Haziran'da başlayan 33. Uluslararası İstanbul Müzik Festivali, Montecarlo Balesi'nin saat 20.00'de AKM'de sahneleyeceği "Külkedisi" ile sona eriyor. 
Kökeni 20. yüzyılın ilk yıllarında faaliyet gösteren Balletts Russes Topluluğu'na dayanan Montecarlo Balesi, 1985'te Monaco Prensesi Grace Kelly Grimaldi'nin istekleri doğrultusunda Hannover Prensesi Caroline tarafından tekrar kuruldu. 
Aynı yıl Monaco Krallığı'nın resmi dans topluluğu olan Montecarlo Balesi'nin repertuvarı, Ballets Russes'den alınan klasik eserlerin yanı sıra Kevin Haigen, John Clifford, Jean-Christophe Maillot, Dieter Amman ve Uwe Scholz gibi koreografların eserlerinden oluşuyor. 
Maillot'nun çağdaş bir yorum getirdiği "Külkedisi"nin kostümleri Jerome Kaplan'a, ışık tasarımı ise Dominique Drillot'ya ait. 

Sade dekor 
Dünyanın önde gelen koreograflarından Jean-Christoph Maillot, 7-8 yıl önce Prenses Caroline'in yatıyla İstanbul'a gelmiş. Denizden gördüğü İstanbul'a hayran kalan Maillot, "Umarım bir gün bu kente gelirim" diye düşünmüş. 
Maillot, bu hayalini İstanbul Müzik Festivali kapsamında gerçekleştirdi. Montecarlo Balesi'ni "İzleyiciyi hoşa gitmeyi amaçlamadan çeken bir topluluk" olarak tanımlayan koreograf, "Külkedisi" için şunları söyledi "Bir peri masalını insanlık boyutuna bağlamaya çalışıyoruz. Şömine, kabaklar ve cam ayakkabı görmeyeceksiniz. Ayrıca Külkedisi'nin gerçek annesi öldüğü zaman periye dönüşüyor. Bununla peri masallarının gerçekleşebileceğini göstermek istiyoruz." 
"Külkedisi", dekor ve kostüm kullanımındaki sadelikle dikkat çekiyor. Maillot'nun bu konudaki yorumu ise şöyle "Dansı sadece bir eğlence aracı olarak görmüyorum. Sonuçta bu tür danslarda genellikle çok büyük dekorları görürsünüz. Bu bir opera değil. Artık çağdaş operalarda da eğilimler değişiyor. Benim için önemli olan bedenleri ortaya koymak. Çünkü asıl öyküyü onlar anlatıyor." 


</TEXT>
</DOC>
