<DOC>
<DOCNO> 354414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy13.html </URL>
<DATE> 2005/06/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan'dan türban sorunu çözülecek iması 
</HEADLINE>
<TEXT>

     CNNTÜRK 

Başbakan Recep Tayyip Erdoğan AKP grubunda yaptığı konuşmada türban sorunuyla ilgili olarak ''bu sorunu aşacağız ve milletin vicdanını rahatlatacağız'' dedi. 
     Erzurum'da Atatürk Üniversitesi mezuniyet töreninde, başını örten velilerin tören salonuna alınmamasına da tepki gösteren Başbakan Erdoğan, "Erzurum'da bir annenin hakarete uğramasına kadar vardırılan bu uygulama hiçbir sağduyulu insanın kabul edemeyeceği bir davranıştır, insafsızlıktır" diye konuştu. 
     AKP grubunda yaptığı konuşmada gündemdeki konuları değerlendiren Erdoğan, Türkiye'de 'halının altına süpürülmüş sorunlar' olduğunu belirterek "bu sorunlar beslenerek, büyüyerek bugün karşınıza çıkıyor. Gündemde böyle sorunlar var. Özelleştirme, üniversitelerde yaşanan başaörtüsü sorunu bunlardan biridir" dedi. 
     "Her zaman söylediğimiz gibi toplumsal mutabakatla, kurumların mutabakatıyla çocuklarımızın önündeki bu sorunları aşacağız ve milleti rahatlatacağız" diyen Erdoğan, türban konusundaki tartışmalara son verileceğini ima etti. 

     
</TEXT>
</DOC>
