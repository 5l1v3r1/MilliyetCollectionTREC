<DOC>
<DOCNO> 354322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun31.html </URL>
<DATE> 2005/06/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Abdullah Öcalan'ın avukatları Avrupa Konseyi'nde... 
</HEADLINE>
<TEXT>

     Terör örgütü PKK'nın elebaşısı Abdullah Öcalan'ın avukatları Mahmut Şakar ve Aysel Tuğluk, ''müvekkillerinin Türkiye'de tekrar yargılanması'' konusunda Avrupa Konseyi Parlamenterler Meclisi'nden destek istedi. 
     AKPM genel kurulu sırasında, siyasi grupların ve çeşitli ülkelerin heyetlerinin başkanlarıyla görüşen avukatlar, ''Abdullah Öcalan'ın tekrar yargılanması konusunda, Avrupa Konseyi'nin etkili olmasını'' talep etti. 
     Şakar, gazetecilere yaptığı açıklamada, ''AİHM kararı gereği, müvekkillerinin tekrar yargılanması gerektiğini'' belirtti ve ''temaslarında bu konuyu gündeme getirdiklerini'' ifade etti. 
     Şakar, ''kendilerinin ve arkadaşlarının, Öcalan'ın avukatlığını yapmalarının bir yıl süreyle yasaklanmasına yönelik kararı da temaslarında gündeme getirdiklerini'' söyleyerek, ''bunun yeni bir savunma hakkı ihlali oluşturduğunu'' iddia etti. 
     ''Kendilerine getirilen yasağa ilişkin olarak Türkiye'de itirazda bulunduklarını'' belirten Şakar, ''olumsuz yanıt almaları halinde AİHM'ye başvuracaklarını'' söyledi. 
     AİHM'nin temyiz niteliğindeki büyük dairesi, mayıs ayında aldığı kararda, ''Öcalan'ın adil yargılanmadığı'' yolunda daha önce verilen kararı onaylamıştı. 
     AİHM kararlarının uygulanmasını denetlemekten sorumlu Avrupa Konseyi Bakanlar Komitesi'nin, gelecek aylarda terör örgütünün elebaşısı Öcalan konusunda verilen kararı değerlendirmeye başlaması bekleniyor. 
     
</TEXT>
</DOC>
