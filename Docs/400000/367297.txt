<DOC>
<DOCNO> 367297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun27.html </URL>
<DATE> 2005/08/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstekler yerine gelmezse yemin töreninde kendini yakacak 
</HEADLINE>
<TEXT>

     Kırgızistan'da demiryolu çalışanı bir kadının, Devlet Başkanı Kurmanbek Bakiyev'in 14 Ağustos'taki yemin töreni sırasında kendini yakacağı bildirildi. 
     Akipress, Demiryolu Çalışanlarının Haklarını Koruma Örgütü tarafından gönderilen bildiride, iki aydan beri açlık grevinde bulunan demiryolu çalışanlarının seslerini duyurabilmek için, içlerinden birinin kendisini yakacağının belirtildiğini yazdı. 
     Ernis Dokenov imzasıyla yayımlanan bildiride, Demiryolları Genel Müdürü Kadırbek İsayev'in istifası veya görevden alınması istenirken, Demiryolları İşletmesi'nin kasıtlı olarak iflas ettirilmek istendiği öne sürüldü. Bir grup demiryolu çalışanının iki aydan beri açlık grevinde olduğu hatırlatılan bildiride, demiryolu çalışanlarının Devlet Başkanı Kurmanbek Bakiyev ile Başbakan Birinci Yardımcısı Feliks Kulov'a seslerini duyuramadıkları ifade edildi. 
     Bildiride, ''Eğer isteklerimiz yerine getirilmezse halen açlık grevini sürdürenlerden, iki çocuk annesi Gülnara Kerimbayeva, Bakiyev'in 14 Ağustos'taki yemin töreni sırasında Başkanlık Sarayı'nın önündeki Alatoo Meydanı'nda kendisini yakacaktır'' denildi. 
     
</TEXT>
</DOC>
