<DOC>
<DOCNO> 370413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonyas13.html </URL>
<DATE> 2005/08/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
'Çirkin Gelin'den damada 2 milyon dolar 
</HEADLINE>
<TEXT>

     Çirkinliği nedeniyle eş bulamayan ABD'li kadın, kendisiyle evlenene 2 milyon dolar vereceğini açıklayınca, 5 bini aşkın koca adayı sıraya girdi. 
     34 yaşında, zengin ve çirkin olan Caren Sutton, evlenecek eş bulamayınca ilginç bir yol seçti. 
     
     Evlilik en az 10 yıl sürecek 

     Geçirdiği estetik ameliyatlar sonrasında daha da çirkinleşen Sutton, Las Vegas'ta yayınlanan birkaç gazeteye resimli ilan verdi. 
     
     "Güzel değilim ama çok zenginim" 

     İlanda, "Güzel değilim ama çok zenginim. Benimle birlikte en az 10 yıl evli kalacak ve imzalayacağı sözleşmeye uyacak bir eş arıyorum. Başvurular sonucunda tercih edeceğim bu kişi tam 2 milyon dolar alacak. 10 yıl sonra isterse boşanabilir. O tarihten sonra paranın tümü kendisinin olacak" yazıyordu. 
     
     Başvurular 5 bini aştı 

     Bu ilginç ilan kısa sürede ABD'nin diğer kentlerinde de duyuldu. İlanın verildiği tarih olan 6 Ağustos'tan itibaren, 5 bini aşkın koca adayı Caren Sutton ile evlenmek için başvuruda bulundu. 
     
     Kararını 15 Eylül'de verecek 

     Son derece yakışıklı gençlerin de bulunduğu koca adayları kısa özgeçmiş ve bir adet fotoğrafla Sutton'un Las Vegas'taki şirketine koştu. Bu organizasyon 30 Ağustos'ta sona erecek. Müthiş bir ilginin odağı olan Sutton, "Bu kadar ilgi beni de şaşırttı. 15 Eylül'de son kararımı açıklayacağım" dedi. 
     
</TEXT>
</DOC>
