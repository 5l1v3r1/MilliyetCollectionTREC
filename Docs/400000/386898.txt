<DOC>
<DOCNO> 386898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun18.html </URL>
<DATE> 2005/10/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Pakistan'da binlerce yaralı ölüm riskiyle karşı karşıya... 
</HEADLINE>
<TEXT>

     Pakistan'ı geçen cumartesi günü vuran 7,6 büyüklüğündeki depremde ülkenin Keşmir bölgesinde yaralanan binlerce kişinin, köylerine yardım gelmemesi halinde ölüm riskiyle karşı karşıya oldukları bildirildi. 
     Bölgede kurtarma çalışmaları yapan İngiliz Medical Relief International adlı sivil toplum kuruluşunda görevli olan ve Pakistan'ın Keşmir bölgesinin başkenti Muzafferabad'ın 40 kilometre kuzeydoğusundaki Neelum nehri vadisindeki Panjkot bölgesinde yer alan dağ köylerini 3 gün gezen bir doktor, ''Önümüzdeki günlerde binlerce yaralı ölecek. Yaraları mikrop kapıyor ve kırıkları var. Sadece tek bir köyde 2000 kişinin tıbbi yardıma ihtiyacı bulunuyor. Depremden yaralı kurtulan çok sayıda kişi, yaralarının mikrop kapması nedeniyle yakında ölecek. Bu kişilerde kangren belirtileri saptadık'' dedi. 
     Bu insanların saç levhalar altında barındıklarını ve havanın çok soğuk olduğuna dikkat çeken doktor, bu köylere sadece helikopterle ulaşılabildiğini vurguladı. 
     Pakistan Devlet Başkanı Pervez Müşerref, Pakistan'ı vuran depremde ölenlerin sayısının 38 binden fazla olabileceğini açıklamıştı. 
     
</TEXT>
</DOC>
