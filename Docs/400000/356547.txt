<DOC>
<DOCNO> 356547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun24.html </URL>
<DATE> 2005/06/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Devlet Başkanı'nın eşi, ülkeyi terk etti 
</HEADLINE>
<TEXT>

     Filipinler Devlet Başkanı Gloria Arroyo, yolsuzlukla suçlanan eşinin ülkeyi terk ettiğini söyledi. 
     Arroyo, eşi Jose Miguel Arroyo'nun yurtdışına gitmeyi tercih ettiğini belirtti, ancak nereye gittiğine ve burada ne kadar süreyle kalacağına dair bir açıklama yapmadı. 
     Devlet Başkanı Arroyo, ''Başkanlığıma gölge düşürebilecek bir durumda bulunmamak için eşim yurtdışına gitmeyi tercih etti'' demekle yetindi. 
     Jose Miguel Arroyo, hükümetin karar verdiği atama ve anlaşmaları etkilemek için nüfuzunu kullanmak ve yasadışı piyango düzenleyicilerine rüşvet vermekle suçlanıyordu. 
     Öte yandan, geçen yıl yapılan devlet başkanlığı seçiminde yolsuzluk yapmakla suçlanan Arroyo için görevden alma prosedürü başlatıldı. 
     Arroyo'nun görevden alınabilmesi için, bir komisyonun, suçlamanın milletvekillerine sunulabilecek kadar sağlam delillere dayanıp dayanmadığına karar vermesi gerekiyor. Bu durumda, komisyonun, milletvekillerinin 3'te 1'inin desteğini alması gerekiyor. Suçlama daha sonra özel bir mahkeme gibi işleyen ve devlet başkanını yargılayacak senatoya götürülecek. 
     Uzmanlara göre ise Arroyo'nun parlamentoda çok sayıda yanlısı olması nedeniyle sürecin bu safhaya gelebilme şansı az. 
     Yolsuzluk suçlamaları, bir bağımsız komisyon üyesi ile konuşan ve Arroyo olduğu sanılan bir kadının, oy sayımı sırasında üyeden, kendi oylarının önde gitmesini istediği telefon görüşmesinin ortaya çıkmasıyla başlamıştı. 
     Mayıs 2004'de yapılan devlet başkanlığı seçiminde yolsuzluk yapmakla suçlanan Arroyo, önceki gün sessizliğini bozarak, telefon görüşmesini ''hata'' olarak değerlendirmiş, ancak seçimin sonucu etkilemeye çalıştığına yönelik suçlamaları reddederek, muhalefetin istediği gibi çekilmeyeceğini açıklamıştı. 
     
</TEXT>
</DOC>
