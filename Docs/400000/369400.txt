<DOC>
<DOCNO> 369400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko06.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bulgaristan'a değil Diyarbakır'a yatırım yapın 
</HEADLINE>
<TEXT>


ABDULLAH KARAKUŞ NAMIK DURUKAN Diyarbakır 

Başbakan Recep Tayyip Erdoğan, Diyarbakırlı işadamlarına, kendi memleketlerine yatırım yapmaları çağrısında bulundu. 
Erdoğan, "Kılıçlarınızı bileyin, suyunu içtiğiniz, havasını teneffüs ettiğiniz Diyabakır'a yatırım yapın. Bulgaristan'a değil de memleketinize yapın" dedi. 
Diyarbakırlı işadamlarıyla yemekte buluşan Erdoğan, teşvik yasası çıkarmalarına rağmen kente yatırım yapılmadığını belirtti. 

Doktor sıkıntısı 
Erdoğan, "Öncelikle bunu halletmemiz lazım. Güneydoğu Anadolu'lu zengin işadamları var. Niye buralara gelip yatırım yapmıyorlar Hiç yapılmamış. Eğer yarım kalıyorsa, tıkanılıyorsa el ele verip bu işi bitiririz. İşsizlik böyle bitecek" dedi. 
Bölgeye öğretmen ve doktor göndermekte sıkıntı çektiklerini belirten Erdoğan, şunları söyledi 
"Gönderilenlerden hiçbiri çalışmadı. Uzman hekim bulamıyoruz. Bırakın burayı Yozgat'a bir kardiyolog bile bulamadık. Gelmiyorlar. Bunun için terörü hep beraber yok etmek lazım. Demokrasi ile terörü yok etmek lazım." 
Basına büyük görevler düştüğünü vurgulayan Başbakan Erdoğan, şöyle konuştu 
"Basın mensupları ne olur bize yardımcı olun. Bazı haberleri çarşaf çarşaf yayımlamak ülkeye birşey kazandırmaz. Antalya'daki olay yazıldı. Gelecek turistler, bunları görünce gelmez. Bu tür haberler turist kaçırır ve kaçırıyor da... Diyarbakır'da da bir kapkaç olayı oldu. Televizyonlar günlerce verdi. Sanki sürekli oluyormuş gibi. Bunların olmaması lazım." 

2.3 katrilyonluk destekleme yaptık DİYARBAKIR Milliyet 
Başbakan Tayyip Erdoğan, Diyarbakır'da Toplu Konut İdaresi'nin yaptığı konutların toplam bedelinin 55 trilyon lira olduğunu, vatandaşa ise aylık 228 YTL'den satıldığını söyledi. 
Göreve geldiklerinde 184 milyon lira olan asgari ücretin, 350 milyona çıktığını, bu rakamın döviz bazında 255 dolara denk geldiğini belirten Erdoğan, "Bu parayla eskiden 190 kilo ekmek alınırken, şimdi 280 kilo ekmek alınır. Bu parayla 181 kilo makarna alınırken, bugün 318 kilo makarna alınır. Ekim 2002 ile 2004 arasında buzdolabı fiyatları ortalama yüzde 29, çamaşır makinası fiyatları yüzde 35 düştü" dedi. 
Bölgeye bin 810 sağlık personeli gönderildiğini, sağlık yatırımlarının yüzde 56 arttığını kaydeden Erdoğan, bu sayının SSK'nın devriyle 2 bin 378'e çıktığını söyledi. Yeşil kartlı olarak da bölgede 4 milyon 200 bin kişinin yaşadığını belirten Erdoğan Doğu ve Güneydoğu'ya son 2 yılda çeşitli isimler altında yapılan destekleme ödemesinin 2 katrilyon 319 trilyon olduğunu söyledi. 


</TEXT>
</DOC>
