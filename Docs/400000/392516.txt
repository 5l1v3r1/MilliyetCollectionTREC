<DOC>
<DOCNO> 392516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/yas06.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız filmi gerçek oldu 
</HEADLINE>
<TEXT>


'Protesto' adıyla ülkemizde de gösterilen 1995 yapımı Fransız filmi 'La Haine-Nefret' ile Paris'te yaşananların benzerliği dikkat çekici 

KÜLTÜR SANAT SERVİSİ 

Fransız yönetmen ve oyuncu Mathieu Kassovitz'in senaryosunu yazıp yönettiği 1995 tarihli filmi 'La Haine', birkaç gündür Paris'te meydana gelen olayların habercisi niteliğindeydi. Filmin başrollerinde Vincent Cassel'in yanı sıra Hubert Kounde ve Said Taghmaoui rol almıştı. Siyah-beyaz çekilen, adı Fransızcada 'nefret' anlamına gelen film, Türkiye'de 'Protesto' adıyla gösterilmişti. 

Orada da isyan 
'La Haine', Paris'in varoşlarında yaşayan Musevi Vinz , Kuzey Afrika kökenli Sadi ve siyah Hubert 3 arkadaşın yaşamlarından 24 saatlik bir kesiti ele alıyor. Abdel, polis tarafından sorgulanırken feci halde dövülür ve hastanede yaşam mücadelesi vermeye başlar. Bunun üzerine varoşlarda yaşayan ve çoğu göçmen ailelerden gelen gençler isyan ederek polisle çatışır. Polislerden birinin kaybettiği silahı bulan Vinz, eğer Abdel ölürse bir polisi vuracağına yemin eder. 

Polis şiddeti yayılıyor 
Kassovitz, polis karşıtı olduğunu açık açık belirttiği filmi için resmi web sitesinde şunları söylüyor "Filmi polisin uyguladığı şiddetin kamuoyuna gösterilmesi gerektiğini düşünerek yaptım. Dünya çapında başarı kazanması, bu sorunun tüm dünyaya mal olmasından kaynaklanıyor." 
'La Haine', 1995'te Cannes Film Festivali'nde Kassovitz'e En İyi Yönetmen Ödülü'nü kazandırmıştı. 



</TEXT>
</DOC>
