<DOC>
<DOCNO> 383578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko22.html </URL>
<DATE> 2005/10/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Piyasalar... İyi haberler geldi, borsa rekora koştu 
</HEADLINE>
<TEXT>

     Birinci seansı 882 puanlık kayıpla tamamlayan borsa, ikinci seansa yükselişle başladı. 
     Günün ilk yarısını yüzde 2.65 kayıpla 32,450.98 puanda tamamlayan endeks, 2. seansta, önceki kapanışa göre 118.75 puan artarak 32,569.73 puandan açıldı. Seansın açılışıyla başlayan alış dalgası 33 bin 150 puana kadar sürdü. Bu noktadan sonra gelen satışlarla endeks, 32 bin 800 puana kadar geriledi, ancak yeniden yönünü yukarıya çevirdi. 
     Bileşik Endeks 2. seansın ilk yarısını, 1. seans kapanışına göre 467.73 puan yükselerek 32,918.71 puandan geçti. 
     Avusturya'nın direncinin kırılması ve "Türkiye'nin tam üyeliğine karşı değiliz" açıklamasının duyulmasıyla endeks 34 bin puana doğru hızlı bir tırmanışa geçti. 
     
     VE STRESLİ GÜN REKORLA NOKTALANDI 

     İnişli çıkışlı günün sonuna yaklaşıldığında, İMKB Ulusal 100 Endeksi bir rekora imza attı. 2. seansta 1.849.92 puan artan bileşik endeks, 34.300.90 puandan tarihi zirvesine ulaştı. 
     Hisse senetleri 2. seansta, ortalama yüzde 5.70 oranında değer kazandı. 
     İlk seanstaki 882.25 puanlık düşüş dikkate alındığında, Borsa endeksi günün tamamında 967.67 puan yükseldi. Hisse senetlerinin günlük ortalama değer kazancı yüzde 2.90 oldu. 
     Endeks, tarihi kapanış rekoruna 21 Eylül 2005 günü 33.863.82 puanla kırmıştı. Endeksin seans içinde ulaştığı 34.300.90 puan da tarihi seans içi değeri oluşturdu. 
     Endeks 2. seansa, 118.75 puan artarak 32,569.73 puandan başladı. Seansın ilk yarısını 32,918.71 puandan geçen endeks, seans içinde en düşük 32,465.11 puana kadar gerilerken, en yüksek olarak kapanış değeri olan 34,300.90 puanı gördü. 
     2. seans kapanışında, mali endeks 3,253.28 puan artarak 53,114.64 puana, sanayi endeksi 1.174.49 puan artarak 26,915.45 puana ve hizmetler endeksi 576.04 puan artarak 15,913.12 puana yükseldi. 
     Böylece ilk seansa göre, mali grup hisseler ortalama yüzde 6.52, sanayi grubu hisseler yüzde 4.56, hizmetler grubu hisseler ise yüzde 3.76 değer kazandı. 
     2. seansta işlem gören toplam 306 hisse senedinden 296'sı değer kazandı, 6'sı değer yitirdi, 4 hisse senedinin fiyatında değişiklik olmadı. 
     2. seansta, 925 milyon 613 bin 670 YTL'lik işlem hacmi kaydedildi. Günlük işlem hacmi, 1 milyar 320 milyon 860 bin 286 YTL olarak hesaplandı. 
     2. seansta Erdemir, İş Bankası C , Yapı ve Kredi Bankası, Garanti Bankası ile Doğan Holding, en çok işlem gören hisse senetleri oldu. 
     
     UZMAN GÖRÜŞÜ 

     Finans Yatırım Araştırma ve Yurt Dışı Satışlardan Sorumlu Genel Müdür Yardımcısı İsmail Erdem, AB ile müzakerelerin başlaması ihtimalinin hala yüksek olduğunu, son çerçeve metnin daha makul göründüğünü duyduklarını belirterek, "Bir anlaşma olursa, bu piyasaların yarın daha kuvvetli olmasına sebebiyet verecek. Piyasa büyük bir oranda olumlu sonuç bekliyor" dedi. 
     Ziraat Yatırım Araştırma Müdürü Selçuk Özcan da, ilk seanstaki satışların abartılı olduğunu, 2. seansta anlaşmazlıkların giderilmesine yönelik çalışmaların yoğunlaşmasıyla alımların geldiğini söyledi. 
     "Hala net sonuçlanmamasına rağmen, keskin alış ve satışlar abartılı" diyen Özcan, endeksin 34 binin üzerinde kapanmasıyla piyasaların çözüm olacağına dönük güvenini belirtmiş olduğunu kaydetti. 

     
</TEXT>
</DOC>
