<DOC>
<DOCNO> 383516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun14.html </URL>
<DATE> 2005/10/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yunan basınında 'Türkiye haberleri' bombardımanı 
</HEADLINE>
<TEXT>

     SOFİA ANGELİDİS Atina DHA 

      TÜRKİYE’nin Avrupa Birliği sürecinde kritik önem taşıyan 3 Ekim günü arifesinde, Yunan basınında Türkiye’nin AB üyeliği hakkındaki yazılar çoğalmaya başladı. 
     Elefterotipia gazetesi ilk sayfasında, "Türkiye’nin AB üyeliğinde son ana kadar sert pazarlıklar yapılıyor" başlığı ile Türkiye’nin AB üyeliği, Yunanistan ve Kıbrıs’ın beklentileri ve tavırları ile Türkiye’deki durum hakkında analizler yapıyor. 
     
     'EN SONUNDA ÜYELİK REFERANDUMLARLA BELİRLENECEK' 
     Elefterotipia yazarı Kira Adam, makalesinde Atina’nın gelişmelerden çok memnun olduğunu çünkü Kopenhag kriterlerine Yunanistan’ın milli çıkarları ile ilgili 4 madde eklediklerini yazıyor. Yazıda, Ancak YDP hükümetinin bu başarısı, yani milli çıkarları doğrultusunda Türkiye’yi bağlayıcı maddelerin eklenmesi’, PASOK ile arasında gerilimlere neden oluyor. PASOK, Türkiye’nin Yunanistan’a karşı olan sorumluluklarını şimdi yerine getirmesini istiyor, ancak bu sorumluluklar AB mekanizması içinde ve uzun zaman sonra gerçekleşecek. Atina ve Rum tarafı bu fırsattan yararlanacak, ama hedefleri Türkiye’nin tam üye olması ve bu yönde hareket edecek'' deniyor. Kira Adam, yazısının sonunda "Hiçbir siyasi parti açıkça belirtmese de en sonunda Türkiye’nin üyeliği, yapılacak referandumlarla belirlenecek" diye yazıyor. 
     
     RUM YÖNETİMİ TÜRKİYE’NİN ÜYELİĞİNİ DESTEKLİYOR 
     Aynı gazetenin Güney Kıbrıs muhabiri Makarios Drusiotis, Rum Yönetimi’nin, Türkiye’nin AB üyeliğini desteklediğini ve bu yüzden Avusturya ve Fransa’nın, "İmtiyazlı bir ilişkiyi desteklerseniz biz de Kıbrıs Cumhuriyeti’ni Güney Kıbrıs tanıması için Türkiye’ye baskı uygularız" tekliflerini geri çevirdiğini yazıyor. 
     Drusiotis’e göre Güney Kıbrıs, "Türkiye’nin AB sürecinde bazı konularda istediğini alabilir, ancak fazla gerilim yaratmamak ve bu süreci bozmamak için sesini düşük tonda tutacak. Ama son aşamada, yani Türkiye’nin üyeliğine yakın dönemde belirleyici rol oynayacak." Makarios Drusiotis ayrıca, "Eğer AB’nin beklentileri yerine getirilmezse görüşmelerin durdurulması veya imtiyazlı bir ilişki için bahane aranacak. Kıbrıs sorunu da güzel bir neden olabilir" diye yazıyor. 
     
     'ORHAN PAMUK DAVASI ERDOĞAN’I ZOR DURUMA DÜŞÜRECEK' 
     Yine Elefterotipa yazarlarından Eleni Kohaimidu, "Generallerin milliyetçiliği arttı" şeklinde bir başlık kullandığı yazısında, "Türkiye 40 yıllık bir bekleyişten sonra AB ile müzakere masasına oturacak ama henüz hazır değil. Ala Turka demokratikleşme hala ’milli birliği tehdit edenleri’ hapse yolluyor ve kapalı kapıların ardında işkenceler devam ediyor" iddiasında bulunuyor. Ordunun rolüne de değinilen makalede, "Ordunun varlığının AB üyeliğine engel teşkil ettiği" öne sürülüyor. 
     Eleni Kohaimidu, "Türk Başbakanı’nın işi zor. AB ülkelerini Ankara’nın Kopenhag kriterlerine uyduğuna ikna etmek zorunda ama bir yandan Ermeni konferansının yasaklanması, bir yandan da ’milli çıkarlara ters düşen’ açıklamaları nedeniyle yazar Orhan Pamuk davası yarın Başbakan Erdoğan’ı zor duruma düşürecek" diye yazıyor. 
     
     'SEVDİĞİM VE NEFRET ETTİĞİM TÜRKİYE' 
     Elefterotipia gazetesi ’E’ adlı pazar günkü dergisinde ise ’Sevdiğim ve nefret ettiğim Türkiye’ başlıklı iki yazıya yer verdi. ’Sevdiğim Türkiye’ yazısında ünlü fotoğrafçı Nikos İkonomopulos’un Türkiye’de çektiği fotoğraflar ve Türkiye hakkındaki gözlemleri yer alıyor. ’Nefret ettiğim Türkiye’ makalesinde ise ’Eşcinsel ve travestilerin hayatına ve karşılaştıkları zorluk ve engellere’ yer veriliyor. 
     To Vima gazetesi köşe yazarı Yannis Kartalis ise "Yunanistan Türkiye’nin AB üyeliğine karşı veto uygularken diğer AB ülkeleri son derece rahattılar. Simitis hükümeti Türkiye’nin AB üyeliğini destekleyince Türkiye’nin üyeliğini asıl kimin istemediği ortaya çıktı" diye yazıyor ve "Yunanistan’ın macerası, Türkiye’nin AB üyeliğinde engel çıkarsa başlayacak. Çünkü hükümetimiz Türkiye ve Yunanistan arasındaki ilişkilerin gelişmesini AB’ye bağladı. Eğer müzakereler durdurulursa o zaman komşu ülkenin tepkileri, ikili ilişkileri olumsuz yönde etkileyecek" diyor. Kartalis yazısının sonunda, "AB ülkelerinde hüküm süren soru, ’Türkiye Avrupa ülkesi mi ’ sorusu. Ancak Yunanistan için öyle bir soru söz konusu değil. Yunanistan için sorun sadece Türkiye’nin bir an önce Avrupa ülkesi olması" diye yazıyor. 
     Aynı gazetede yazan Anni Podimata da, "Yunanistan’ın tek hedefi tam üyelik" derken, gazetenin Güney Kıbrıs temsilcisi Andreas Hacikiriaku ise Rum Yönetimi’nin önceliği, Türkiye ile ilişkilerin düzelmesi diyor. 
     
</TEXT>
</DOC>
