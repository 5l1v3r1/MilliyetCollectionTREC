<DOC>
<DOCNO> 364251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/siyaset/asiy.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğcu ilk kadın başkan 
</HEADLINE>
<TEXT>


Anayasa Mahkemesi Başkanlığı'na ilk kez bir kadın üye seçildi. Tülay Tuğcu, "Mahkeme, Atatürk devrimlerine, laik hukuk devletine bağlı olarak çalışmaya devam edecektir" dedi 

GÖKÇER TAHİNCİOĞLU, TÜRKER KARAPINAR Ankara 


Başta laiklik olmak üzere, rejimin temel nitelikleri konusunda hayati ölçüt ve yorumlar içeren kararlara imza atan, siyasi partilerin faaliyet ve harcamalarını denetleyen, Yüce Divan sıfatıyla yönetenleri yargılayan Anayasa Mahkemesi'nin başkanlığına ilk kez bir kadın üye seçildi. 
Haşim Kılıç, Fulya Kantarcıoğlu, Tülay Tuğcu, Mehmet Erten ve Ahmet Akyalçın'ın, Mustafa Bumin'in emekliye ayrılmasıyla boşalan başkanlık görevine aday olduğu ve 54 turdur sonuçlandırılamayan seçime dün devam edildi. Boş olan 3 asıl üyeliği için Cumhurbaşkanı'nın uzun süredir atama yapmaması nedeniyle seçimlere giren 3 yedek üye, dün de oy kullandı. Ancak Sezer'in turlar sürerken 3 üyelik için geçen hafta atama yapması, "Başkanı, eylülde göreve başlayacak yeni üyeler belirler" yorumları yapılması, seçimin dünkü turlarını etkiledi. 

Tuğcu'nun önünü Kılıç açtı 
Tuğcu, seçimin 55, 56 ve 57. turlarında 4 oya ulaştı. Başkan Vekili Kılıç, "Seçimin galibini, yeni gelen ve kimseyi tanımayan üyeler belirlemesin" düşüncesiyle 58. turda Tuğcu lehine adaylıktan çekildi. Önceki turlarda Kılıç'a destek veren üyelerden Sacit Adalı da 58. turda Kılıç'ın desteğiyle 5 oya ulaşan Tuğcu'ya oy verdi. Böylece Tuğcu, 59. turda başkan seçilmek için gerekli 6 oya ulaştı. Kulislerde, başkan seçilme şansı bulunmayan Kılıç'ın emekliliğine 2 yıl kalan Tuğcu'ya destek vereceği, böylece kısa süre sonra yeniden yapılacak seçimde bir kez daha şansını deneyeceği iddiaları konuşuluyordu. TBMM gündeminde, yüksek mahkemenin üye sayısını artıran ve üyelerin çoğunluğunu Meclis'in seçmesine yönelik bir yasa çalışması bulunuyor. Kulislerde, bu yönde bir değişiklik yapılırsa, 2 yıl sonra yapılacak seçimde Kılıç'ın başkanlık şansının yükseleceği iddiaları da konuşuluyor. 

'Seçilmem laik ve eşitlikçi düşüncemizi gösteriyor' 

Seçimden sonra başkanlık makamına geçen Tülay Tuğcu, ilk açıklamasını da burada yaptı. Tuğcu, şunları söyledi 
"Başkanlık için görevlendirildim. Anayasa Mahkemesi, Atatürk ilke ve devrimlerine, demokratik, laik hukuk devletine bağlı olarak çalışmalarına devam edecektir. Uygulamada ve tutumunda herhangi bir değişiklik olmayacaktır. Bu rutin bir görev değişikliğidir. Başkan seçilmeyi beklemiyordum. Görevimizi yarın bugün yapılacak Yüce Divan duruşmasıyla sürdüreceğiz." 
"Erkek arkadaşlarımın oylarıyla seçildim. Bu, Anayasa Mahkemesi'ndeki üyelerin ne denli eşitlikçi, laik ve demokratik olduklarının göstergesidir" diyen Tuğcu, "Pozitif ayrımcılık mı yapıldı " sorusuna, "Hayır eşitlikçilik" yanıtını verdi. 

'Fedak rlık bana düştü' 
Çalışma arkadaşlarına, "Fedak rlık bana düştü, seçim sonuçlansın diye adaylıktan çekildim" dediği öğrenilen Kılıç da, "Basının çok yakın ilgisi, mahkemeyi zaman zaman sıkıntıya soktuysa da demokratik bir süreç sonunda başkan belirlendi. Belki biraz zor olmuştur, ama uygun olan bir şekilde düğüm çözülmüş oldu" açıklamasını yaptı. Başkanın 3 yedek üyenin oylarıyla belirlenmesinin sorun oluşturmayacağını kaydeden Kılıç, "Kurula girildiği andan itibaren asıl ve yedek ayrımı kalkar" diye konuştu. 

İmam hatipliye, FP ve HADEP'e ret 

1961 Anayasası ile kurulan mahkemenin ilk kadın başkanı olan Tuğcu, "üye" sıfatıyla önemli kararlara imza attı. 
Fazilet Partisi'nin laiklik karşıtı eylemlerin odağı haline geldiği gerekçesiyle kapatılması yönünde oy kullandı. Aynı zamanda, "partinin kapatılan Refah Partisi'nin devamı niteliğinde olduğu için de kapatılması gerektiğini" savundu. Aynı partinin milletvekilleri Nazlı Ilıcak ve Bekir Sobacı'ya siyaset yasağı konulmasını destekledi. Polis akademilerine imam-hatip mezunlarının alınmamasını sağlayan yasanın iptali istemini reddeden heyette yer aldı. Bu tutum, YÖK Yasası'nda imam-hatiplerin önünü açacak değişiklikler tasarlayan hükümete "mesaj" olarak de nitelendirildi. HADEP'in kapatılması ve 46 üyesine siyaset yasağı konulması yönünde oy kullandı. MHP'nin AB'ye uyum yasalarının bazılarının iptali istemiyle açtığı davada "ret" yönünde oy kullandı. 

TED ve Ankara Hukuk mezunu 

Tuğcu, 1942'de Ankara'da doğdu. Türk Eğitim Derneği Ankara Koleji'nden, 1965'te Ankara Hukuk Fakültesi'nden mezun oldu. Serbest avukatlık yaptıktan sonra 1974'te Amme İdaresi Enstitüsü'nü bitirdi. 1982'de Danıştay'da Kıdemli Tetkik H kimliği'ne getirildi. 1992'de Danıştay üyeliğine seçilerek 6. Daire'de göreve başladı. 1995'te Danıştay 10. Dairesi'ne geçen Tuğcu, 22 Aralık 1999'da 9. Cumhurbaşkanı Süleyman Demirel tarafından Anayasa Mahkemesi üyeliğine seçildi. "Suçluların İadesi", "İdarenin Takdir Hakkının Yüksek Yöneticilerde Kullanılması" konulu tezleri ve "Verimlilik" konulu çevirisi bulunan Tuğcu, evli ve 2 çocuk annesi. Tuğcu'nun eşi serbest avukatlık yapıyor. 


</TEXT>
</DOC>
