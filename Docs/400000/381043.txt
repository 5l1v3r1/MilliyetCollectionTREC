<DOC>
<DOCNO> 381043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/guncel/gun05.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Danışmanı PKK'yı lanetliyoruz 
</HEADLINE>
<TEXT>


ANKARA Milliyet 

ABD Başkanı Bush'un Ulusal Güvenlik Danışmanı Stephen J. Hadley, PKK ve Türkiye'nin AB üyeliği konusunda mesajlar verdi. 
2 günlük ziyaret için Ankara'ya gelen Hadley, ilk olarak Başbakan Recep Tayyip Erdoğan'la bir araya geldi. Görüşmenin ardından Türkiye'ye yaptığı ziyaretin, iki ülke ilişkilerine verdikleri önemin göstergesi olduğunu ifade eden Hadley, Kuzey Irak'taki PKK'lılarla mücadelenin koalisyon güçlerinin asli görevi olup olmadığı sorusuna şu yanıtı verdi 
"Mücadele hepimizin sorumluluğudur. PKK terör örgütüdür. Onun faaliyetlerini lanetliyoruz. PKK'nın faaliyetleri Türkiye'yi etkiliyor. Türk halkının yaşamına mal oluyor. Koalisyon ülkeleri, geçici hükümet ve Türkiye'nin bunun üstesinden gelmek için birlikte daha fazla şey yapmaya ihtiyaç var. PKK'yı destekleyen finansman çabalarını da engellemek gerekir." 
Türkiye'nin AB üyeliğine de değinen Hadley, "Türkiye, AB'nin değerli bir üyesi olacak. Bu hem AB hem Türkiye için önemli. 3 Ekim'i heyecanla bekliyoruz" dedi. 

Sincan'a gidecek 
Bugün Genelkurmay Başkanı Orgeneral Hilmi Özkök, MGK Genel Sekreteri Yiğit Alpogan ve Dışişleri Bakanlığı Müsteşarı Büyükelçi Ali Tuygan ile görüşecek olan Hadley, Ankara Sincan'daki Gençlik Merkezi'nde de bir konuşma yapacak. 


</TEXT>
</DOC>
