<DOC>
<DOCNO> 351755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun17.html </URL>
<DATE> 2005/06/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransız gazeteciyi kaçıranlar, bırakırken hediye vermiş 
</HEADLINE>
<TEXT>

     Irak'ta 5 ay rehin tutulduktan sonra önceki gün serbest bırakılan Fransız gazeteci Florence Aubenas, onu kaçıranların, serbest bırakırken kendisine hediyeler verdiğini söyledi. 
     Aubenas, çalıştığı Liberation gazetesine yaptığı açıklamada, muhafızlardan birinin, serbest kalmadan önce kendisine, ''Sizin için bazı hediyeler hazırladık'' diyerek, 2 yüzük ve bir şişe parfüm verdiğini belirtti. 
     Kendisini kaçıranların, çantasını da içindekilerle teslim ettiğini anlatan Aubenas, ayrıca kendisine çay ve kızarmış tavuk ikram edildiğini söyledi. 
     Aubenas, 5 Ocak'ta kaçırılmasından bu yana kendisine ilk kez sandalye verildiğini de ifade etti. 
     Fransız gazeteci Aubenas, Fransız gizli servisinin gayretiyle hafta sonunda serbest kalmıştı. 
     
</TEXT>
</DOC>
