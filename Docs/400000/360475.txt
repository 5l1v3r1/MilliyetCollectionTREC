<DOC>
<DOCNO> 360475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur01.html </URL>
<DATE> 2005/07/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tapu müdürü rüşvet aldı iddiası ile tutuklandı... 
</HEADLINE>
<TEXT>

     Adana’da, bazı işlemlerin hızlandırılabilmesi için rüşvet istediği iddia edilen Seyhan 3. Tapu Sicil Müdürü Hüseyin Karakısa, gözaltına alındı. Karakısa, çıkarıldığı mahkemece tutuklandı. 
     Alınan bilgiye göre, Seyhan 3. Tapu Sicil Müdürü Karakısa’nın bazı kişilerden işlemlerin hızlandırılabilmesi için rüşvet istediği ihbarını alan Kaçakçılık ve Organize Suçlar Şube Müdürlüğü Mali Büro ekipleri, sivil vatandaş gibi davranarak Tapu Müdürlüğü’ne gitti. 
     Polis ekipleri, tapuyla ilgili bir işlem yaptıracaklarını belirterek, seri numaraları alınmış 100 YTL’yi Karakısa’ya verdiler. 
     Karakısa’nın parayı almasının ardından kimliklerini açıklayan polisler, Tapu Sicil Müdürü’nü gözaltına aldı. 
     Emniyette ifadesi alındıktan sonra "rüşvet almak" suçundan nöbetçi mahkemeye çıkartılan Karakısa, tutuklanarak cezaevine gönderildi. 
     
</TEXT>
</DOC>
