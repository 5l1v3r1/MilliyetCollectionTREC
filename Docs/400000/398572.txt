<DOC>
<DOCNO> 398572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun07.html </URL>
<DATE> 2005/11/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Saddam ikinci kez hakim karşısında 
</HEADLINE>
<TEXT>

     Irak'ın devrik lideri Saddam Hüseyin ve yedi yardımcısının yargılandığı davanın duruşmasına bugün devam edilecek. 
     Irak'ta kurulan özel mahkeme tarafından yargılanan Saddam'ı savunan avukat grubuna, ABD ve Katar'ın eski adalet bakanları da katılıyor. 
     ABD'nin eski Adalet Bakanı Ramsey Clark ve Katar'ın eski Adalet Bakanı Necib El Nauymi, Saddam Hüseyin'in savunmasına yardımcı olmak ve eski devlet başkanının adil yargılanmasını sağlamak üzere Bağdat'a gideceklerini açıkladı. 
     İki eski bakan, Saddam Hüseyin'in en büyük kızı Ragad Saddam Hüseyin tarafından tutulan Halil Duleymi'ye katılacaklarını söyledi. 
     Sorgu hakimine suikast planlayan sekiz Sünni yakalandı Bu arada Kerkük kentinde, devrik liderin yargılandığı davanın sorgu hakimi Raad Cuhi'ye suikast düzenlemeyi planlayan sekiz Sünni tutuklandı. 
     Üst düzey bir polis yetkilisi dün yakalanan bu kişilerde, Saddam'ın eski yardımcılarından İzzet El Duri'nin Cuhi'nin öldürülmesini isteyen bir yazısının bulunduğunu kaydetti. 
     Saddam rejimin en üst düzey üyelerinden biri olan El Duri, hala kaçak ve ABD birlikleriyle Irak güçlerine karşı savaşan Saddam yanlılarının sembolik lideri olarak görülüyor. 
     
     Tanıklardan biri öldürüldü 

     Davayla ilgili bir diğer önemli gelişme ise geçtiğimiz cuma günü yaşandı. Davanın en önemli tanıklarından birinin öldüğü duyuruldu. 
     Başsavcı Cafer El Musaji, Wadah İsmail El Şeyh adlı tanığın mahkeme yetkililerine ifade verdikten dört gün sonra 27 ekimde kanserden öldüğünü söyledi. 
     Başsavcı, tanığın ifadesinin duruşmada sunulmak üzere videoya ve teybe kaydedildiğini belirtti. 
     Irak Özel Mahkemesi'nden geçtiğimiz ay yapılan açıklamada, Saddam Hüseyin davasında, çok önemli bir tanığın hastanede yargıçlara ifade verdiği, ancak ifade sırasında savunma avukatlarının hazır bulunmadığı belirtilmişti. 
     Tanık El Şeyh, Irak'ta 1982'de Duceyl katliamının olduğu dönemde üst düzey istihbarat memuru olarak görev yapıyordu. 

     
</TEXT>
</DOC>
