<DOC>
<DOCNO> 366293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo14.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barış' melekleri 
</HEADLINE>
<TEXT>


Barış için bir adım projesi, ülkemizin ilk bayan paraşüt takımının gösterileri ile başlayacak. Kapadokya'da balondan atlayış yapacak bayanlar, Avrasya Maratonu'nda da köprüden süzülecekler 

ERCAN GÜVEN 


Dağa taşa yazdık, dosta düşmana söyledik, ama böylesini hiç akıl etmemiştik 
Gökyüzünden yağmur gibi "barış" indirmek. 
İnsanlığın özlemini semaya taşımak, oradan rüzgara bırakmak ve rengarenk çiçekler gibi salınarak Anadolu insanı ile kucaklaştırmak. 
Sanki ilahi bir mesaj gibi barış "meleklerinin" sırtına, kanat yerine paraşüt takmak. 
Proje büyük. Adı "Barış için bir adım". Atatürkçü, yurtsever ve insani bir atılım. 
Bu sivil girişimin sportif boyutu ise Türkiye'nin ilk bayan paraşüt takımı aktiviteleriyle başlıyor. Meltem Funda Sakik, Burcu Özatamer, Deniz Tat, Beyza Gülsoy ve Deniz Sungur"dan oluşan ekibin adı bile mesajı veriyor 
"Senin için Türkiye" 
Önce Kapadokya'da balondan atlayış yapacaklar, Avrasya Koşusu'nda ise köprünün Anadolu ayağına süzülecekler. 
Sonra. Sonrası tümüyle vatan hizmeti 

Haydi kızlar gökyüzüne 
Doğu ve Güneydoğu'da düzenlenecek "Senin için Türkiye" takımının paraşüt atlayışları, cin gibi gözleriyle spora hasret Anadolu kızlarını bu sporla tanıştıracak. Aralarından yetenekli ve istekli kızlar, geleceğin "Senin için Türkiye" takımını oluşturmak üzere eğitime alınacak. 
Kim bilir. Okuması bile "sakıncalı" bulunan Anadolu kızları, herkese "tepeden bakacak" belki de yakın gelecekte. 
Proje büyük. Peki masrafları kim karşılayacak 
Burada 2430 Bölge Rotary Vakfı devreye giriyor. Türk Hava Kurumu imkanlarını seriyor Anadolu kızlarına. Bir sürü bireysel katkı, sponsor yardımları, hatta sayın Rauf Denktaş bile geliyor Kıbrıs'tan. 
Önemli olan "barış". Ve barışı yaşayan Anadolu kızları. 

İnsanlık dersi 

2430 Bölge Rotary Vakfı Başkanı Malik Aviral, 2005-2006 dönemi içerisinde en çok ihtiyacımız olan uzlaşı kültürümüzün somut bir parçası haline gelen "barış" temasını işleyeceklerini söylüyor ve gerekçelerini şöyle sıralıyor 
"Dünyada açlıktan hastalıktan, savaştan dolayı her bir dakikada 99'u çocuk olmak üzere 200 kişi ölüyor. Bu projede yer alan bir adım eylemi, önemli bir misyonu üstlenmektedir. Hiroşimaya atılan atom bombasının ardından ilk bir dakikada 150 kişi hayatını kaybetti. 2 binli yıllarda dünyada silahlanma ve askeri harcamalar için bir dakikada 1.9 milyon dolar harcanıyor. Dünyada 1 dakikada neler oluyor derken bu olanlara sessiz kalmamak için 1 adıma ihtiyacımız var. Kamuoyunun dikkatini bu bir adıma çekmek istiyoruz". 

Rauf Denktaş "Barış" Mesajı verecek 
Proje kapsamında 3 Ağustos 2005'de Ankara'ya gelecek olan KTTC eski Cumhurbaşkanı Rauf Denktaş'ın Ankara Dedeman Oteli'nde barış temalı bir konuşma gerçekleştirecek 

THK desteği 

Barış İçin 1 Adım projesini Türk Hava Kurumu THK olarak desteklediklerini belirten THK Basın Yayın Halkla İlişkiler Müdürü Bahattin Adıgüzel, kurulduğu yıldan bu yana Türk Hava Kurumu'nun tüm dünyaya barış mesajları veren projelerin altına imza attığını söyledi. Türk gençlerine havacılığı sevdirmek ve teknolojinin en hızlı geliştiği alanlarda insanların düşüncelerini uzayın derinliklerine çekmeyi amaçladıklarını belirten Adıgüzel, "Proje kapsamında çeşitli barış atlayışları gerçekleştirilerek kamuoyunun dikkatini dünya barışına çekeceğiz" dedi. 

Start Kapadokya'dan 

Barış İçin Bir Adım projesi çerçevesinde ilk adım Kapadokya'da gerçekleştirilecek. Bölge Rotary kulüpleri ve Türk Hava Kurumu paraşütçüleri Kapadokya'da balondan paraşüt atlayışı gerçekleştirecekler. Ekim ayında İstanbul'da düzenlenecek Avrasya Maratonu'nda Boğaz Köprüsü'nün Asya ayağına barış atlayışı gerçekleştirmeyi planladıklarını ifade eden Adıgüzel, proje üzerinde ön çalışmaların sürdüğünü söyledi. Proje kapsamında ayrıca çeşitli doğu illerinde de barış atlayışları gerçekleştirilecek. Bu iller arasında ilk atlayışın Diyarbakır'da yapılması planlanıyor. 

Uluslararası 'barış' 

2430 Bölge Rotary Vakfı'nın "Barış İçin Bir Adım" projelerine destek veren THK, projeyi uluslarası platforma taşıyor. Uluslararası Havacılık Federasyonu FAİ kanalı ile yayınlanacak deklarasyonla proje Efes Selçuk Havaalanında, Uluslararası Barış Atlayışları etkinliğine dönüşecek. Tüm ülkelerin katılımına açık olarak planlanan Uluslararası Barış Atlayışları bir hafta sürecek. 


</TEXT>
</DOC>
