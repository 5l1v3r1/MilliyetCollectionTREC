<DOC>
<DOCNO> 363997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yazar/congar.html </URL>
<DATE> 2005/07/25/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Global terör, eğriler, doğrular 
</HEADLINE>
<TEXT>


Dünkü "Sabah" gazetesi, Şarm El Şeyh'te en az 88 kişinin ölümüne yol açan terörist saldırıyı "Belalı dost" manşeti ve "Bali, İstanbul, Madrid, Londra ve son olarak Şarm El Şeyh... El Kaide terörü Bush'un Irak destekçilerini vuruyor..." alt başlığıyla duyurmuştu. 
Buradan, bu korkunç saldırının "Mısır'ın Irak'ta ABD'yi desteklemesinden kaynaklandığı," daha önce "Londra, Madrid ve İstanbul'daki eylemlerin de, Ankara dahil ilgili hükümetlerin Bush'a Irak desteğiyle açıklanabileceği" sonucu çıkıyor. 
Terör belasının adresi, adeta El Kaide değil de, "belalı dost" ABD. Sanki El Kaide, ilk olarak Irak Savaşı ile ortaya çıkmış ve salt Irak ile ilgili eylem yapan bir örgüt sanki Irak Savaşı'na soğuk bakan ülkeleri vurmuyor, vurmaz. 
Bu mantıkla, Kasım 2003'teki İstanbul saldırılarını ancak iki şekilde açıklayabiliriz Ya 1 Mart tezkeresiyle Irak'ta umduğu desteği ABD'den esirgeyen ve nüfusunun çoğunluğu savaşa karşı çıkan Türkiye'nin El Kaide'ye yeterince yaranamadığını düşüneceğiz. Ya da sanki onca kan İstanbul'un kalbinde dökülmemiş, insanlarımız ölmemiş gibi bazılarının dillendirmekten kaçınmadığı "Hedef Türkiye değildi" lafına kanacağız. 
Dahası, aynı manşet "Bali'nin de, Endonezya'nın Irak politikası nedeniyle vurulduğu" iddiasında. Bali'de 202 kişinin öldüğü korkunç bombalamaların, Irak Savaşı'ndan 5 ay önce, 12 Ekim 2002'de gerçekleşmiş olmasının galiba bir önemi yok. 

Ezberin zararı 
Bu manşet sadece bir örnek yoksa terörist eylemlere çıplak gözle bakmama ve hemen siyasi görüşümüze uygun bir açıklama getirme alışkanlığımızın ürünü başka nice "eğri" var. 
Aslında bu "eğrilere" ilişkin en yerinde uyarıyı, yine dünkü "Sabah"ta Soli Özel yapıyordu 
"Terör konusunu tartışırken anlama ile mazeret bulma arasındaki çizgiye dikkat edilmesi, olguları yansıtmayan ezberci yorumlardan kaçınılması gerekiyor." 
Gerçekten de "mazeretçi" ve "ezberci" yorumlar, olguları gözden kaçırma, kaçıra kaçıra da giderek dünyayı anlayamama, terör karşısında tavır alamama tehlikesini içinde barındırıyor. 
Bu, El Kaide'nin yıllardır global bir terör kampanyası yürüttüğünü, bu kampanyanın Irak Savaşı'yla da, hatta 11 Eylül'le de, George W. Bush'un işbaşına gelmesiyle de başlamadığını anlamamaktır. Usame Bin Ladin'in "Amerikalılar'ı öldürün" diyen "fetvasını" 22 Şubat 1998'de Bill Clinton döneminde verdiğini gözardı etmektir. Kenya ve Tanzanya 1998 Yemen 2000 New York ve Washington 2001 Tunus ve Bali 2002 Suudi Arabistan, Fas, İstanbul 2003 Madrid 2004 Londra ve Şarm El Şeyh 2005 eylemlerini içeren terör kronolojisini es geçmektir. 
Aynı "mazeretçi" ve "ezberci" alışkanlık, Irak'ta binlerce sivili öldüren, kamyon şoförlerinin kafasını kesen bir harekete "şanlı direniş" gözüyle bakabilmeyi de beraberinde getirmedi mi 
Bu "direnişin" başında, "akrep" ve "yılan" dediği Şiilerin, "hain" ve "dinsiz" dediği Kürtlerin, "cihadı göze almayan" Sünnilerin de öldürülmesini emreden Ürdünlü terörist Ebu Musab El Zerkavi'nin bulunduğunu gözden uzak tutmuyor muyuz 

Saldırı riski 
Irak'ı "global cihadın ana cephesi" ilan eden El Kaide, ABD'nin buradaki hatalarının kabarttığı anti-Amerikanizm ile kadro ve moral kazanıyor, orası kesin. 
ABD ise, terörle savaşın başarısı için Irak'taki Zerkavi güçlerinin yenilmesinin şart olduğunu, ama El Kaide'nin Irak'ta başlamadığı gibi Irak'ta da bitmeyecek bir "global şebeke" niteliği kazandığını düşünüyor. Washington'a göre "El Kaide rumuzlu İslami terör," ABD'yi de, Irak Savaşı'na muhalefet edenler dahil ABD'nin müttefiklerini de vurabilmenin yolunu kolluyor. 
Fransız bilimadamı Olivier Roy da Türkiye'de tartışılmasında sonsuz yarar olan makalesinde New York Times, 22.7.2005 , El Kaide terörünün Irak Savaşı ile de, Filistin sorunu ve Arabistan topraklarına ABD askeri girmesi ile de açıklanamayacağını anlattıktan sonra önemli bir saptama yaptı 
"Batıda yerleşik radikaller İslamcı teröristler , kendilerine hedef gösterilen ya da sözde davaları açısından en fazla siyasi etkiyi yaratacak yerde değil, nerede yaşıyorlarsa orada saldırıyorlar." 
Bu saptamayı paylaşan ABD'li yetkililer, El Kaide'nin Müslüman nüfusa sahip birçok Avrupa ülkesinde hücre ya da sempatizanlara sahip olduğu ve buralarda daha yoğun polisiye önlem gerektiği kanısındalar. 
İstanbul saldırıları da, "global teröre endeksli ya da endekslenmeye hevesli yerli saldırgan" olgusunun bizdeki mevcudiyetinin kanıtıydı. Bu tehlike sürüyor. 

İdeolojik savaş 
Washington, global terörün ancak askeri ve ideolojik mücadelenin birleşmesiyle alt edilebileceği inancında. 
Bush'un Ulusal Güvenlik Danışmanı Stephen J. Hadley ile İç Güvenlik Danışmanı Frances Fragos Townsend'e göre, bugüne dek Ortadoğu'da her zaman özgürlükten yana çıkmamış olan ABD'nin sicilini düzeltmek de bu ideolojik mücadelenin parçası New York Times, 23.7.2005 . 
Biz de, Irak Savaşı'na ve Bush yönetimine bakışımız ne olursa olsun, Irak'ta, Londra'da ya da Şarm el Şeyh'teki El Kaide damgalı ya da ilhamlı global teröre karşı sesimizi toplum ve devlet olarak çok daha fazla yükseltebilmeliyiz. 
AKP hükümeti, bir yandan El Kaide'nin Türkiye için de tehdit oluşturduğunu unutmamalı, bir yandan da Müslüman bir toplumun demokratik iktidarı olarak, İslamcı teröre karşı global ideolojik mücadelede etkinleşmeli. 
Tabii bunlar ancak "mazeret" ve "ezber" batağına saplanmadıkça mümkün. 



</TEXT>
</DOC>
