<DOC>
<DOCNO> 358377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy13.html </URL>
<DATE> 2005/07/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Aksu Teröre cesaret veren davranış, geleceğe vurulan büyük darbedir 
</HEADLINE>
<TEXT>

     İçişleri Bakanı Abdülkadir Aksu, ''Teröre prim ve cesaret verecek her davranış, milli birlik ve beraberliğimize, ülkemizin kalkınmasına ve aydınlık geleceğimize vurulan en büyük darbedir'' dedi. 
     Aksu, Marmara Grubu Vakfı tarafından düzenlenen 8. Avrasya Ekonomi Zirvesi'nde yaptığı konuşmada, enerji politikaları, Bakü-Tiflis- Ceyhan Boru Hattı ve kadının ekonomik kalkınmadaki yeri konularının ele alınacağı zirvede görüşülmesi gereken konulardan birinin de güvenlik alanındaki işbirliği olduğunu belirtti. 
     Günümüzde bütün dünyada terörle mücadelenin ön planda olduğuna dikkat çeken Aksu, şimdiye kadar Türkiye'nin bu konuda her zaman uluslararası işbirliğini ön plana çıkardığını vurguladı. 
     Hükümetin terörle mücadelede, uluslararası işbirliği alanında büyük gayret gösterdiğini ve şimdiye kadar 42'si ülkelerarası ikili anlaşma, 7'si de güvenlik işbirliği protokolü olmak üzere 49 adet anlaşma yaptığını kaydeden Aksu, Avrasya ile de güvenlik işbirliğinin geliştirilmesi gerektiğini söyledi. 
     Aksu, hükümetin toplum refahının artırılmasında gelir dağılımının iyileştirilmesi ve yoksullukla mücadelede önemli reformları hayata geçirdiğine değinerek, adalet, eğitim, sağlık ve sosyal hizmet alanlarında referans sayılabilecek gelişmeler kaydedildiğini vurguladı. 
     Ekonomik iyileşmenin sağlanması kadar sürdürülmesinin de önemli olduğuna işaret eden Aksu, ''Bugün her kesim, her birey, her kurum ve kuruluş önlerini görmekte, geleceğe güvenle bakabilmektedir. Kalkınmış, refah seviyesi yüksek, düzgün bir ekonomiye sahip Türkiye şahsen benim rüyamdır. Tüm düzenlemeler ve adımlar her şeyin en iyisine layık olan insanımızı mutlu ve refah kılmak, barış ve huzur içinde yaşatmak amaçlıdır'' diye konuştu. 
     
     ''TERÖR İLLETİNDEN ÜLKE OLARAK ÇOK ÇEKTİK'' 

     İçişleri Bakanı Aksu, Türkiye'nin uluslararası ilişkilerin odaklandığı hassas bir coğrafyada bulunduğunu vurgulayarak, konuşmasını şöyle sürdürdü 
     ''Tarihi gelişimi, coğrafi konumu, sahip olduğu jeopolitiği itibariyle, komşularımızın ve dünya politikasında söz sahibi olmak isteyen diğer ülkelerin ülkemiz üzerinde daima emelleri ve birtakım hedefleri olmuştur. 
     Kardeşi kardeşe kırdıran, milli servetimizin büyük bir kısmının boş yere heba olmasına sebep olan terör illetinden ülke olarak çok çektik. Bununla birlikte geride bıraktığımız yıllarda milletçe yaşadığımız acı tecrübeler bize çok şey öğretmiştir. 
     Artık herkes anlamalıdır ki terörle bir yere varılamaz, terör ancak kan, gözyaşı ve mağduriyet getirir. Teröre prim ve cesaret verecek her davranış, milli birlik ve beraberliğimize, ülkemizin kalkınmasını ve aydınlık geleceğimize vurulan en büyük darbedir. İşte bu nedenle birbirimize hoş görülü sevgi ve saygı dolu bir muhabbet beslemeliyiz. Karşılıklı sevgimizi, hoşgörümüzü, özgüvenimizi, birlik ve beraberliğimizi koruduğumuz sürece başaramayacağımız hiçbir iş yoktur.'' Abdülkadir Aksu, günümüzde Türkiye'de sağlanan huzur ve güven ortamının en önemli unsurlarının bunlar olduğunu dile getirerek, ''Hep birlikte ve uzlaşmadan aldığımız güçle ülkemizle birlikte bölge ülkelerinin kalkınması, refahı için aynı yöne bakmak, aynı heyecanı taşımak en büyük rüyamızdır'' dedi. 
     Aksu, Avrasya Ekonomi Zirvesi ile ülkeler arasında sağlanacak yakınlaşma sayesinde yeni işbirliği imkanlarının aranacağını, dostluk duygularının pekişmesine yardımcı olunacağını vurguladı. 
     
</TEXT>
</DOC>
