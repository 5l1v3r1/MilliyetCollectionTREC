<DOC>
<DOCNO> 375780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy14.html </URL>
<DATE> 2005/09/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Arınç Türkiye'nin önünü kesmeye çalışıyorlar 
</HEADLINE>
<TEXT>

     TBMM Başkanı Bülent Arınç, terör örgütü yandaşlarının dün gerçekleştirdikleri eylemlerle ilgili bir soruya karşılık, "Çok üzüntü verici olaylardır. 
     Terör örgütü ile doğrudan bağlantılı olduğunu düşündüğüm veya terör örgütünün sözde liderine bağlılık gösterme sevdasındaki bir avuç insan, Türkiye’nin huzurunu kaçırmaktadır. Türkiye’nin rahatını ve Türkiye’nin geleceğe olan güvenini sarsmaya çalışmaktadır" dedi. 
     Türkiye’de, terör örgütü, terör örgütünün yandaşları ve terör örgütünün propagandasına yönelik çalışmaların artık iyice terk edildiğini ve örgütün izole edilme durumuyla karşı karşıya kaldığını ifade eden Arınç, şöyle konuştu 
     "Halktan hiçbir destek yoktur. Artık yurtiçinde ve yurtdışında desteklerini tek tek kaybetmiştir ve ortada cas cavlak kalmıştır. Onun ismini, onun amacını, onun sözde liderini hala gündemde tutmaya yönelik çabalar olarak bunları görüyorum. Güvenlik güçlerimizin olayları çatışma çıkmadan sona erdirme yolundaki çabalarını takdirle karşılıyorum. Ama bu terör örgütüne propaganda amaçlı gösteriler hem cana karşı, insanımıza karşı, hem mala karşı, hem kamu malına karşı zarar verecek boyutlara ulaşmamalıdır. Güvenlik güçlerimiz bunun tedbirini almalıdır. Bu sadece Gemlik’le, sadece İstanbul’la, sadece Ankara ile de sınırlı değildir. Bir avuç insan veya bir avuç insandan biraz daha fazla insan sadece bu örgütün sesini veya varlığını hala kanıtlamaya çalışmaktadır. Ama yalnız kalmışlardır, terk edilmişlerdir. halkımız bunları sevmemekte, beğenmemekte ve istememektedir." Bu olayların AB yolunda bir engel çıkartmaya yönelik provokatif eylemler olduğu yönünde iddialar bulunduğunu kaydeden Arınç, bu iddiaların araştırılması gerektiğini söyledi. 
     
     CAMİ AVLUSUNDAKİ EYLEM 

     Bu davranışları sadece PKK eylemleri olarak görmemek gerektiğini anlatan Arınç, "Bundan birkaç gün evvel bir cami avlusunda bir avuç insanın önlerinde çocuklar ve kadınlar da olduğu halde hiç hoşa gitmeyen bir eylemde bulunmaları da bunlardan bir tanesidir" dedi. 
     Şüphesiz Milli İstihbarat Teşkilatı ve Emniyet Teşkilatı’nın bu eylemi yapanlar ve amaçları konusunda bilgi sahibi olduğunu veya ciddi bir araştırma yapmakta olduğunu kaydeden Arınç, şöyle devam etti 
     "Ben bütün bu olayları Türkiye’nin önünü kesme girişimleri olarak, halkı da işin içerisine çekme eylemleri olarak görüyorum. Ama her türlü eyleme karşı halk fevkalade dikkatlidir. Bunlara katılmamaktadır ve bunları tek başına terk etme durumu içerisindedir, bu da sevindiricidir. Bu olaylar önlenecektir. Bu olaylardan dolayı Türkiye’nin gelişmesi, büyümesi ve çağdaşlaşma hedefine varmasına hiçbir engel kalmayacaktır." 
     
</TEXT>
</DOC>
