<DOC>
<DOCNO> 372606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur56.html </URL>
<DATE> 2005/08/24/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Memur-Sen ''Başbakanın devreye girmesini bekliyoruz'' 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, hükümetin kamu çalışanlarının maaşları için önerdiği toplam 3 katrilyon 164 trilyon liralık ek ödemenin yeterli olmadığını, bu rakamın 5 katrilyon liraya yükseltilmesini istediklerini söyledi. 
     Akyıldız, Başbakanlık Merkez Bina’da gerçekleştirilen toplu görüşmelerin 3. turunun tamamlanmasının ardından yaptığı açıklamada, görüşmede, yetkili sendikaların genel başkanlarının, her hizmet kolunda çalışan memurların sorunlarını dile getirdiğini bildirdi. 
     Aksu, Kamu İşveren Kurulu’nun, bu konularda değerlendirme yapacağını belirtti. 
     Kamu çalışanlarının, özellikle özelleştirme sonucu ortaya çıkan sorunların değerlendirilmesi ile çalışma şartlarına ilişkin talepler konusunda birer komisyon oluşturulacağını bildiren Akyıldız, komisyon çalışmalarının sonuçlarının, bir sonraki toplu görüşmeye getirileceğini açıkladı. 
     Denge tazminatı konusundaki taleplerinin, bugünkü toplantıda kabul gördüğünü ifade eden Akyıldız, 2.7 katrilyon liralık ek yükün üzerine 464 trilyon lira daha katıldığını belirtti. Bu teklifi yeterli bulmadıklarını dile getiren Akyıldız, ancak yeni teklifi değerlendirip, tavırlarını netleştireceklerini bildirdi. 
     
     "MASADAN KALKTIĞIMIZDA BİR DAHA DÖNMEYİZ" 

     Akyıldız, hükümetin teklifinin bir kez daha değerlendirilmesini isteyerek, görüşmeleri masada sürdürmek konusunda ısrar edeceklerini belirtti. Akyıldız, "Masadan kalmak istemiyoruz. Çünkü masadan kalktığımızda, bir daha dönmeyiz. Türkiye Kamu-Sen bu konuda kararlıdır. Ancak masadan kalmak için henüz erken olduğu kanaatindeyiz" diye konuştu. 
     Gerçekten kamu çalışanları düşünüyorsa, ek yükün artırılması noktasında samimiyet gösterilmesi gerektiğini ifade eden Akyıldız, "Masadan kalkmadığımız sürece alanlara inmeyeceğiz. Ama alana inersek, bir daha masaya dönmeyeceğiz" ifadesini kullandı. 
     Akyıldız, zammın nasıl olacağına ilişkin bir soru üzerine, Devlet Bakanı ve Başbakan Yardımcısı Mehmet Ali Şahin’in, kamu çalışanlarına gelecek yıl için 3 katrilyon 164 trilyon lira ek ödeme önerdiğini belirterek, bunun dağılımını birlikte yapabileceklerini söylediğini aktardı. 
     Akyıldız, kamu çalışanlarının maaşları için gelecek yıl 5 katrilyon lira ayrılmasını istediklerini ifade ederek, 3 katrilyon 164 trilyon liranın yeterli olmadığını, rakamın yükseltilmesi için görüşeceklerini ifade etti. Akyıldız, "Bundan sonra konuya yüzde 2.5 ya da yüzde 1.5 gibi değerlendirmelerle bakmıyoruz. 3 katrilyon 164 trilyon liranın dağılımını ortaya koymaya çalışacağız. Bunu birlikte yapma teklifine olumlu bakıyoruz" dedi. 
     Akyıldız, bir soru üzerine, KESK Başkanı İsmail Hakkı Tombul’un açıkladığı zam oranlarının bir "alternatif" olduğunu söyledi. 
     
     MEMUR-SEN GENEL BAŞKANI’NIN SÖZLERİ 

     Memur-Sen Genel Başkanı Ahmet Aksu ise hükümetin verdiği rakamların, kendilerinde hayal kırıklığına neden olduğunu belirterek, "Beklediğimiz rakam ve oranın altında. Şok olduk" dedi. 
     Aksu, hükümetin, ek ödeme almayan memurlara gelecek yılın birinci ve ikinci 6 ayları için teklif ettiği 40’ar milyon liranın, talep ettikleri, "sosyal denge ücreti" taleplerinin olumlu bulunduğu anlamına geldiğini söyledi. 
     Ahmet Aksu, hükümetin ek ödeme almayan memurlara önerdiği 40’ar milyon lira ile yüzde 1’er buçuk oranındaki zammın ardından, en düşük memur maaşının Ocak 2006’da 674 milyon 100 bin, Temmuz 2006’da 724 milyon 200 bin liraya ortalama memur maaşının ise Ocak’ta 890 milyon 700 bin, Temmuz’da ise 923 milyon 100 bin liraya yükseleceğini anlattı. 
     Bu rakamlara aile yardımının dahil olduğunu bildiren Aksu, bu durumda en düşük memur maaşının yüzde 15.9, ortalama memur maaşının ise yüzde 10.2 oranında artacağını kaydetti. 
     Aksu, bu rakamları yeterli bulmadıklarını ifade ederek, en düşük memur maaşının 950 milyon liraya çıkarılmasını talep ettiklerini anımsattı. 
     Geçen yıl kabul edilmeyen zam dağılımını birlikte yapma önerilerinin bu yıl kabul edilmesini sevindirici bulduklarını dile getiren Aksu, "Sayın Başbakan’ın, bu konuda devreye girmesini, bu rakamın yükseltilmesini, memurları sıkıntıdan kurtarmasını bekliyoruz" dedi. 
     
</TEXT>
</DOC>
