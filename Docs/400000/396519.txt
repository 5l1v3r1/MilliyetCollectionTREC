<DOC>
<DOCNO> 396519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy06.html </URL>
<DATE> 2005/11/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP, İsviçre rezaleti için soruşturma istedi 
</HEADLINE>
<TEXT>

     Türkiye’nin yıllardır milyonlarca dolar harcayarak oluşturduğu imajı İsviçre maçı sonrası kaybettiğini belirten CHP İzmir Milletvekili Erdal Karademir, Devlet Bakanı ve Başbakan Yardımcısı Mehmet Ali Şahin’in istifasını istedi. 
     Konuyla ilgili olarak ANKA’ya açıklama yapan Karademir, Türkiye-İsviçre maçında meydana gelen olayların tüm halkı derinden üzdüğünü söyledi. İsviçre’deki ilk maçın bahane edilmesi ve abartılmasıyla "Adeta bir savaşa hazırlanır gibi" ortam yaratıldığını belirten Karademir, bu sürece Bakan Şahin ve Türkiye Futbol Federasyonu’nun TFF seyirci kaldığını, "Onun da ötesinde olayları körükleyici demeçler verdiğini" kaydetti. 
     Sahadaki futbolcuların oyun sırasında hakem tarafından cezalandırılmadığını, olayların büyümesinin saha yönetimi tarafından engellendiğini ifade eden CHP’li Karademir, "Ülke çıkarlarımız açısından futbolcularımızın bu denli sinirli ve sorumsuz davranmalarının hiçbir haklı dayanağı olamaz" dedi. 
     
     "ÇIKAN OLAYLAR TAM BİR İLKELLİK" 
     Karşılaşma sonrası çıkan olayları "tam bir ilkellik" olarak niteleyen ve sorumluluğu İsviçre takımı oyuncularına yıkmaya çalışmanın tam bir sorumsuzluk olacağını ifade eden Karademir, "Türkiye’nin yıllardır milyonlarca dolar harcayarak oluşturduğu imajı sorumluların sorumsuzluğu yüzünden bozulmuştur" dedi. Bakan Şahin’i istifaya çağıran Erdal Karademir şöyle dedi 
     "Devlet Bakanı Mehmet Ali Şahin diğer spor dallarında da büyük tahribatlara yol açmıştır. Futbolda ülkemizi bu hale düşüren milli takım yetkilileri, futbol federasyonu yöneticileri ve Devlet Bakanı Şahin hakkında soruşturma açılmalıdır. Ayrıca TFF yöneticileri ve Bakan Şahin hemen istifa etmelidir." 

ANKA 
     
</TEXT>
</DOC>
