<DOC>
<DOCNO> 368926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko22.html </URL>
<DATE> 2005/08/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ford Otosan'ın en iyi temmuzu... 
</HEADLINE>
<TEXT>

     Ford Otosan Genel Müdür Yardımcısı Aykut Özüner, geçen ay 11 bin 198 adet satış yapan şirketin bugüne kadarki en iyi Temmuz ayını geçirdiğini bildirdi. 
     Yılın ilk yarısını yüzde 16,5 oranla pazar lideri olarak tamamlayan Ford Otosan, Temmuz ayı sonuçlarını açıkladı. 
     Ford Otosan Satış ve Pazarlama Genel Müdür Yardımcısı Aykut Özüner, Temmuz ayı sonu itibariyle pazar paylarının binek araçta yüzde 10.5, hafif ticaride yüzde 23.3, orta ticaride yüzde 28.7 ve kamyon pazarında yüzde 25.9 olarak gerçekleştiğini kaydetti. 
     Bu sonuçlarla, her segmentte geçen yılın kapanış pazar paylarının da üzerine çıktıklarını belirten Aykut Özüner, rakipleriyle aralarındaki farkın da açıldığına işaret etti. 
     Özüner, ''Ağustos ayına da hızlı başladığımızı söyleyebilirim. Bu tempo ile devam ettiğimiz takdirde, yıl sonunda son 3 yıldır devam ettirdiğimiz toplam otomotiv pazarındaki liderliğe, toplam satış adetlerimizi artırarak ulaşacağız'' dedi. 
     Toplam 47 markanın rekabet ettiği Türk otomotiv pazarında satılan her 10 binek araçtan birinin Ford olduğunu belirten Aykut Özüner, Ford Otosan'ın liderliğinde ticari araç pazarındaki paylarını korumalarının yanı sıra binek araç pazarında paylarını artırmalarının oldukça etkili olduğunu vurguladı. 
     Ford Otosan'ın ticari araçlardaki liderliğini ise, Temmuz ayında gerçekleştirdiği, hafif ticari araçlarda 3 bin 306, orta ticari araçlarda 3 bin 467 ve ağır ticaride ise 426 adet olmak üzere toplam 7 bin 199 adetlik satışlarla pekiştirmeyi başardığını kaydeden Genel Müdür Yardımcısı Özüner, bu başarıda özellikle Yeni Focus'un Türk tüketicisi tarafından beğenilmesi ve ilgi görmesinin önemli bir yer tuttuğunu kaydetti. 
     Aykut Özüner, ''İlk yedi ay sonunda toplam 23 bin 698 adetlik bir otomobil satış gerçekleştirdik. Bunun 5 bin 370'i Yeni Focus. 2005 yılı sonunda 14 bin adetlik bir Focus satışı gerçekleştirmeyi hedefliyoruz'' dedi. 
     
</TEXT>
</DOC>
