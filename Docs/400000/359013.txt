<DOC>
<DOCNO> 359013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy08.html </URL>
<DATE> 2005/07/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Diyanet'ten üreticilere 'bira yerine ayran üret' önerisi 
</HEADLINE>
<TEXT>

     ANKARA ANKA 

      Diyanet İşleri Başkanlığı, İslam dinince hem içilmesi hem ticareti yasaklanan içkinin üretimini yapanlara seslenerek, sadece su, süt ve ayran satışlarının bile içki satışlarından elde edecekleri geliri sağlayacağını belirtti. 
     Diyanet İşleri Başkanlığı’nın, "Diyanet" dergisinde yayınlanan bir makalede, alkollü içki imalatı ve tüketiminde devamlı bir artış olduğu belirtilerek, 2004 yılı rakamlarına göre, Türkiye’de günde yaklaşık 2,19 milyon litre içki sarf edildiği ve her gün içkiye asgari olarak 5,134 trilyon lira para harcandığı kaydedildi. 
     
     100 GENÇTEN 85’İ BİRA İÇİYOR 
     Bu paranın et, süt, peynir gibi ihtiyaçlara harcanmasının insan sağlığı için çok önemli olduğu belirtilen makalede, Türkiye’de toplam içki imalatının yüzde 92,5’ini biranın oluşturduğu kaydedildi. Makalede, gençlerin 
     yüzde 85’inin bira içmeyi tercih ettiklerine işaret edilirken, biranın alkolizme giden ilk ve en tehlikeli basamak olduğu ifade edildi. "Binlerce zararı olan ve içilmesi gibi ticareti de dinimizce haram edilmiş olan içkiye karşılık hiç mi helal kazanç yok" denilen makalede, üreticelere seslenilerek sadece su, süt ve ayran satışlarının içki satışlarının parasal değerini yakaladığına dikkat çekildi. Makalede, buna, gazoz, limonata, çay ve dondurma gibi ürünlerin de eklenmesiyle kazancın daha da arttığına işaret edildi. Türkiye’nin nüfusu 17 milyon iken, içki imalatının 16 milyon litre civarında olduğu belirtilen makalede, 2004 yılında en fazla 72 milyon litre olması gerektiği ancak, bu rakamın 740 milyon litreye çıktığı kaydedildi. 
     
     "İÇKİ İMALATI ÖZEL SEKTÖKRÜN ELİNDE" 
     Makalede, 2004 yılı toplam bira imalatı olan 740 milyon litrenin yaklaşık 738 milyon litresinin özel sektör tarafından imal edildiğine değinilirken, "Devlet sektörünün imalattaki hissesi devede kulak seviyesinde bile değildir" denildi. 
     
     "KAZALARIN YÜZDE 50’Sİ SARHOŞLUKTAN" 
     2004 yılında Türkiye’de 494 bin 851 trafik kazası 
     olduğu, bu kazalarda 109 bin 681 kişinin yaralandığı, bazılarının ömür boyu sakat kaldığı, 3 bin 82 kişinin hayatını kaybettiği ve 652 trilyonluk maddi hasar meydana geldiği belirtilen makalede, bu kazaların yüzde 50’sinin sarhoşluk nedeniyle meydana geldiği kaydedildi. Makalede 2003 yılında Türkiye’de 303 bin 212 vatandaşın boşandığı ve bu boşanmaların en önemli nedeninin yine sarhoşluk olduğuna dikkat çekildi. Makalede, Türkiye’de farklı tip 800 milyon 265 bin 168 litre içki imalatı yapıldığı kaydedildi. 
     
</TEXT>
</DOC>
