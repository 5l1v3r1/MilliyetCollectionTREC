<DOC>
<DOCNO> 390551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur40.html </URL>
<DATE> 2005/10/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
SHÇEK Genel Müdürü Barış "Sıfır partizanlık yapıyorum" 
</HEADLINE>
<TEXT>

     SHÇEK Genel Müdürü İsmail Barış, kurumdaki siyasi kadrolaşmaya yönelik iddiaları, ''Benim kurumumda partizanlık rüzgarları hiç esmedi. Ben sıfır partizanlık yapıyorum'' dedi. 
     Barış, TBMM'de gazetecilere yaptığı açıklamada, Malatya Çocuk Yuvası'ndaki ''çirkin hadisenin, kamu vicdanını dehşetli bir şekilde zedelediğini'' söyledi. 
     Sistemi değiştirdiklerini kaydeden Barış, kurum bakımı ve koğuş sisteminin terk edildiğini belirtti. 
     Barış, ''Ancak bu bir musluk suyu gibi değil. Musluğu kapatırsanız, su kesilir. Ama sosyal olaylar böyle değil. Bu kadar yurt, yuva, çocuk var... Bir anda istediğiniz noktaya getiremiyorsunuz'' diye konuştu. 
     Malatya Çocuk Yuvası'nda kalan çocukları İstanbul veya Kocaeli'ndeki kurumlara alacaklarını bildiren Barış, çocukların ciddi psikolojik travma içinde olduklarını söyledi. 
     Barış, burada çalışan kişilere, ''tacizci, şiddet uygulayan kişi'' gözüyle bakıldığını ifade ederek, ''Oradaki insanların, bu çocuklara vereceği pek bir şey yok'' dedi. 
     İsmail Barış, görüntülerin 25 Eylül ile 8-10 Ekim tarihleri arasında çekildiğinin ifade edildiğini kaydetti. 
     
     ''HER TÜRLÜ İSTİHBARATI DEĞERLENDİRİYORUM'' 
     Daha önceden bu konuyla ilgili kendisine en küçük bilgi ve ihbar gelmediğini belirten Barış, ''Benim kurumda partizanlık rüzgarları hiç esmedi. Temin ediyorum, benim kurumumda, sorumluluğumda sıfır partizanlık var. Ben sıfır partizanlık yapıyorum'' dedi. 
     Barış, taciz ve şiddet olaylarına ilişkin kendisine gelen her türlü istihbaratı değerlendirdiğini dile getirerek, sözlerini şöyle sürdürdü 
     ''Bu görüntüler gibi olan bir kaç hadise vardı. Bunlardan bir tanesi Barbaros Çocuk Köyü idi. Bunların dışında, bir özürlü kıza, biri cinsel tacizde bulunmuş, mahkeme beraat ettirdi ama ben görevden attım. Hassasiyet bundan sonra daha da artacak. 
     Kız meslek lisesi mezunları, kurumlarımızda çalışmıyor. Çocukların altını alacaksınız, idrar yapacak temizleyeceksiniz... Bunu yapmıyorlar. Biz, çalışma koşullarını daha cazip hale getirelim istedik. Asgari ücretin üzerinde yüzde 30 fark ödeyelim, şeklinde bir çalışmamız var'' diye konuştu. 
     
</TEXT>
</DOC>
