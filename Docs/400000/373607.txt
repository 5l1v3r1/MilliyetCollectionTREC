<DOC>
<DOCNO> 373607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur08.html </URL>
<DATE> 2005/08/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kanyona düşen Alman turistin cesedi 3 saatte çıkarıldı... 
</HEADLINE>
<TEXT>

     Antalya'nın Kemer İlçesi'ne bağlı Göynük Beldesi'nde, arkadaşlarıyla çıktığı dağ yürüyüşünde kanyona düşerek hayatını kaybeden Alman turistin cesedi çıkarıldı. 
     Almanya'dan 5 arkadaşıyla birlikte tatile geldiği Kemer'de, Göynük Kanyonu'na düşen Marcus Waldher'in 25 cesedinin bulunduğu yerden çıkarılması için bugün erken saatlerde çalışmalara başlandı. 
     AKUT ve Toroslar Doğa Sporları Kulübü'ne bağlı 20 dağcının katıldığı çalışmada ekipler, yaklaşık 50 metre derinlikteki kanyona inerek cesede ulaştılar. Ekipler, dere yatağında buldukları cesedi halatlar yardımıyla yukarı çıkardılar. 
     Yaklaşık 3 saat süren çalışmanın ardından kanyondan çıkarılan ceset, otopsi yapılmak üzere Kemer Devlet Hastanesi morguna kaldırıldı. 
     
     VİNÇ HELİKOPTER İHTİYACI 
     AKUT Akdeniz Birim Lideri Yılmaz Sevgül, operasyonun ardından gazetecilere yaptığı açıklamada, özellikle dağ ve kanyon gezilerine çıkan turistlerin mutlaka yanlarına rehber almaları gerektiğini söyledi. 
     Akdeniz Bölgesi'nde kurtarma operasyonlarında kullanılacak bir vinç helikopter bulunmamasından yakınan Sevgül, ''Son bir ayda bu bölgede 4 riskli kurtarma operasyonu gerçekleştirdik. Burada arama kurtarma ekiplerinin de hayatı tehlikede. Turizm kenti Antalya'nın kurtarmalarda kullanılacak vinç helikopterinin bulunması gerekiyor'' dedi. 
     Almanya'dan 5 arkadaşıyla Antalya'nın Kemer İlçesi'ne tatile geldiği belirtilen Waldher, dün arkadaşlarıyla birlikte Göynük Kanyonu'nda yürüyüşe çıkmış, yürüyüş sırasında henüz belirlenemeyen bir nedenle dengesini kaybederek kanyondan düşmüştü. Waldher, arkadaşlarının ve jandarma ekiplerinin yaptığı çalışmalara rağmen bulunamamıştı. 
     
</TEXT>
</DOC>
