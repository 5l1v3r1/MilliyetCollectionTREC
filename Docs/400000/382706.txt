<DOC>
<DOCNO> 382706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/ekonomi/eko04.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ASELSAN'dan yarım milyar dolarlık proje 
</HEADLINE>
<TEXT>



ASELSAN, TSK envanterindeki 281 helikopter ile 2 nakliye uçağına elektronik harp sistemleri üretecek. Helikopter Elektronik Harp Sistemleri, Radar İkaz Alıcısı, Radar Karıştırıcı, Lazer İkaz Alıcısı Tedariği ve Entegrasyon Sözleşmesi ile CMDS Destek Merkezi Sözleşmesi, IDEF 2005 fuarında imzalandı. 
Milli Savunma Bakanı Vecdi Gönül, törende yaptığı konuşmada, anlaşmayla 570 milyon dolarlık işin yarısını Türk özel sektörünün karşılayacağını belirterek, benzer projelerle son üç yılda 2.5 milyar dolar paranın yurtiçinde kaldığını bildirdi. 
Savunma Sanayi Müsteşarı Murad Bayar da, projenin helikopterlerin korunması için gerekli ve çok üst derecede bir proje olduğunu söyledi. Elektronik Harp Sistemleri'nin de 'Kaideye Monteli Stinger Projesi'nde olduğu gibi uluslararası platformlara taşınmasını beklediklerini söyleyen Bayar, "Bu sistem, dünyada ne varsa onun ötesinde bir sistem" dedi. 

Altı yılda seri üretim 
ASELSAN Elektronik Harp Proje Direktörü Ergün Bora, geliştirilecek 22 ürünün 281 helikopter ve iki nakliye uçağına takılacağını bildirdi. Projenin geliştirilmesi iki buçuk yıl, doğrulaması ve testleri iki yıl sürecek. Sistemler altı yıl sonra seri şekilde üretilecek. Sistemlerin montesi 2012'de tamamlanacak. 


</TEXT>
</DOC>
