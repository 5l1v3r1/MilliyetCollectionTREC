<DOC>
<DOCNO> 353098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas12.html </URL>
<DATE> 2005/06/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Paris Hilton'a iki nişan yüzüğü... 
</HEADLINE>
<TEXT>

     Yeni nişanlanan, Hilton otellerinin skandallarıyla ünlü güzel varisi Paris Hilton, biri 21 karatlık "seni seviyorum" yüzüğü, diğeri ise 23 karatlık "nişan yüzüğü" olmak üzere iki ayrı yüzük takıyor. 
     People dergisinin internet sitesinde yer alan habere göre, iki ayrı nişan yüzüğüyle dolaşan Hilton’un arkadaşlarına bu "yüzük enflasyonu" nedeniyle "parmaklarının su topladığı" yönünde espri yaptığı belirtildi. 
     Adaşı Yunanlı genç milyarder Paris Latsis ile nişanlanan Hilton, "sevgisinin büyüklüğünü gözler önüne sermek" için Latsis ile birlikte iki farklı yüzük seçti. Bu yüzüklerden 21 karatlık "kanarya elmasından" yapılan ilki çift tarafından "seni seviyorum yüzüğü" olarak adlandırılırken, 23 karatlık beyaz elmastan olan diğer yüzük de çiftin asıl "nişan yüzüğü" olarak Hilton’un parmağında yer alıyor. 
     İsmi verilmeyen çok ünlü bir mücevherci tarafından özel tasarlandığı belirtilen yüzüklerin Latsis’e oldukça yüklü bir miktara mal olduğu da gelen bilgiler arasında... 
     
     YUNANİSTAN’DA DEV NİŞAN PARTİSİ 
     Paris Hilton’un eski arkadaşlarından Brian Long, People dergisine yaptığı açıklamada çiftin bir barbekü partisinde nişanlarını yakın çevrelerine duyurduklarını ve çok mutlu olduklarını söyledi. 
     İki Paris’in birbirine uygun bir çift olduğunu vurgulayan Long, "Paris Hilton çok mutlu. Nişanlısıyla geçen yıl Aralık ayında tanıştılar ve çok da iyi anlaşıyorlar. Arkadaşları olarak biz de Paris Latsis’i çok sevdik. Paris’in kendi gibi olmasına izin veriyor" dedi. 
     Paris Hilton düğünün ne zaman olacağı konusunda herhangi bir açıklamada bulunmazken, çiftin bir süre sonra Latsis’in memleketi Yunanistan’da dev bir nişan partisi verecekleri kaydedildi. 
     
</TEXT>
</DOC>
