<DOC>
<DOCNO> 355878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko42.html </URL>
<DATE> 2005/06/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ABD Ticari Ataşesi AB, Türkiye'nin üyeliğinin yararının farkında değil 
</HEADLINE>
<TEXT>

     ABD Başkonsolosluğu Ticaret Ataşesi Jeremy Keller, AB'nin, Türkiye'nin üyeliğinin kendi yaranına olduğunun farkında olmadığını söyledi. 
     Keller, Türk Amerikan İş Konseyi'nin TAEK Organize Sanayi Bölgesi'nde düzenlediği ''Anadolu-ABD Köprüsü Toplantıları''nda, Türkiye- ABD, Türkiye-AB arasındaki ekonomik ilişkiler hakkında bilgi verdi. 
     AB'de son zamanlarda yaşanan gelişmelerin birlikte sorun olduğunu gösterdiğini ifade eden Keller, şöyle dedi 
     ''AB, kimlik sorunu yaşıyor. Fransa'da ve Hollanda'daki referandumlar ve son gelişmeler bunu gösteriyor. AB, kendi sorunlarıyla uğraşmaktan ülkelerin sorunuyla ilgilenemiyor. AB, Türkiye'nin üyeliğinin kendi yararına olduğunu farkında değil. ABD, Türkiye'nin AB'ye üyeliğini destekliyor. Türkiye birliğe girerse, kalite ve standart alanında ABD adına olumlu olacak. Türkiye iyi müzakereler yaparsa ve temkinli ve sabırlı olursa her şey iyi, yolunda gidecek. Fransa'daki ve Hollanda'daki hayır referandum sonuçları, kendi hükümetlerinden ve halkın olumsuz duygularından kaynaklanıyor. Bu uzun bir süreç. AB girmenin en az 10 yıl devam edecek bir süreç olduğunu biliyoruz.'' Keller, ABD Türkiye arasındaki ticari ve ekonomik ilişkilere de değinerek, ''ABD ile Türkiye arasındaki ekonomik ilişkiler Türkiye lehinedir. ABD, Türkiye'ye 3,5 milyar dolar ihracat yapıyor, Türkiye ise ABD'ye 4,5 milyar dolar ihracat yapıyor. Bu ihracat rakamlarının değişmesi için ticaret anlayışının da değişmesi gerekir. ABD'li yatırımcıların birçoğundan, Türkiye'de birçok bürokratik engellerle ve yolsuzluk karşılaştıkları yönünde şikayetler alıyorum. Bu düzeltilmelidir'' dedi. 
     TAEK Genel Başkanı Yılmaz Argüden de Türkiye ile ABD arasındaki ilişkilerin, demokrasi, özgürlük, insan hakları ve serbest piyasa ekonomisi gibi ortak idealleri paylaşmak temeline dayandığını söyledi. 
     TAEK'in kuruluşundan bugüne 20 yılda birçok başarılı çalışmalar yaptıklarını ve iki ülke işadamlarının ortak ekonomik ilişkiler kurmasına yardımcı olduklarını anlatan Argüden, şöyle dedi 
     ''Artık ülkeler arasındaki ilişkiler devlet kademeleriyle belirlenmiyor. Aynı zamanda iş dünyasının, akademik ve sanat dünyasının ve sivil toplum kuruluşlarının önemi artıyor. Uluslararası ilişkiler gittikçe sivilleşiyor. TAEK, 67 iş konseyinin kurulmasına öncülük etti. Bugün Asya ve Afrika'da ortak çalışan ABD ve Türk şirketlerinin buluşmasını bizler sağladık. Türk firmalarının ABD'ye, ABDli firmaların da Türkiye'ye yatırım yapmalarına yardımcı olduk. Amacımız, iki ülke arasındaki ekonomik ve ticari ilişkileri geliştirmektir.'' Denizli Sanayi Odası Başkanı Müjdat Keçeci de Türkiye'ye gelen yabancı yatırımcıların İstanbul, Ankara ve İzmir gibi büyük şehirlerdeki işadamlarından başka Anadolu şehirlerine gelip bölgedeki işadamlarıyla da görüşmeleri gerektiğini kaydetti. 
     
</TEXT>
</DOC>
