<DOC>
<DOCNO> 387492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/agun.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de korku 
</HEADLINE>
<TEXT>


Ege Bölgesi, dün 5.6, 5.7 ve 5.9 büyüklüğünde 3 depremle sarsıldı. Vatandaşlar kendini sokağa atarken, yine kamu binalarında çatlaklar oluştu. Panikle camdan atlayan ve travma geçiren 40 kişi hastanelik oldu 

TURAÇ TOP - BAHRİ KARATAŞ - MUSTAFA OĞUZ İzmir DHA 

Ege'de dün merkez üssü Ege Denizi'nin Seferihisar açıkları olan 5.6 ve 5.7 ile Urla Uzunkuyu'da meydana gelen 5.9. büyüklüğündeki 3 deprem oldu. İzmir başta olmak üzere tüm bölgede hissedilen depremde bazı eski binalarla okullarda çatlaklar oluştu. 
Boğaziçi Üniversitesi Kandilli Rasathanesi ve Deprem Araştırma Enstitüsü'ne göre merkez üssü İzmir'in Seferihisar ilçesi açıklarında 07.31'de yaşanan 3.0, 08.17'de 3.8, 08.45'te 5.7 büyüklüğündeki depremlerin ardından vatandaşlar kendilerini sokaklara attı. Okullarda da öğrenciler bahçeye çıkarıldı. Bazı veliler ise çocuklarını okuldan aldı. Sarsıntılar nedeniyle haberleşme felç oldu. 

Çok sayıda artçı oldu 
12.46'da yine merkez üssü Urla ilçesine bağlı Uzunkuyu olarak açıklanan 5.9 büyüklüğünde deprem korkuyu daha da artırdı. İşyerleri tamamen boşalırken, ilköğretim okulları tatil edildi. Ege ve Dokuz Eylül üniversiteleri de eğitime ara verdi. Panik sürerken 12.55'te de merkez üssü yine Seferihisar açıkları olan 5.6 büyüklüğünde bir sarsıntı yaşandı. 
Kriz Merkezi'ni toplantıya çağıran Vali Oğuz Kağan Köksal, can ve mal kaybı olmadığını açıkladı. Köksal, "Sivil savunma adına alınması gereken her türlü tedbir alındı" dedi. 

Yine kamu binaları 
Sarsıntılarda Seferihisar Yatılı Bölge Okulu'nda kız öğrencilerin kaldığı yatakhanenin duvarları çatladı. Asil Nadir Lisesi ile Muharrem Gülpınar İlköğretim Okulu'nun duvarlarında da çatlaklar oluştu. 
Devlet Hastanesi ve Ana Sağlık Ocağı, Şehit Kemal İlköğretim Okulu, Soğancıoğlu Oteli, tarihi Fatih İbrahim Bey Camii'nin duvarlarında da çatlaklar oluşurken, Zeytineli köyünde kullanılmayan bir okul yıkıldı. Devlet Hastanesi Semt Polikliniği kapatıldı. 
Manisa'da okullar bir gün tatil edilirken, Aydın'ın Kuşadası ilçesinde turistler açık alanlardaki kafelerde toplandı. 
Sarsıntıların ardından yüksek yerlerden atlayarak yaralanan ve psikolojik travma şik yetiyle yaklaşık 40 kişi hastanelere başvurdu. Panik anında 5. kattan atlayan bir vatandaşın ise durumunun ağır olduğu kaydedildi. 


Çadırda iftar 


İzmir'de vatandaşların bir bölümü, havanın soğuk olması ve akşam saatlerinde artçı depremlerin hız kesmesi nedeniyle evlerine girerken, bazıları da açık alanlar ve parklarda sabahladı. Açık alanlarda çadır kurup ateş yakarak ısınmaya çalışanlar da dikkat çekti. Bazı vatandaşlar, oruçlarını kurdukları çadırın önünde açtı. 


Okullar bugün de tatil 

AA 
Öğle saatlerinde meydana gelen ikinci depremle vatandaşlar panik içinde sokaklara çıkarken okullar da tatil edildi. Bazı öğrenciler kitaplarını bırakıp kaçtı. 
İzmir Valiliği, ilk ve ortaöğretim okullarının bugün de tatil edildiğini duyurdu. 

Uzmanlar uyardı 
'Şüpheli evlere girmeyin' 

'Depremin büyüme riski var' diyen uzmanlara göre, Ege Bölgesi'nde daha büyük bir deprem olmaz demek mümkün değil. Bölgedeki sismik faaliyet devam edecek. Egeliler tedbiri elden bırakmamalı... 

SERHAT OĞUZ 
Ege Denizi'nde meydana gelen deprem fırtınasını değerlendiren uzmanlar, depremin daha da büyüme ihtimalinin bulunduğunu belirterek, şüpheli evlere girilmemesi uyarısında bulundu. Uzmanların görüşleri şöyle 
Kandilli Rasathanesi ve Deprem Araştırma Enstitüsü Müdürü Prof. Gülay Barbarosoğlu Bölge büyük bir sismik faaliyet içine girdi 'Daha büyük bir deprem olmaz' demek mümkün değil. Bölgedeki sismik faaliyet bir süre daha devam edecek.Ulusal Deprem Konseyi Başkanı Prof. Haluk Eyidoğan Birkaç gün daha 5.9'un altında artçı sarsıntılar devam edebilir. Bölge halkı tedbirli olmalı. İzmir'in bir süre önce mikrobölgelendirme çalışması yapıldı ve birçok fay tespit edildi. Bu nedenle depremler sürpriz sayılmaz. 

'Yaşlı kırık üzerinde' 
İTÜ Maden Fakültesi Jeofizik Mühendisliği Bölümü Öğretim Üyesi Prof. Ahmet Ercan Ege Denizi'nde kuzey - güney ve doğu - batı doğrultularında 2 farklı fay sistemi var. Kuzey - güney doğrultusundaki fay sisteminin yaşlı bir kırılma düzeni var ve 6 büyüklüğüne kadar deprem üretebilir. Bugünkü deprem de, bu yaşlı kırık üzerinde oldu. Foça - Karaburun ve Midilli arasında yer alan doğu - batı uzantılı genç kırılma düzeni ise 7 büyüklüğüne kadar deprem üretebilir. İzmir'in gerçek depremi bu olacaktır.Yıldız Teknik Üniversitesi Öğretim Üyesi Prof. Şükrü Ersoy 5.9'dan daha büyük deprem olma ihtimali de var. Egeliler tedbiri elden bırakmasın. Ancak Ege fayları yapısı itibarıyla çok büyük depremler üretmiyor.Afete Hazırlık Derneği AHDER Genel Başkanı Prof. Dr. Ahmet Mete Işıkara Aynı yerde üst üste deprem olması ilginç. Bunu bir süre takip etmekte ve dikkatli olmakta fayda var. Prof. Zafer Akçığ 5.7 ve 5.9 büyüklüğündeki depremler aynı hatta ancak birbirinden bağımsız. 


</TEXT>
</DOC>
