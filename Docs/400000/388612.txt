<DOC>
<DOCNO> 388612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo27.html </URL>
<DATE> 2005/10/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Malatyaspor iddialı Fenerbahçe'yi yeneceğiz 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, bu hafta sahalarında yapacakları Fenerbahçe maçını kazanmak için sahaya çıkacaklarını söyledi. 
     Hikmet Tanrıverdi, düzenlediği basın toplantısında, takımın ligdeki durumunu değerlendirdi. 
     Geride kalan 9 haftada istedikleri sonuçları alamadıklarını belirten Tanrıverdi, şunları söyledi 
     ''Takım malesef istediğimiz sonuçları alamadı ve beklentimizin altında bir performans gösterdi. Kamuoyunda zaman zaman morallerin bozuk olduğunu görüyorum. Bunları da hep beraber ve birlikte aşmak için morallerimizi yüksek tutmamız gerektiğine inanıyoruz. Neticede, lig uzun bir maraton, önümüzde yapacağımız ilk 3 maçımız biraz sıkıntılı. Ondan sonraki maçlar daha rahat olacak.'' 
     
     FENERBAHÇE MAÇI 
     Fenerbahçe maçına galibiyet için çıkacaklarını vurgulayan Tanrıverdi, şöyle devam etti 
     ''Fenerbahçe'nin gücü belli. Yaptığı bir tek transfer veya bir tek futbolcusunun değeri bizim toplam bütçemizin iki katı durumunda. Ama biz mücadelemizi ortaya koyup, iyi bir neticeyle ayrılmak istiyoruz. Fenerbahçe'yi yenmek için oynayacağız.'' Yönetim kurulu olarak eskisinden daha fazla birlik ve beraberlik içinde olduklarını belirten Tanrıverdi, şöyle konuştu 
     ''Bizler hep birlikte Malatyaspor'a inandığımız için biraradayız. Bu 4 yıllık süreç içinde Malatyaspor için bu yönetimin neler yaptığı ortada. Bugün bir hata varsa bedelini ödemeye hazırım.'' 
     
</TEXT>
</DOC>
