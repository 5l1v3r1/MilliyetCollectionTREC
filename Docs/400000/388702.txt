<DOC>
<DOCNO> 388702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/gun04.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile koleksiyonunda gizli kalmış eserler 
</HEADLINE>
<TEXT>


Usta ressam çift Bedri Rahmi ve Eren Eyüboğlu'nun şimdiye kadar gün ışığına çıkmamış eserleri, Dirimart Sanat Galerisi tarafından izleyiciyle buluşturuluyor 

Yasemin Bay 

Aşkları, çizgileri, renkleri, yaşamları, sanatlarıyla bir döneme damgasını vurmuş iki usta ressamın şimdiye kadar gün ışığına çıkmamış resimleri sanatseverlerle buluşuyor. 
Dirimart Sanat Galerisi tarafından düzenlenen Bedri Rahmi Eyüboğlu-Eren Eyüboğlu sergisi, bugüne kadar aile koleksiyonunda gizli kalmış eserlerden oluşuyor. Sergiyle eşzamanlı olarak yayımlanan katalog ise, hem Bedri Rahmi'nin hem de Eren Eyüboğlu'nun hemen hemen tüm dönemlerine dair bir seçki sunuyor. 

Farklı dönemler 
Dirimart'ın 2001'den bu yana gerçekleştirilen Bedri Rahmi-Eren Eyüboğlu sergilerinin 5.'sinin özel bir anlamı da var. Bu yıl sergi, Bedri Rahmi'nin ölümünün 30. yılı anısına düzenleniyor. 
Dirimart yöneticisi Azra Genim, 35 eserin yer aldığı sergide her iki sanatçının da farklı dönemlerini yansıtmaya özen gösterdiklerini belirtiyor "Natürmort, portre, peyzaj, soyut... Eyüboğlu çiftinin hemen hemen her dönemini ve farklı tekniklerini, tarzlarını yansıtan eserler seçtik. Ama sanatçıların orta dönemleri ağırlıkta, yani '40, '50 ve '60'lı yıllar." 
Sergiyle eşzamanlı olarak yayımlanan katalog ise, daha geniş bir yelpaze sunuyor izleyiciye. Toplam 258 eserin yer aldığı kitapta, Bedri Rahmi ve Eren Eyüboğlu'nun oğulları Mehmet Rahmi Eyüboğlu'nun bir yazısı bulunuyor. Resimseverlerin her iki sanatçının da resimlerini inceleme olanağı bulacağı bu kataloğun sahte resim piyasasının işini zorlaştıracağına dikkat çeken Mehmet Rahmi Eyüboğlu, yazısında anne ve babası için şöyle diyor 

Şaşırtıcı benzerlik 
"Birisi anadan doğma, diğeri sonradan olma bu iki ressam, çalışma tempoları, çalışabilme alışkanlık ve eğilimleriyle birbirlerine hayret edilebilecek kadar benzemektedirler... 
Eren Eyüboğlu, anadan doğma bir ressam olduğu için resme hazırlıklarını çoğu kez kafasının içinde yapabilmekte. Halbuki Bedri Rahmi, resim yapma sevincine daha dolambaçlı yollardan varabilmekte." 
Katalogda ayrıca çiftin sanata dair görüşlerini anlatan yazılarına ve aşk mektuplarından alıntılara da yer veriliyor. Kitabın satış fiyatı 20 YTL. 9 Kasım'a kadar izlenebilecek olan sergide, aile koleksiyonundan çıkıp Dirimart'ın koleksiyonuna girmiş eserler satışa sunuluyor. İki büyük ustanın düş dünyasına tanık olmak isteyenlere... 
Dirimart 0212 291 34 34 


</TEXT>
</DOC>
