<DOC>
<DOCNO> 370281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy07.html </URL>
<DATE> 2005/08/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Washington Times Erdoğan, Abraham Lincoln gibi 
</HEADLINE>
<TEXT>

     Washington Times gazetesinde yayımlanan "Türkiye’nin Kürt Sorunu" başlıklı haberde Başbakan Erdoğan’ın "Kürt sorunu hepimizin sorunudur" yönündeki sözleri Abraham Lincoln’ün "Kölelik sadece Güney’in değil tüm ülkenin suçudur" açıklamalarına benzetildi. Haberde ayrıca PKK sempatizanlarının Avrupa başkentlerindeki eylemleri ile ilgili olarak da "El-Kaide eylem yapsa tepkiler ne olurdu" diye soruldu. 
Washington Times Gazetesi, Başbakan Tayyip Erdoğan’ın Diyarbakır konuşmasında sarf ettiği sözleri Abraham Lincoln’un kölelik karşıtı söylemine benzetti. 
     Haberde ayrıca PKK’nın Avrupa’da eylem yapmasına izin verilmesi eleştirildi. 
     "Türkiye’nin Kürt Sorunu" başlıklı yazıda, Başbakan Erdoğan’ın Diyarbakır ziyareti sırasında sarf ettiği "Kürt sorunu hepimizin sorunudur, ama herşeyden önce benim sorunumdur" sözleri, ABD’nin eski başkanlarından Abraham Lincoln’ün "Kölelik sadece Güney’in değil tüm ülkenin suçudur" açıklamalarıyla karşılaştırıldı. Haberde "Erdoğan, Lincolniyen demokrasiden etkilenmiş görünüyor" ifadeleri yer aldı. 
     Öcalan’ın yakalanmasının ardından pek çok Avrupa başkentinde hatta Türkiye’nin Washington Büyükelçisinin Rezidansı önünde özgürce protesto eylemleri yaptığı hatırlatılan Tülin Daloğlu imzalı yazı şöyle devam etti 
     "Bir an için El Kaide sempatizanlarının ittifak güçlerinin başkentlerinde Usame bin Ladin’i desteklediğini düşünün. Bu tartışmasız olarak Amerikalılar’ın üzerinde soğuk duş etkisi yaratacaktır. Ne yazık ki Türkler bunun nasıl bir duygu olduğunu biliyor". 
     PKK ve El-Kaide’nin ideolojileri farklı olduğu belirtilen haberde "Ancak nasıl 11 Eylül ve Londra saldırıları kabul edilemezse PKK terörü de hiçbir şekilde meşru gösterilemez" ifadeleri yer aldı. 
     Diyarbakır’ın, Başbakan Erdoğan’ın 4 bin korumayla gezdiği Türkiye’deki tek yer olduğu belirtilen haberde, "Diyarbakır bir savaş bölgesi değil, ama şehrin alt taraflarında PKK sempatizanlarına rastlamak zor değil. Şehir 6 yıl öncesine göre daha temiz ve varlıklı olmasına karşın işsizlik hala çok büyük bir sorun" denildi. 
     Haberde ayrıca Erdoğan’ın "Kürt sorununu" sesli olarak dile getiren ilk Türk lideri olduğunun altı çizildi. 
     
     ABD PKK’YA MÜDAHALE EDERSE... 

     Öte yandan haberde Diyarbakır Büyükşehir Belediyesi Basın Müşaviri Kadir Konuksever’in, ABD’nin PKK’ya karşı harekete geçmesinin "iyi olmayacağını" söylediği belirtildi. 
     Kürtlerin AB’de büyük bir sempatisi oluğunu kaydeden Konuksever, "Kürtler ABD’nin Kuzey Irak’ta bağımsız bir Kürdistan kurulmasına yardım edeceğini düşünüyor" dedi. 
     Haberde, ülkenin diğer bögelerinde ise Amerikan politikalarının PKK terörünü ateşlediği görüşünde olduğu ifade edildi. 
     Türkiye’nin ABD’ye olan kızgınlığının sonucunda İran ve Suriye ile işbirliğine gittiği belirtilen haberde, bu iki ülkenin PKK teröristleri ile girdiği çatışmalara dikkat çekildi. 
     Haberde son olarak "Eğer ABD Türkiye’nin komşularına demokrasi getirmek istiyorsa, PKK sıradaki hedef olmalı. 
     Böylece insanlar topraklarını kaybetme endişesi taşımaz" denildi. 
     
</TEXT>
</DOC>
