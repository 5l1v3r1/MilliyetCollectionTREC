<DOC>
<DOCNO> 357631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko06.html </URL>
<DATE> 2005/07/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İhracat, konfeksiyonda düştü, tekstilde arttı 
</HEADLINE>
<TEXT>

     Tekstil ile hazır giyim ve konfeksiyon sanayiinin önde gelen merkezlerinden Bursa'dan yılın ilk yarısında yapılan ihracat, tekstilde yüzde 11.5 artarken, hazır giyim ve konfeksiyonda yüzde 8.2 oranında geriledi. 
     Bu dönemde 668 milyon 765 bin dolar olarak gerçekleşen tekstil ile hazır giyim ve konfeksiyon ihracatı, geçen yılın aynı döneminde 652 milyon 8 bin dolar düzeyindeydi. 
     A.A muhabirinin Uludağ İhracatçı Birlikleri UİB verilerinden derlediği bilgiye göre, ocak-haziran döneminde yüzde 8.2'lik düşüşle 272 milyon 933 bin dolara gerileyen hazır giyim ve konfeksiyon ihracatı, geçen yılın aynı döneminde 297 milyon 373 bin doları bulmuştu. 
     Aynı dönemde, yüzde 11.5 oranında artarak 395 milyon 832 bin dolara yükselen tekstil ihracatı ise geçen yılın aynı döneminde 355 milyon 165 bin dolarda kalmıştı. 
     Tekstil alanında 9 serbest bölgeyle 100 ülke ve özerk bölgeye ihracat gerçekleştirilirken, hazır giyim ve konfeksiyonda 5 serbest bölgeyle 92 ülke ve özerk bölgeye ulaşıldı. 
     
</TEXT>
</DOC>
