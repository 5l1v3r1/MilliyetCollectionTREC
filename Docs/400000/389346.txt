<DOC>
<DOCNO> 389346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/eko05.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber-Sen'den PTT'nin kahveli faturasına tepki 
</HEADLINE>
<TEXT>


ANKARA ANKA 

Haber-Sen, Avea'nın abonelerine fatura içinde gönerdiği Ülker'in Türk kahvesi hediyesi karşılığında PTT'nin 3,5 milyon YTL zarara uğratıldığını iddia etti. Açıklamaya göre, PTT, Avea'nın 2 milyon adet eylül ayı faturasını 2,5 YTL yerine 0,75 YTL'den kabul etti. Avea tarafından hazırlanan paketin içerisinde Ülker firmasına ait 25 gramlık Türk Kahvesi yer aldı. 
Böylece paketin toplam ağırlığı 50-60 grama ulaştı. Bu ağırlıktaki bir kayıtlı gönderi ücreti 2,5 YTL iken, Avea faturaları için normal gönderi işlemi yapıldı ve Yönetim Kurulu kararı ile bu gönderilerden 0,75 YTL ücret alındı. Böylece, PTT gönderi başına 1,75 YTL zarara uğratıldı. PTT'nin 2 milyon gönderi için toplam zararı ise 3,5 milyon YTL'ye ulaştı. Haber-Sen Genel Başkanı Esin Yelekçi, PTT Yönetim Kurulu üyelerinin hangi yetkiyle kurumu 3,5 milyon YTL zarara uğratacak bir işlemin altına imza attığını sorarken, "Başbakan'ın eski ortağı ÜLKER firmasına ait kahvenin hediye olarak dağıtıldığı bir dönemde alınan bu karar bir tesadüf mü yoksa söz konusu iki firmaya çekilmiş bir kıyak mı " dedi. 


</TEXT>
</DOC>
