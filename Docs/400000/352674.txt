<DOC>
<DOCNO> 352674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur17.html </URL>
<DATE> 2005/06/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sahte dişçi olduğu ölünce anlaşıldı 
</HEADLINE>
<TEXT>

     Mesut IŞIK - Şenol AYDIN DHA 

      KOCAELİ İl Sağlık Müdürlüğü ekipleri ihbar üzerine Gebze’nin Dilovası Beldesi’nde üç ayrı adrese düzenledikleri operasyonda, üç sahte dişçi muayenehanesi tespit etti. Muayenehanelerin ikisi kapalı olduğu için kapıda tutanak tutulurken, 2 yıldır bölgede faaliyet gösteren sahte diş hekimi 61 yaşındaki Fikret Kizir'in, 1.5 ay önce öldüğü ortaya çıktı. 
     Kocaeli il Sağlık Müdürlüğü ekipleri, ihbar üzerine Gebze’nin Dilovası Beldesi’nde sahte dişçi operasyonu düzenledi. Emniyet güçlerini de yanlarına alan sağlık müdürlüğü ekipleri, ilk olarak Bağdat Caddesi üzerinde faaliyet gösteren iki ayrı muayenehaneye baskın yaptı. Muayenehanelerin kapalı olduğunu gören ekipler, tutunak tutarak Diliskelesi Mahallesi Atatürk Caddesi Çıkmaz Sokak numara 1 5’te bulunan bir apartmanın en alt katındaki dişçi muayenehanesine gitti. Muayenehanenin 61 yaşındaki Fikret Kizir’e ait olduğunu ve sözkonusu kişinin diş hekimi olmadığını tespit eden ekipler, Fikret Kizir’i bulabilmek için komşularının bilgisine başvurdu. Ekipler, Fikret Kizir’in 1.5 ay önce öldüğü’ cevabını alınca şaşkınlık yaşadı. 
     
     MAHALLELİ DE ŞAŞIRDI 
     Sağlık müdürlüğü ekiplerine bilgi veren mahalle sakinleri, 1.5 ay önce ölen Kizir'in, iki yıldır daireyi dişçi muayenehanesi olarak kullandığını belirterek, Kendisine bizler de diş çektirdik. Burada diş tedavisi de yapıyordu'' dediler. 
     Mahalle Muhtarı Metin İyak, Fikret Kizir'in 1.5 ay önce öldüğünü belirterek, Kendisi yaklaşık iki yıl bu bölgede dişçilik yaptı. Sahte olup olmadığını bilmiyorum ama bölgedekilerin yarıya yakınının dişini çekti, dolgu yaptı'' diye konuştu. 
     Yaklaşık iki yıl boyunca bölgede diploması olmadan dişçilik yapan Fikret Kizir'in öldüğünü öğrenen sağlık müdürlüğü ekipleri şaşkın bir şekilde bölgeden ayrılırken, vatandaşları sahte diş hekimlerine karşı uyarmayı da ihmal etmedi. Yetkililer, bu tür yerlerde yapılan diş tedavilerinde, başta sarılık ve AiDS gibi bir çok öldürücü bulaşıcı hastalığın kapılabileceğini belirtti. 
     
</TEXT>
</DOC>
