<DOC>
<DOCNO> 351881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo11.html </URL>
<DATE> 2005/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Trabzon'da Zurawski bitti, yerli transferi unutuldu 
</HEADLINE>
<TEXT>

     Adnan SUNGUR DHA 

      BORDO mavili takımın kadrosunun zenginleştirilmesi için yapılması planlanan yerli oyuncu transferinde Trabzonspor yönetiminin somut bir adım atmaması, Şenol Güneş’in de bu konuda zorlamada bulunmaması dikkati çekti. 
     Önceleri İstanbulspor'dan Serhat, Yalçın, Cem Can, Gençlerbirliği’nden Uğur Boral, Hakan, Ankaragücü’nden Emre, Malatyaspor’dan Bilal, Samsunspor’dan Adnan, Antalyaspor’dan Burak Yılmaz'la ilgilenen yönetim, transfer sezonunun açılmasıyla birlikte hiç biri hakkında harekete geçmedi. 
     Yöneticiler, yabancı transferinin sona ermesini beklediklerini öne sürerken, Şenol Güneş’in talepleri doğrultusunda hareket ediyoruz. Yerli transferi için piyasanın biraz daha oturmasını bekliyoruz dediler. Bordo mavililerin ilgilendiği futbolcuların ise Trabzonspor'dan cevap beklediği öğrenildi. 
     
     GERGİN BEKLEYİŞ 
     Bordo mavililerin transferde henüz somut adım atamaması, Zurawski’de yaşanan olumsuzluk ve Tolga Seyhan konusunun hala çözüme kavuşturulmaması, gergin bir bekleyişe yol açtı. Yönetici Metin Akbaşoğlu, Zurawski için Polonya'daki temaslarını keserek dönerken Glawaski konusunda da bir gelişme olmadığı bildirildi. Güney Amerika'da görüşmelerini sürdüren yönetici Murat Bozoğlu'nun da gündemdeki futbolcuların hiç biriyle anlaşma sağlayamadığı belirtildi. 
     
     POLONYALILARA GÖRE ZURAWSKİ BİTTİ 
     Polonya’da futbol sezonu, pazar günü oynanan maçlarla sona ererken gazeteler Zurawski'nin Trabzonspor'a transfer olacağını öne sürdü. Son maçta 2 gol atan Zurawski’ye madalya ve plaket verildiğini, taraftarların golcü oyuncuyu omuzlarına aldığını belirten Polonya gazeteleri, Austria Wien'in de talip olduğu Zurawski, büyük ihtimalle Trabzonspor'a gidiyor diye yazdılar. 
     
     TOLGA SIKINTISI 
     Trabzonspor’un transferde sıkıntı yaşadığı Tolga Seyhan'ın menajeri Haluk Canatar, son olarak kulüpten 1 trilyon 650 milyar lira talep etti, Asbaşkan Ömer Sarı ise 1 trilyon 250 milyar lirada kaldı. Tolga'yla ilgili son kararı Şenol Güneş’in vereceği bildirildi. Bu arada yönetimin iç transferde sözleşmelerini uzatacağı öteki futbolcularıyla bu hafta görüşeceği açıklandı. 
     
     EMRAH SIRA MİLLİ TAKIMDA 
     Trabzonspor'la 3 yıllık sözleşme imzaladıktan sonra tatile çıkan Emrah, gelecek sezonu iple çektiğini söyledi. Emrah, kulübünde kaldığı için mutlu olduğunu söylerken şöyle konuştu 
     Huzurluyum. Artık bu takımda futbolu bırakabilirim de. Şimdi başka hedeflerim var. En büyük hayalim A milli takımda forma giymek. Milli takım için de düşünüldüğümü biliyorum. Bu nedenle gelecek sezona çok iyi başlayacağım. Milli takımdan da davet alarak en önemli hayalimi gerçekleştireceğim. 
     
     ALİŞEN SON ŞANSIM 
     İki yıl önce Trabzonspor’un yıldızı olacağı öne sürülürken ortaya koyduğu futbolla hayal kırıklığı yarattığı için Akçaabat Sebatspor’a kiralanan Alişen, bu yılın kendisi için son şans olduğunu söyledi. Alişen, şöyle devam etti 
     Benden çok şey bekliyorlardı. Ancak bir çok olumsuz olay yaşadım ve bu nedenle bir düşüş dönemi geçirdim. Şimdi gerideki her şeyi kafamdan sildim, yeni bir yol çizdim. Takımla birlikte katılacağım kampların son şansım olduğunu biliyorum. Şenol Güneş'in de gözüne gireceğim. Bu sezon yeniden patlama yapacağım. Bana güvenenler, beklentilerine yanıt bulacak. 
     
     İKİ MUTLU OLAY 
     Trabzonspor’da dün yaşanan 2 olay camiada mutluluk yarattı. B genç takımın final maçında Galatasaray’ı 5-0 mağlup ederek Türkiye şampiyonu olurken Şöhretler Karması’da birinci oldu. İstanbul’da Beşiktaş, Fenerbahçe ve Galatasaray'la Trabzonspor'un eski futbolcularının yer aldığı turnuvada bordo mavililer, ilk maçta Beşiktaş’ı mağlup etti, finalde de Galatasaray'ı 4-2'yle geçerek kupayı kazandı. B Gençler ise eleme grubunda yenildikleri Galatasaray’ı farklı yenerek Süper genç takımından sonra alt yapıya ikinci şampiyonluğu getirdi. 
     
     GÖZLER GENÇLERDE 
     Bordo mavililer, geleceğe yatırım yapmak, genç yıldız adaylarını belirlemek için gözünü Hollanda’da devam eden 20 yaş altı Dünya Şampiyonası’nı gözlem altına aldı. Başta Türkiye olmak üzere Afrika, Güney Amerika ve Avrupa ülkelerinden tesbit edilecek olan futbolcuların uzun süreli takip altına alınacağı, ihtiyaç duyulduğunda da gelecek yıllarda transferlerine çalışılacağı belirtildi. 
     
     SORUNLAR YÖNETİMİ BEKLİYOR 
     Bordo mavililerin öncelikli olarak gelecek sezona dönük güçlü bir kadro yaratılması için kadronun en az 3 kaliteli yabancı, 3'de yerli isimle güçlendirilmesi gerektiği bildirildi. Borsadan alınan paranın transferde kullanılmayacağı sözü verilirken yapılacak olan transferlerin yeni borçlar yaratmasından da endişe edildiği kaydedildi. Başkan Atay Aktuğ ve yönetimin yeni kaynaklar yaratamamanın sıkıntısını yaşadığı iddia edildi. 
     
     STAT VE TESİS MESELESİ 
     Bordo mavililerin Avni Aker Stadı'nın yenilenmesi için yapılması gereken çalışmaları henüz beklenen hızda gerçekleştirememesinin de bir başka büyük sorun olduğu öne sürüldü. Stadın çağa uygun hale getirilmesi için girişimlerde bulunulmasına karşın henüz bir sonuç alınamadığı öğrenildi. Bu arada alt yapı için 1,5 yıl önce temeli atılan binanın bitirilmesinin de kulübün gündeminde olduğu belirtildi. 
     
     KAMP YERİ BİLE SORUN OLDU 
     Trabzonspor yönetimi için gelecek sezonun hazırlıklarının yapılacağı yurt dışı kampının yeri bile sorun oldu. Şenol Güneş, henüz daha nerede kamp yapılacağına karar veremedi. Hollanda, Almanya ve İsviçre’de turnuvalarla ilgili sorunlar yaşanması nedeniyle bordo mavililere uygun bir yer bulunamadı. Trabzonspor Futbol A.Ş.'nin başına getirildiği açıklanan Şenol Güneş'in yine sahada olacağını belirtmesi üzerine bu brime kimin getirileceği sorunu da ortaya çıktı. Futbolcu İzleme Komitesi ve alt yapının başına da kimin geçirileceğine de henüz karar verilemedi. 
     
</TEXT>
</DOC>
