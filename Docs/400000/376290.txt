<DOC>
<DOCNO> 376290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/yozer.html </URL>
<DATE> 2005/09/07/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Fevzi'nin elleri 
</HEADLINE>
<TEXT>



Ümit Milli Takımımız'ın, gruptaki selameti açısından dün Ukrayna'yı mutlaka yenmesi gerekiyordu. Ancak harcanan çaba yeterli olmadı, Avrupa Şampiyonası finallerine mucize olmazsa mendil sallandı. Hücumda sürekli eksik kalan, çoğalamayan Ay - Yıldızlı ekibimiz gol pozisyonuna girmekte de sıkıntı çekti. Son toplarda dikkatli olamayan, rakibin fizik gücü altında boğulan ümitlerimiz zaten dünkü futboluyla galibiyeti de hak etmemişti. 
Ukrayna'nın özellikle ilk yarıda geliştirdiği ataklarda kaleci Fevzi'nin başarılı oyunuyla gol yemedik. Galatasaray'da forma arayan Fevzi, klas oyunuyla herhalde kendi takımı için de ışık verdi. Kararlılığı, savunmadan oyun kuruculuğu ve yan toplardaki üstünlüğüyle tam not aldı. Ayrıca, onun önünde oynayan Can Arat da, dün sahada sivrilenler arasındaydı. 
Ukrayna Milli Takımı, fiziğini iyi kullanan, topa sert vuran bir ekip. Özellikle hücumda çok etkili oyuncuları var. Örneğin 10 numaraları Milevskiy gerçek bir ümitti. Fiziğiyle, klasıyla sanki yeni bir Shevchenko görüntüsü verdi. Ancak onun şanssızlığı karşısında Fevzi'nin yanı sıra yine topa hızlı hamle yapabilen, dişe diş mücadele etmesini çok seven Can Arat'ı bulmasıydı. 
Ümitlerimizdeki kan değişikliğinin olumlu yansımaları hakkında konuşmak için henüz erken. Ancak iyi mücadele ettikleri bir gerçek. Kanatlardaki ve forvetteki sorunlar çözülürse, takımımız çok daha etkili olabilir. Özellikle savunma kurgusu çok güçlü. Bu bölgede süratli, topa basan ve iyi koşan bir dörtlü var. Ama hücumdaki sorunlar sırıttı. Orta sahanın bu bölgeye nasıl destek olacağını Reha Kapsal çözmeli. Yoksa bu gençlerin dörde bir gol atmaları çok zor. 


</TEXT>
</DOC>
