<DOC>
<DOCNO> 383131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy10.html </URL>
<DATE> 2005/10/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li Ülkü'den Unakıtan'a eleştiri... 
</HEADLINE>
<TEXT>

     CHP İzmir Milletvekili Hakkı Ülkü, ''Esprili kişiliği ve gözü kara özelleştirmeciliğiyle tanınan Maliye Bakanı Kemal Unakıtan'ın mizah anlayışı, artık son günlerde halkı hiç mi hiç güldürmemektedir'' dedi. 
     Ülkü, yaptığı yazılı açıklamada, Bakan Unakıtan'ın, Aliağa 3331 parsel sayılı taşınmazın hangi şartlarda Aliağa Belediyesi'ne kiraya verildiğine ilişkin soru önergesine, sorularla ilgisi olmayan ve kendi önergesinde yer verdiği bir bilgiyi tekrarlayan, konuyu açıkça geçiştiren bir cevap verdiğini savundu. 
     Üzerinde tenis kortları, voleybol, basketbol, futbol sahaları, havuzu, restoran ve kafeteryaları ile 80 adet betonarme konut bulunan taşınmazın, Aliağa Belediyesi'ne bağlı bir şirkete usulsüz olarak kiralandığını, bu şirketin de taşınmazı başka bir özel şirkete, uzun bir dönemi kapsayacak şekilde kiraya verdiğini öne süren Ülkü, özetle şunları kaydetti 
     ''Bizim halk adına öğrenmek istediğimiz, Bakan'ın verdiği cevaba göre mahkeme tarafından 01 Ağustos 2000 tarihinde Mal Müdürlüğü'ne teslim edilen taşınmazı, devletin ne şartlarla Aliağa Belediyesi'ne kiraya verdiği, ne kadar kira geliri elde ettiğidir 
     Fakat Maliye Bakanı, üstün mizah anlayışından dolayı olacak soru önergeme bir anlamda soruyla karşılık vermiştir, konuyu geçiştirmiştir. Esprili kişiliği ve gözü kara özelleştirmeciliğiyle tanınan Sayın Bakan'ın mizah anlayışı, artık son günlerde halkı hiç mi hiç güldürmemektedir. Fakat birilerinin, Maliye Bakanı sayesinde çok keyifli olduğu da açıkça görülebilmektedir.'' 
     
</TEXT>
</DOC>
