<DOC>
<DOCNO> 391202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur43.html </URL>
<DATE> 2005/10/31/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İzmir'de sağlam olmayan 16 okula AB desteği 
</HEADLINE>
<TEXT>

     Bayındırlık ve İskan Bakanlığı Afet İşleri Genel Müdürü Mustafa Taymaz, İzmir'deki son depremlerin ardından Seferihisar ve Urla ilçelerinde toplam 96 ağır, 232 orta hasarlı konut tespit edildiğini, ağır hasarlı konutlarda kalanlar için yarından itibaren kira yardımında bulunmaya başlayacaklarını söyledi. 
     İzmir Valisi Oğuz Kağan Köksal, Mustafa Taymaz ile birlikte İzmir'deki depremler ve hasar tespit çalışmalarıyla ilgili basın toplantısı düzenledi. 
     Seferihisar ve Urla'da hasar tespit çalışmalarının büyük bölümünün tamamlandığını ve depremin genel hayata etkili olduğu kararının alındığını bildiren Köksal, bunun üzerine kira yardımı konusunda hazırlıkların tamamlandığını ve gerekli listelerin oluşturulduğunu belirtti. 
     Depreme karşı tedbirlerin yanı sıra geleceğe yönelik çalışmaları planlamak için Afet İşleri Genel Müdürlüğü görevlilerinin bölgeye geldiğini, 23 ekiple arazide çalıştığını, deprem bölgesinde vatandaşlarla görüşüp teknik kontroller yaptığını belirten Köksal, şöyle konuştu 
     ''Kira yardımına yarın başlıyoruz. Kira yardımından faydalanmak için, şu ana kadar Seferihisar'dan 17, Urla'dan 3 kişi başvurdu. Evlerinin hasar gördüğü ekiplerimizce tespit edilmiş ve kira yardımından faydalanmak isteyenlerin, bir ev kiraladığını belgelemesi ve evrakını bize teslim etmesi gerekiyor. Amaç afetzedelerin daha önceki hayat standartlarını yakalamalarını sağlamak olduğundan, çadır yardımı yerine kira yardımı yapıyoruz. 
     Güçlendirme ve onarıma ihtiyaç duyulduğu tespit edilen 16 okul için, AB fonlarından ödenek sağlanacak. Bu yönde görüşmelerimiz tamamlandı. Okulların güçlendirme çalışmalarının yıl sonuna kadar tamamlanacağını tahmin ediyoruz. Ödenek miktarı, kesin tespitler yapıldıktan sonra ortaya çıkacak.'' 
     
     HASAR TESPİT ÇALIŞMALARI 
     Afet İşleri Genel Müdürü Taymaz da 17-21 Ekim tarihlerinde meydana gelen 4 ana depremle ilgili hasar tespit çalışmalarının yüzde 95 oranında tamamlandığını, Seferihisar'da ağır hasarlı 49, orta hasarlı 178, Urla'da ise ağır hasarlı 47, orta hasarlı 54 konut tespit edildiğini kaydetti. 
     Kırsal alanlardaki hasar gören konutların mühendislik hizmeti almadığını, diğer konutların da yapı denetim eksikliğinden zarar gördüğünü belirlediklerini ifade eden Taymaz, şunları söyledi 
     ''Kira yardımı için mülk sahiplerine 12, kiracılara ise 6 ay 250 YTL yardımda bulunulacak. 2006 planlaması içinde yapılacak deprem konutlarına yönelik yer tespiti yaptık. Seferihisar'da 2003 depreminin ardından yapılan TOKİ konutlarının karşısında 24 dönüm, Urla'da ise 45 dönümlük araziler belirledik. Bayındırlık İl Müdürlüğü, konutlarla ilgili altyapı dahil projelendirme ve ihale çalışmalarını yapacak. 2006'da konutların yapımının tamamlanması hedefleniyor. Şu anda 96 konut yapımı planlanıyor. Ancak hasar tespitlerine yapılacak itirazlar ile orta hasarlıların ağır hasarlı duruma dönmesi halinde konut sayısının 100'ü geçeceğini tahmin ediyorum. Yıl sonuna kadar toplam 232 orta hasarlı konut güçlendirilecek.'' 
     
</TEXT>
</DOC>
