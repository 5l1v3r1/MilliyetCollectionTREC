<DOC>
<DOCNO> 351939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur17.html </URL>
<DATE> 2005/06/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Nizipli Sayısal Loto talihlisi kayıplara karıştı 
</HEADLINE>
<TEXT>

     Metin İLİKSOY NİZİP Gaziantep DHA 

      GEÇEN Cumartesi gecesi çekilen Sayısal Loto'da 6 bilen 5 kişiden biri olduğu ve 1 milyon 101 bin 448 YTL kazandığı tahmin edilen Gaziantep'in Nizip İlçesi'nde yaşayan 43 yaşındaki 5 çocuk babası Orhan Kaya, ağabeyi Saffet Kaya'ya büyük ikramiyenin kendisine çıktığını söyledikten sonra ortadan kayboldu. Eşi ve 5 çocuğu ile kayıplara karışan Kaya'dan, yakınları bile haber alamıyor. 
     1985'te ilçede kuyumculuk yaparken, alkol bağımlısı olup iflas eden Orhan Kaya, geçimini kamyon şoförlüğü yapıp, ilaç sanayinde kullanılan ve dağlarda yetişen Keber’ adlı bitkiyi toplayarak sağlıyordu. Zor şartlar altında yaşamını sürdüren Orhan Kaya'nın yakınları, Kaya'nın cumartesi gününden itibaren ailesiyle birlikte, Zeytinlik Mahallesi Dilsiz Sokak'taki evinden ayrıldığını kendisinden o günden beri haber alınamadığını söyledi. 
     Orhan Kaya'nın ağabeyi olan ve Nizip'te kuyumculuk yapan Saffet Kaya, Kardeşim büyük ikramiyenin kendisine çıktığını söyledi. Duyunca çok sevindim. Çünkü kardeşimin paraya çok ihtiyacı vardı. Kutlamak için kendisini aradım ama cep telefonu kapalıydı. Oturduğu evde ne kendisi ne de çocukları vardı. Cumartesi gecesinden bu yana gören, duyan yok'' dedi. 
     Kaya’nın yeğeni Nuri Kaya ise Amcama ulaşamıyoruz. Telefonu da kapalı. Evden ayrılırken gören olmamış. Birkaç gün sonra tekrar Nizip’e geleceğini umuyoruz'' diye konuştu. 
     Büyük ikramiyeyi kazanan kuponun oynandığı Sayısal Loto bayii Hüseyin Akar ise Orhan Kaya’nın her hafta gelip 20-25 YTL’lik kupon doldurduğunu belirterek, Uzun süredir oynuyordu. Ancak, bugüne kadar bir kez bile ikramiye kazanmamıştı. Ancak, her hafta ikramiyeyi kazanacağını söylüyordu. İkramiyenin isabet ettiği kuponun bizden oynandığını öğrenenler de gelip buradan Sayısal Loto oynamaya başladı'' dedi. 
     
</TEXT>
</DOC>
