<DOC>
<DOCNO> 371625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yazar/altan.html </URL>
<DATE> 2005/08/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bulmaca buldurmaca, dil üstünde kaydırmaca... 
</HEADLINE>
<TEXT>


Eski medrese tartışmalarının, yaşamakta olduğumuz güncel tartışmalar üstündeki etkisini pek araştıran değil, hiç araştıran olmadı. 
Örneğin tartışmalardan biri de şuydu 
- Çölde çırılçıplak kalmış bir Müslüman, eline avuç içi kadar bir çaput geçirirse önce önünü mü kapamalı, yoksa arkasını mı 
Bütçenin yüzde 36'sının sadece borç faizlerinin ödenmesine ayrıldığı ve devletin korunması için yılda ortalama 12 milyar dolarlık silah alındığı ülkemizde sık sık siyasal parti nutukçularına özenen emekli militerlerimizden bazılarının ortak görüşü şöyle 
- Önce ağzını kapamalı... 

Beklenmedik aksi bir sürpriz olmazsa, 3 Ekim'de Avrupa Birliği üyeliği için, Türkiye ile de müzakerelerin başlaması karara bağlanacak. 
Hepimiz biliyoruz ki, Başbakan Tayyip Bey, uça uça geliyor 3 Ekim'e... 
Peki sonra ne olacak 

İki arkadaş güvercin, her zaman kentin meydanında birbirlerine randevu verirler ve tam saatinde de buluşur, atılan yemleri yerlermiş. 
Günlerden bir gün, yine randevulaşmış güvercinler. Bir tanesi tam saatinde gelmiş kararlaştırılan yere ne var ki, öteki güvercin bir türlü görünmemiş... 
Zamanında gelen güvercin başlamış beklemeye... 
1 saat bekle, 2 saat bekle, 1 gün bekle, 2 gün bekle... 
Öteki güvercin yok ortalıkta... 
Nihayet bir hafta sonra, ikinci güvercin de çıka gelmiş. Arkadaşı 
- Yahu, demiş, nerelerde kaldın az daha gidiyordum... 
İyice gecikmiş olan güvercin 
- Biliyorsun, demiş her zaman uça uça gelirdim. Baktım hava güzel, bu sefer de, yürüye yürüye gideyim, dedim. 
Sanırız Tayyip Bey de, 3 Ekim'e uça uça geldikten sonra, artık yürüye yürüye gitmeye başlayacak... 

Bektaşi babasına sormuşlar 
- Baba erenler, Hazine'den geçinmeliler sektörünün üst kesimini oluşturan "seçilmişler" ile "atanmışlar" arasında Hikmet Onat ile İbrahim Çallı'nın, Elif Naci ile Edip Hakkı'nın, Şevket Dağ ile Ömer Uluç'un tablolarını bir bakışta ayıracak nitelikte, çok sevdikleri vatanlarının ressamlarını da, aynı ölçüde sevip değerlendirebilecek kaç kişi vardır 
Baba erenler 
- Hemen hemen hiç yok gibidir, demiş. 
- Peki, Haldun Taner'in bir öyküsünden üç cümleyle Sait Faik'in bir öyküsünden üç cümleyi, Memduh Şevket'in bir öyküsünden üç cümleyle Fahri Celal'in bir öyküsünden üç cümleyi okur okumaz ayırabilecek kaç kişi vardır 
Baba erenler yine 
- Hemen hemen hiç, demiş... 
- Vatanı o kadar sevdikleri halde, kendi ülkelerinin ressamlarıyla, kendi anadillerinin yazarlarını, o ölçüde yüreklerinde duya duya sevmiyorlar mı 
Bektaşi babası gülümsemiş 
- Onlar, ressamları, yazarları sevmekle kazanmıyorlar ki hayatlarını, demiş sadece vatanı sevmekle kazanıyorlar. O kadar sevgi de yetiyor onlara daha ötesini ne yapsınlar... 

İncili Çavuş 
- Ah ah diyormuş, şu büyük heykelci Rodin, bir de bizim beyinsellik düşmanlarından birini tanısaydı, ne güzel olurdu. 
- Neden, diye sormuşlar 
- Neden olacak, ünlü heykeli "Düşünen Adam" yanında, bir de "Düşünmeyen Adam" heykeli yapardı o zaman... 

40 yıl önceki siyasetçi nutuklarından, manşetlere çıkmış birkaç örnek 
"Alınacak önlemlerle dar gelirliler korunacaktır." 
"Sıkıntı içinde olanlar unutulmayacaktır." 
"Tabandakilerin geçim düzeyi yükseltilecektir." 
Vaktiyle Bal Mahmut 
- Aynı sözler, demişti, Kutsal Kitap'ta da var, "Sıkıntı çeken adem refaha kavuşacaktır"... 
Arkasından da eklemişti 
- Bunun ne zaman olacağını da saptar Kutsal Kitap, "öteki dünyada"... 

Bekri Mustafa 
- "Dağdan kestim kereste, kuş besledim kafeste" türküsü, aşırı siyasal bir türkü "Vatanı ve milletiyle devletin bölünmez bütünlüğü" ilkesine ters düşüyor adeta, diyormuş. 
- Yapma Bekri, neresi siyasal o güzelim türkünün, demişler... 
- Neresi siyasal var mı seçimlerde seçilen bir yığın kerestenin, hemen bülbül gibi şakımaya başladığını ima ediyor... 

Karacaoğlan'dan bir koşmayla bitirelim yazıyı 
Nuh'un gemisine yalan diyenler 
Yelken açıp yel kadrini ne bilir 
O Süleyman kuş dilini bilirdi 
Her Süleyman dil kadrini ne bilir 

Arap atlarına olur fırkalar 
Kimi sarhoş yürür kimi ırgalar 
Gübreliğe inip konan kargalar 
Has bahçede gül kadrini ne bilir 

Karacaoğlan der ki belim büküldü 
Ağzımın içinde dişim döküldü 
Nuh Nebi'nin haddesinden çekildi 
Saz çalmayan tel kadrini ne bilir 



</TEXT>
</DOC>
