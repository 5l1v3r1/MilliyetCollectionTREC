<DOC>
<DOCNO> 359220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo16.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimler tehlikeye girdi 
</HEADLINE>
<TEXT>


Danıştay, devlet memurları ile Merkez Danışma Kurulu üyelerinin seçimlerde delege olmasının özerkliği engelleyici nitelik taşıdığına karar verdi 

AYŞE YEŞİN 


Danıştay, özerk federasyonların genel kurullarında devlet memurları ile Merkez Danışma Kurulu üyelerinin oy kullanmasının doğru olmadığı, bu nedenle Özerk Federasyonlar çerçeve statüsünün iptal edilmesi kararını verdi. 
İstanbulspor Kulübü Derneği tarafından yapılan başvuruyu inceleyen Danıştay, devlet memurları ve MDK üyelerinin seçimlerde delege olmasının, özerkliği engelleyici nitelik taşıdığına dikkat çekti. Bu gelişme sonrası Basketbol, Voleybol, Satranç, Briç, Tenis, Motosiklet federasyonlarının yayınlanan çerçeve statüye göre yapılan seçimlerinin de iptal edilmesi tehlikesi belirdi. 
Gençlik ve Spor Genel Müdür Vekili Mehmet Atalay, Danıştay Daireler Genel Kurulu'na itiraz edeceklerini söyledi. Atalay, "Basketbol Federasyonu seçimleri sonrası Mahmut Kulein'in aynı gerekçe ile yaptığı başvuru Danıştay tarafından reddedilmişti. Ancak İstanbulspor Kulübü Derneği'nin aynı itirazı mahkeme olumlu buldu. Biz de gerekçelerimizi ortaya koyarak itiraz hakkımızı kullanacağız. Federasyonlarımızın özerk statüye kavuşması için biz çaba harcadık" dedi. 
Atalay, "İtirazın sonucunu bekleyeceğiz. Yeniden seçim yapılması şu an gündemde değil. İtirazımız reddedilirse seçimin yenilenmesi tartışılabilir" ifadelerini kullandı. 


</TEXT>
</DOC>
