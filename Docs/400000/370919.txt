<DOC>
<DOCNO> 370919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy11.html </URL>
<DATE> 2005/08/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"SPD, Sarıgül'ü davet etti mi etmedi mi " tartışması 
</HEADLINE>
<TEXT>

     Şişli Belediye Başkanı Mustafa Sarıgül’ün SPD tarafından Almanya seçimlerinde propaganda yapması için davet edilip edilmediği tartışılıyor. 
     Basında Sarıgül’ün SPD seçim kampanyasına destek için Almanya’ya gideceği belirtilmişti. CHP’den yapılan yazılı açıklamada ise Sarıgül’e davetin SPD tarafından değil, "Yeni Yerliler Schröder İçin" adlı çalışma grubu tarafından yapıldığı bildirilmiş, yapılan davetin SPD’yi bağlamadığı savunmuştu. 
     Şişli Belediye Başkanı Mustafa Sarıgül’ün Alman Sosyal Demekrat Partisi’nin SPD seçim kampanyasına destek vermeye davet edilmediği yönündeki açıklamasına, daveti bizzat gerçekleştiren SPD Güney Hessen Yönetim Kurulu Üyesi Ozan Ceyhun’dan tepki geldi. 
     
     YENİ YERLİLER SCHRÖDER İÇİN 
     Alman Sosyal Demokrat Partisi SPD Güney Hessen Yönetim Kurulu Üyesi Ozan Ceyhun, bu tür davetlerin SPD Merkezi ile koordineli olarak yapıldığını bildirdi. Ceyhun, "Mustafa Sarıgül, detayları SPD merkezi ile birlikte hazırlanan ’Yeni Yerliler Gerhard Schröder İçin’ başlığı altında Türkiye kökenli seçmenler için hazırlanan seçim kampanyasının ilk toplantısına ’başarılı bir sosyal demokrat belediye başkanı’ olarak misafir konuşmacı konumunda katılmak üzere davet edilmiştir" dedi. 
     SPD Güney Hessen Teşkilatı’nın göçmenlerden oluşan birimleriyle iki sefer toplanarak, Sarıgül’ün daveti için kendisini görevlendirdiğini ifade eden Ceyhun, CHP’nin SPD Merkez Bürosu Uluslararası Siyaset Bölümü Yetkilisi Achim Post’un ifadelerini çarpıttığını savundu. Ceyhun, "Achim Post dostumun dediklerinin benim açıklamamla çelişmediğini tespit etmekteyim" dedi. 
     
     CHP DESTEK VERSİN 
     Ceyhun, CHP’nin SPD’nin seçim kampanyasına destek vermeye çağırırken, "CHP yönetiminin zaten zor koşullarda bir seçim kampanyasında olan SPD’ye zarar verici ve aslında kimseyi ilgilendirmeyen açıklamalar yerine ’SPD’yi destekleyin’ demesini tercih ederim" diye belirtti. 
     
</TEXT>
</DOC>
