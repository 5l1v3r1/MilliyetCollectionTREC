<DOC>
<DOCNO> 353081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur58.html </URL>
<DATE> 2005/06/17/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Alman gazeteciler Aksaray'da... 
</HEADLINE>
<TEXT>

     Konrad-Adenauer Vakfı’nın davetlisi olarak Aksaray’a gelen 15 Alman gazeteci, Aksaray Belediye Başkanı Nevzat Palta’yı ziyaret etti. 
     İstanbul ve Ankara’dan Kapadokya Bölgesi’nde çeşitli incelemeler yapmak ve tarihi yerleri görmek için gelen Alman gazeteciler, gezi programında yer alan Aksaray’da ilk olarak Belediyesi Binası’na geldi. 
     Belediye Başkanı Nevzat Palta ile yapılan görüşmeye, AK Parti Aksaray Milletvekilleri Ali Rıza Alaboyun ile Türk-Alman Dostluk Grubu Başkanı AK Parti Aksaray Milletvekili Ahmet Yaşar da katıldı. 
     Başkan Palta, ziyaretten duyduğu memnuniyeti dile getirerek, gazetecilere Aksaray’ın tarihi, sosyal yapısı ve ekonomisi hakkında bilgi verdi. 
     Topluluk daha sonra Belediye Meclis Salonu’nda düzenlene toplantıya katıldı. 
     Aksaray Milletvekilleri Ali Rıza Alaboyun, toplantıda yaptığı konuşmada, Avrupa’da yaşayan Türklerin büyük bölümünün Almanya’da olmasına rağmen Alman toplumu içinde Türkiye’nin AB’ye girmesine karşı çıkanların oranının yüksek olduğunu, bunun kendilerini şaşırttığını söyledi. 
     Bu durumun, Almanya’da yaşayan Türkler’in Türkiye’yi yeterince temsil etmediğinin bir göstergesi olduğunu anlatan Alaboyun, "Türkiye’yi sadece Avrupa’da yaşayan Türkler temsil etmiyor. Türkiye ile AB ülkeleri arasında birbirini tanımama, önyargı, yanlış anlama gibi sorunlar var. Bu nedenle ülkeler arasında ziyaretler çok sık yapılmalı ve gerçekler görülmeli" diye konuştu. 
     Alman ZDF Televizyonu’ndan Christoph Röckeraht ise Fransa ve Hollanda’daki referandumlarda AB Anayasası’na ilişkin sonucun, Türkiye’nin AB’ye girmesine karşı çıkma anlamına gelmediğini belirtti. 
     Referandum sonuçlarının Avrupa’da gittikçe artan işsizlik ve sosyal adaletsizliğe bir tepki olduğunu vurgulayan Röckeraht, "Bu durum Avrupa’nın iç meseledir. Bu tepki, hükümetlere karşı bir harekettir. Aynı referandum bugün Almanya’da yapılsa sonuç yine aynı olacaktır. Bu, Türkiye’nin AB’ye girmesini istemedikleri anlamına gelmez" diye konuştu. 
     Alman gazeteciler daha sonra, Mercedes Benz Aksaray Kamyon Fabrikası’nı gezerek, yetkililerden bilgi aldı. Gazeteciler Cemiyeti’ni de ziyaret eden Alman gazeteciler yerel basın-yayın kuruluşlarındaki meslektaşlarıyla sohbet ettiler. 
     Gazeteciler son olarak da Ihlara Vadisi’ni gezdi. 
     
</TEXT>
</DOC>
