<DOC>
<DOCNO> 357914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/ekonomi/eko02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme tasarısı Meclis'ten geçti 
</HEADLINE>
<TEXT>


ANKARA Milliyet 

Olimpiyat hazırlıkları için İstanbul Büyükşehir Belediye bütçesinden pay ayrılacak. TBMM Genel Kurulu'nda, özelleştirme uygulamalarında karşılaşılan sorunlar ve farklı yorumları gidermeyi amaçlayan tasarı kabul edilerek yasalaştı. Yasaya göre, sermayesindeki kamu payı yüzde 15'in altında olan iştirak hisselerinin özelleştirilmesinde birden fazla teklif alınması şartı aranmayacak. 
Çıkılan ihaleden sonuç alınamaması durumunda, Özelleştirme Yüksek Kurulu'nun onayı alınmak kaydıyla "Belirli istekliler arasında ihale usulü"ne gidilecek. İhale şartnamesi çerçevesinde isteklilerden tekliflerin alınmasından sonra tek tek veya müştereken görüşme yapılmasına ihale komisyonunca karar verilecek ve ihale sonuçları karara bağlanmak üzere kurula sunulacak. 

İş kaybı tazminatı 
Özelleştirilen yerlerde iş kaybı tazminatı, günlük net asgari ücretin iki katı olarak uygulanacak. Özelleştirme kapsamına alınan kuruluşlarda çalışanlardan sözleşmeleri tazminata hak kazanacak şekilde sona erenlere, tazminatları dışında ilave iş kaybı tazminatı ödenecek. Özürlü personele 3. dereceye kadar belirtilen tutarın 2 katı iş kaybı tazminatı ödenecek. Özelleştirme programına alınmış kuruluşların, Kıyı Yasası ile Turizm Teşvik Yasası kapsamındakiler de dahil olmak üzere arsa ve arazilerine ilişkin imar planları, imar değişiklikleri ve mevzi imar planları Özelleştirme İdaresi Başkanlığı tarafından hazırlanacak. İlgili kuruluşlar bu arsa ve arazilerin imar fonksiyonlarını 5 yıl süreyle değiştiremeyecek. 

Türk Telekom çalışanları 
Türk Telekom hisselerinin devri sonucu kamu payının yüzde 50'nin altına düşmesi durumunda asli ve sürekli görevlerde çalışanlar ile KHK'ye tabi olarak kadrolu veya sözleşmeli personel statüsünde çalışan kapsam dışı personel, kamu görevlerinden 180 gün aylıksız izinli sayılacak. 

Olimpiyat kesintisi 
Olimpiyat oyunlarına hazırlık çalışmalarında harcanmak üzere İstanbul Büyükşehir Belediyesi'nin yıllık bütçesinden yüzde 0.5 pay ayrılacak. İzmir'de yapılacak Üniversite Oyunları'nda çalışan gönüllülere verilecek ücretler vergiden muaf olacak. 
Özelleştirilmesinin üzerinden 6 ay geçtikten sonra iş akitleri feshedilen 1000 dolayında işçi kamuda istihdam edilecek. İMKB ve üst kurulların gelir fazlaları cari yıl içinde Hazine'ye aktarılacak. 


</TEXT>
</DOC>
