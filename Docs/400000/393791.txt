<DOC>
<DOCNO> 393791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy11.html </URL>
<DATE> 2005/11/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Manevi kızı ülkü, Atatürk'ü anlattı... 
</HEADLINE>
<TEXT>

     Türkiye Cumhuriyeti’nin kurucusu Gazi Mustafa Kemal Atatürk’ün manevi kızı Ülkü Adatepe, Atatürk’ün hiç ölmeyeceğini vurgulayarak, "O’nu biz yaşatacağız" dedi. 
     Adatepe, Ulu Önder Atatürk’ün ebediyete intikalinin 67. yıldönümü dolayısıyla Dolmabahçe Sarayı’nda düzenlenen törene, TBMM Milli Saraylar Daire Başkanı Cemal Öztaş’ın oğlu Ömer ve Milli Saraylar Muhafız Birlik Komutanı Yarbay Ersin Ersöz’ün kızı Ayyüce ile birlikte katıldı. 
     Törenden sonra basın mensuplarına duygularını anlatan Adatepe, Atatürk’ün hayata gözlerini yummasının 67. yılı olduğunu belirterek, Ulu Önder’in her zaman kalbinde yer aldığını bildirdi. 
     Atatürk’ün kızı olarak daima iftihar ettiğini ve onur duyduğunu dile getiren Adatepe, şunları kaydetti 
     "Çok küçük yaşta bu kadar büyük bir insanın büyük sevgisini kazandım. O’nu yine çok küçük yaşta kaybettim. O’nun acısı hep içimde yaşıyor. Tabii buraya geldiğim zaman heyecanlanıyorum. Çünkü bu koridorlarda hep Atatürk ile beraber yürüdüm. Hep elimden tutardı. 
     Benim için çok büyük hatıralar var. Bilhassa odasında... En son beni oradan Ankara’ya yolladı. Hastaydı..." Atatürk’ün, doktorların çok fazla yorulmasına ve konuşmasına müsaade etmemesine rağmen kendisini her gün yanına çağırdığını anlatan Ülkü Adatepe, "Ben de bütün bir gün O’nun çağırmasını beklerdim. 
     Çünkü benim çocuk arkadaşım yoktu. Atatürk, annem, babam, kardeşim, arkadaşım, her şeyimdi" diye konuştu. 
     Adatepe, Atatürk’ün, "kendisini görmenin yüzünü görmek değil, fikirlerine, ilkelerine ve cumhuriyetine sahip çıkılması demek olduğunu" söylediğini anımsatarak, "Atatürk hiç ölmeyecek. O’nu biz yaşatacağız. Diyorum ki gençliğe, Atatürk’ün ilkelerine, cumhuriyetine sahip çıksınlar" dedi. 
     Bu arada Ulu Önder Atatürk’ün hayata gözlerini yumduğu odayı ziyaret eden vatandaşlar, kendileri için açılan deftere de duygu ve düşüncelerini yazdılar. 
     
</TEXT>
</DOC>
