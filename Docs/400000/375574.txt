<DOC>
<DOCNO> 375574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur04.html </URL>
<DATE> 2005/09/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
''Eğreti Gelin'' filmi mahkemelik oldu... 
</HEADLINE>
<TEXT>

     Burcu Bilgin AA 

Atıf Yılmaz'ın ünlü filmi ''Eğreti Gelin'' mahkemelik oldu. ''Eğreti Gelinler'' adlı kitabı sinemaya uyarlanan Yazar Şükran Kozalı, filme aktarılırken ''romanıyla bağdaşmayan, çelişen uygulama ve sonuçlar doğduğu'' gerekçesiyle Delta Filmcilik ve Yılmaz'a 16 bin 300 YTL'lik tazminat davası açtı. 
     Kozalı, İstanbul Fikri Sınai Haklar Mahkemesi'nde açtığı davanın dilekçesinde, ''Eğreti Gelinler'' adlı romanının senaryosunun Tarık Günersel tarafından yazılarak 2001'de Atıf Yılmaz'a okuması için verildiğini, kısa bir süre sonra da Yılmaz'ın filmi yapmak istediğini kendisine ilettiğini kaydetti. 
     Davalıların kendisinden izin almadan 13 Ağustos 2004 tarihine kadar yazılı ve görsel basında yer alan haberlerde romanı filme alacaklarını ifade ettiklerini kaydeden Kozalı, kendisini temsil eden Onk Ajans'ın Delta Filmcilikten 8 bin 250 dolar telif hakkı talep ettiğini belirtti. 
     Davalıların, Tarık Günersel'in senaryosundan bir tek kelime bile kullanılmadığını ve telif ücretinin yüksek olduğunu ilettiklerini belirten Kozalı, sonradan Atıf Yılmaz'ın filmi yapmaya karar verince ilk iş olarak roman yazarı sıfatıyla telif hakkının ödenmesini kabul ettiğini bildirdi. 
     Daha sonra film yapım çalışmalarına başlandığını ifade eden yazar Kozalı, senaryonun filmleştirilme hakkının da yapımcıya sözleşmeyle devredildiğini, ancak davalı yapımcının kararlaştırılan senaryoyu uygulamadığı gibi filmi VCD ve DVD'ye hem Türkçe, hem bütün Avrupa dillerine çevirerek sözleşmeye aykırı davrandığını öne sürdü. 
     Yapımcının 100'den fazla film kopyasını, ayrıca çok sayıda VCD ve DVD'yi yabancı ülkelere devrettiğini, elde ettiği karın en az yüzde 5'ini tarafına ödemesi gerekirken bunu yapmayarak hem sözleşmeye, hem de Fikir ve Sanat Eserleri Kanunu'na aykırı davrandığını iddia eden Kozalı, telif ücreti olarak kendisine 3 bin YTL dışında herhangi bir ödeme yapılmadığını kaydetti. 
     
     ''EĞRETİ GELİNLİK PARA KARŞILIĞI YAPILMAZ'' 

     Kozalı, romanının sinemaya aktarılması yolunda iyi niyetle attığı adımın, mahkemede sonuçlanmasından üzüntü duyduğunu söyledi. 
     Eğreti gelinlik kurumunda ''para almanın'' bulunmadığını belirten Kozalı, ''Eğreti gelinler para almazdı, bunu karın tokluğuna yaparlardı. Ancak, filmdeki eğreti gelin para alıyordu. Atıf Yılmaz, eğreti gelinliği para karşılığı yaptırdı ve romanımın özü bozuldu'' dedi. 
     Gösterime 18 Şubat 2005'te giren ''Eğreti Gelin'' adlı filmde, Nurgül Yeşilçay, Müjde Ar, Metin Akpınar, Onur Ünsal, Fikret Hakan, Füsun Demirel, Şevket Çoruh ve Eylem Yıldız başlıca rolleri paylaşmıştı. İlgiyle izlenen film, evlenme arifesindeki genç Ali'nin Onur Ünsal ''evliliğe hazırlanması'' için ailesi tarafından ''eğreti gelin'' olarak tutulan Kostak Emine'ye Nurgül Yeşilçay gönlünü kaptırmasını konu alıyor. 

     
</TEXT>
</DOC>
