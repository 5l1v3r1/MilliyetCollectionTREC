<DOC>
<DOCNO> 387486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko09.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep'te konuşmama kampanyası 
</HEADLINE>
<TEXT>



20 Ekim'de internetten ve cep telefonlarından kısa mesaj yoluyla 'cep'ten konuşmama' kampanyası düzenlenmesi için bir çalışma başlatıldı. Kampanya ile cep telefonu görüşmeleri üzerinden yüzde 66'ya ulaşan oranda vergi alınmasının protesto edilmesi amaçlanıyor. Kampanyayı düzenleyenler, 20 Ekim Perşembe günü, cep telefonu kullanıcılarının hangi GSM operatörü olursa olsun ücretli konuşma yapmamasını istiyor. 

Mesajla gönderiliyor 
Kampanya için hazırlanan metinde, şu ifadeler yer alıyor "Yüzde 66'lık vergiyle, Tanzanya'yı bile katlıyoruz. 1999'da Marmara depreminin yaralarını sarmak için konulan ek vergiler kalıcı hale getirildi. Buna dur demek için, tepkimizi göstermeliyiz. Hangi GSM operatörü olursa olsun 20 Ekim günü ücretli görüşme yapmıyoruz. Lütfen duyarsız kalmayınız." 
Kampanyayı kimin düzenlediği ve şu ana kadar ne kadar kişiye ulaştığı bilinmiyor. Kampanya internet ve cep telefonlarına gönderilen mesajların başkalarına gönderilmesi ile yayılıyor. 


</TEXT>
</DOC>
