<DOC>
<DOCNO> 360008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun16.html </URL>
<DATE> 2005/07/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Schröder Lüksemburg halkı referandum sonucuyla gurur duyabilir 
</HEADLINE>
<TEXT>

     Almanya Başbakanı Gerhard Schröder, Lüksemburg halkının, AB Anayasası'yla ilgili olarak dün yapılan referandumda alınan olumlu sonuçla gurur duyabileceğini belirtti. 
     Schröder, yaptığı yazılı açıklamada, referandum sonucundan duyduğu memnuniyeti dile getirerek, şunları kaydetti 
     ''Lüksemburg vatandaşlarının Avrupa Anayasası için 'evet' oyu kullanmaları, AB'nin içinde bulunduğu zor dönemde Avrupa için bir onaydır. Uygun olmayan şartlara rağmen referandumda ısrar etme cesaretlerine büyük saygım var. Lüksemburg halkı referandumun olumlu sonucuyla gurur duyabilir.'' Referandum sonucunun aynı zamanda tüm Avrupalıları, mevcut krizin aşılmasında hızlı bir şekilde ortak çözüm yolları aramaları için cesaretlendirmesi gerektiğini belirten Schröder, ''Lüksemburg ve Almanya'nın, Avrupa'ya olan inançlarından dolayı çabalara katkı sağlamayı sürdüreceklerine ve uzlaşmaya hazır olacaklarına eminim'' ifadesini kullandı. 
     
</TEXT>
</DOC>
