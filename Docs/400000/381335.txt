<DOC>
<DOCNO> 381335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun05.html </URL>
<DATE> 2005/09/25/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Eski ABD Dışişleri Bakanı Irak'ta bizi daha kötü günler bekliyor 
</HEADLINE>
<TEXT>

     ABD'nin eski Dışişleri Bakanı Madeleine Abright, ''Irak'ta işlerin iyi gitmesi'' ihtimali görmediğini belirterek, ''Bizi daha kötü günler bekliyor'' dedi. 
     Albright, Iowa eyaletinde düzenlenen bir konferansta yaptığı konuşmada, ''2003 Mart ayında başlayan Irak işgalinin bir dizi felakete yol açtığını, bunların önceden tahmin edilmesi gerektiğini'' söyledi. 
     ''İşgal, ABD'ye yeni dostlar kazandırmak bir yana, Ortadoğu'da ve İslam dünyasında birçok ülkeyle ilişkilerimizi zehirledi'' diyen Albright, ''birçok Iraklının, ABD'nin oraya, Ortadoğu petrolüne ulaşımını güvence altında tutmak için geldiğini düşündüğünü'' ifade etti. 
     Albright, Amerikan diplomasisinin ABD'nin çıkarlarını en iyi şekilde koruması gerektiğini belirtirken, ''Ancak bu tutum aynı zamanda, diğer ülkelerin ihtiyaçlarına da anlayışla yaklaşılmasını içermeli. Son yıllarda izlemekte olduğumuz tek yanlıcılık işe yaramıyor'' dedi. 
     
</TEXT>
</DOC>
