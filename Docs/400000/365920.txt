<DOC>
<DOCNO> 365920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur27.html </URL>
<DATE> 2005/07/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ankara... Deprem bölgesinde yaşam normale dönmeye başladı... 
</HEADLINE>
<TEXT>

     Eşref Fahri AA 

Ankara'nın Bala İlçesi'nin bazı köylerinde maddi hasara neden olan 5.3 büyüklüğündeki depremin ardından vatandaşlar, normal hayatlarına dönmeye başladı. 
     Bala'nın Sırapınar, Bahçekardalak ve Yeniyapanşeyhli köylerinde bazı evlerin hasar görmesine neden olan depremin hemen ardından, sivil savunma arama-kurtarma ve Kızılay ekipleri bölgeye ulaştı. 
     Ölen ya da yaralanın olmadığı depremin ardından geceyi dışarıda geçiren vatandaşlar, evlerine girmeye başladı. 
     Çatlakların oluştuğu evlerde yaşayan vatandaşlar ise Kızılay'ın dağıttığı çadırlara yerleştirilirken, deprem sırasında şoka giren 65 yaşındaki felçli Gülizar Genç'e Ankara'dan gelen akrabaları ile komşuları bakıyor. 
     Evlerinde hasar oluşan aileler, artçı sarsıntılar nedeniyle zamanlarını binaların dışında bahçelerinde geçiriyor. 
     Ankara Valisi Kemal Önal ile Bala Kaymakamı Günay Öztürk, sabah saatlerinde Bala'nın hasar gören köylerinde incelemelerde bulurken, Bayındırlık İl Müdürlüğü yetkilileri de hasar tespit çalışmalarına başladı. 
     Köylerde inceleme yapan Afet İşleri Genel Müdürü Neşet Özdemir de Bayındırlık İl Müdürlüğü yetkililerinden bilgi aldı ve hasar gören evleri inceledi. 
     
     ''KERPİÇ EVLER HASAR GÖRDÜ'' 
     Afet İşleri Genel Müdürü Özdemir, AA muhabirine yaptığı açıklamada, maddi hasarın meydana geldiği Bala İlçesi'ne bağlı köylere, depremin hemen ardından sivil savunma ve Kızılay ekiplerinin ulaştığını ve gerekli müdahalede bulunduğunu belirtti. 
     Binaların kerpiçten yapılması nedeniyle ufak hasarlara uğradığını ifade eden Özdemir, inceledikleri binalarda önemli bir problemle karşılaşmadıklarını kaydetti. 
     Ankara Bayındırlık İl Müdürlüğü ekiplerinin bölgede çalışma yaptıklarını dile getiren Özdemir, ''Bala'ya bağlı 58 köy var. Bunlardan 5-10 köyün etkilendiği görülüyor. Depremin bir etkinliği yok, önemli bir şey olacağını zannetmiyorum'' dedi. 
     Depremin hafif hasarla geçiştirildiğine dikkati çeken Özdemir, şu anda yıkılması gerekecek düzeyde bir bina bulunmadığını kaydetti. Özdemir, ''Şu anda vatandaşların evlerinde oturmamaları için bir neden yok. Mühendislik hizmeti almamış, eski tekniklerle yapılmış yöresel evler. Evlerde geçmişten gelen hafif çatlaklar var. Bu depremle etkilenme olduğunu düşünüyoruz'' diye konuştu. 
     
     ''BÜYÜK BİR DEPREM BEKLENMİYOR'' 
     Türkiye'nin deprem bölgesi olduğunu belirten Özdemir, ''Kırsaldaki evler mühendislik almadığı için daha dikkatli olunması gerekir. Ancak şu anda Bala köylerinde önemli bir şey yok'' dedi. 
     Ankara'nın ciddi büyüklükte bir depremle karşılaşma riskinin sorulması üzerine de Özdemir, Ankara'nın Kuzey Anadolu, Tuzgölü ve Çankırı üçgeni içerisinde bulunduğunu ifade ederek, ''Ankara uzun süredir de büyük bir deprem geçirmedi. Böyle bir problem de şu an için beklenmiyor'' diye konuştu. 
     
</TEXT>
</DOC>
