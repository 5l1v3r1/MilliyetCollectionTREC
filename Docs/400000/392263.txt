<DOC>
<DOCNO> 392263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/dunya/axdun01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, muhalefeti başsız bıraktı 
</HEADLINE>
<TEXT>


CENK BAŞLAMIŞ Bakü 


Azerbaycan'da yarın yapılacak seçimler, parlamentonun yeni üyelerinin belirlenmesinin ötesinde siyasi ve jeostratejik açılardan önem taşıyor. 
Bakü-Tiflis-Ceyhan boru hattının başlangıç ülkesi olan Azerbaycan, ABD, İngiltere ve Rusya'nın yanı sıra Türkiye için stratejik bir noktada bulunuyor. Son yıllarda Rusya'nın Azerbaycan'daki konumu bir hayli zayıflamış da olsa, Moskova ile Bakü arasındaki dirsek teması devam ediyor. Devlet Başkanı İlham Aliyev, tıpkı babası Haydar Aliyev gibi, Rusya'yı kızdıracak sert hamlelerden kaçınıyor. Ayrıca Rusya'nın h l Azerbaycan'da bir radar üssü bulunuyor. Moskova'nın çıkarı, Aliyev'in iktidarını sürdürmesinde yatıyor. 

Bir taşla birkaç kuş 
Eski Sovyet cumhuriyetlerindeki barışçı devrimleri planladığı öne sürülen ABD de Azerbaycan'da istikrarın bozulmasını istemiyor. Aslında, Kafkasya'daki çıkarlarını tam güvence altına almak isteyen ABD'nin Azerbaycan'da daha Batı yanlısı bir yönetimin iktidarı ele geçirmesi işine geliyor. Benzer bir durum Gürcistan'da yaşanmış ve Rusya ile arası açık olan ve Batı ile yakın ilişkiler isteyen Eduard Şevardnadze devrilerek yerine ABD'de eğitim görmüş Mihail Saakaşvili gelmişti. 
Ancak, Azeri muhalefetinin en büyük sorunu, umduğu toplumsal desteğe ulaşmakta zorlanması ve karizmatik bir lideri bulunmaması. Bugün muhalefet içinde yer alan Halk Cephesi'nin Ebulfeyz Elçibey iktidarında ekonomik sorunları çözememesi de unutulmadı. 
Aliyev iktidarı geçen ay usta bir manevrayla bir taşla birkaç kuş birden vurdu. Üst düzey yetkililerin karıştığı bir darbe girişiminin ortaya çıkarıldığını öne süren iktidar, tutuklananların sürgünde yaşayan, ancak Bakü'ye dönmek isteyen muhalefet lideri Resul Guliyev'in adamları olduğunu açıkladı. Böylece iktidar, hem adı yolsuzluklara karışanları görevden alarak halktan puan topladı, hem muhalefeti zor duruma düşürdü, hem de lidersiz bıraktı. Aliyev ayrıca, seçim öncesi Batı'nın istekleri doğrultusunda antidemokratik bazı uygulamaları kaldırdı. 

RAKAMLARLA AZERİ SEÇİMİ 

125 üyeli Milli Meclis 5 yılda bir yapılan seçimle yenileniyor. Bu seçimde ilk kez doğrudan temsil sistemi geçerli olacak. Yani partilerin ülke çapında aldığı oy oranına bakılmaksızın her bölgede, en fazla oyu alan aday seçimi kazanmış olacak. Seçimin geçerli olması için katılım oranında herhangi bir taban yok. Başka bir deyişle seçimler-hile karıştırılması hariç-hiçbir koşulda yenilenmeyecek veya ikinci turu olmayacak. Seçim barajı yok. 1291 yabancı gözlemci seçimleri izleyecek. 

'HİLE OLMASIN YETER' 

Üç partinin oluşturduğu muhalif "Azatlık" blokunda yer alan Halk Cephesi'nin lideri Ali Kerimli, geniş çaplı yolsuzluk yapılmaması halinde seçim sonuçlarını tanımaya hazır olduklarını açıkladı. Kerimli, "Kampanya döneminde yaşanan ihlallere rağmen seçim günü hile yapılmazsa, aleyhimize bile olsa sonucu kabul edeceğiz" dedi. Kerimli, yolsuzluk yapılması halinde ise "adaleti sağlamaya çalışacaklarını" söyledi. Aliyev'in yanıtı ise "Anarşiye izin vermeyiz" şeklinde oldu. 


</TEXT>
</DOC>
