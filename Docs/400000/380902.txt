<DOC>
<DOCNO> 380902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy20.html </URL>
<DATE> 2005/09/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
ABD Ulusal Güvenlik Danışmanı Hadley Ankara'da... 
</HEADLINE>
<TEXT>

     ABD Ulusal Güvenlik Danışmanı Stephen J. Hadley, iki günlük ziyaret için Ankara’ya geldi. 
     Hadley, Esenboğa Havaalanı’nda yaptığı açıklamada, Türkiye ile ABD arasındaki stratejik ilişkinin bir parçası olarak Ankara’ya geldiğini söyledi. 
     Türkiye ile ABD arasındaki stratejik ilişkilerin önemine işaret eden Hadley, bu önemli ilişkiyi anlatmak ve ortak çıkarları görüşmek için bu ziyareti yaptığını kaydetti. 
     Temaslarında terör konusunun gündeme geleceğini belirten Hadley, PKK’nın terör örgütü olduğunu ve bu örgütün ne Türkiye’de ne de Irak’ta barınmasına izin vermeyeceklerini söyledi. "Terör örgütüne fırsat vermeyeceğiz" diyen Hadley, bu çerçevede Türk ve Irak halkı için çalışacaklarını belirtti. 
     Hadley, bölgede Türkiye ile ABD’nin ortak çıkarları olduğunun bilincinde olduklarını sözlerine ekledi. 
     Başbakan Recep Tayyip Erdoğan tarafından bugün kabul edilecek olan Hadley, yarın Genelkurmay Başkanı Orgeneral Hilmi Özkök, MGK Genel Sekreteri Yiğit Alpogan ve Dışişleri Bakanlığı Müsteşarı Büyükelçi Ali Tuygan ile bir araya gelecek. 
     
</TEXT>
</DOC>
