<DOC>
<DOCNO> 370332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo45.html </URL>
<DATE> 2005/08/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Beşiktaş, Tyrone Ellis ile 1 yıllık sözleşme imzaladı... 
</HEADLINE>
<TEXT>

     Beşiktaş, ABD'li oyun kurucu Tyrone Ellis ile 1 yıllık sözleşme imzaladı. 
     Tyrone Ellis, Akaretler'deki kulüp binasında düzenlenen törenle, kendisini siyah-beyazlı renklere bağlayan imzayı atarken, törende kulüp basketbol komitesi başkanı ve basın sözcüsü Kemal Gençer ve antrenör Murad Didin de hazır bulundu. 
     Gençer, imza törende yaptığı açıklamada, basketbol takımına Murat Didin'i antrenör olarak getirdiklerinden bu yana istediği takviyeleri yaptıklarını belirterek, ''Bunlardan birisi de Opel Skyliners'dan Tyrone Ellis'di. Takımımıza çok fazla katkı sağlayacağına eminim. Kendisine ve camiamıza hayırlı olsun'' dedi. 
     Gençer'den sonra sözü alan Tyrone Ellis, çok mutlu olduğunu belirterek, ''Burada olmamda emeği geçen herkese teşekkür ediyorum. Geçen sezon Khalid El Amin'in gösterdiği performansı biliyorum. İnşallah bu sezon El Amin kadar, hatta ondan daha da iyi performans göstermeye çalışacağım. Daha önce Beşiktaş-Fenerbahçe bayan basketbol finalini televizyondan izledim. Pazar günü de Beşiktaş-Denizlispor futbol maçına gittim. Almanya'da iyi bir hareket yaptığınız zaman taraftarlar yalnızca alkışlarlar. Ben, buradaki ateşli taraftarın önüne çıkacağım günü bekliyorum'' dedi. 
     
     DİDİN, ELLIS'E ÖVGÜLER YAĞDIRDI 
     Murat Didin, geçen sezon eski takımında birlikte çalıştığı Ellis'e övgüler yağdırdı. 
     Ellis'in takıma büyük katkılar yapacağını ifade eden Didin, şunları söyledi 
     ''Geçen sezon Opel Skyliners'da ligin 8. haftasında sakatlandı. Bu sakatlığa kadar Euroleague'in sayı kralı ve top çalmada birincisiydi. Ligin 8. haftasında sakatlandıktan sonra talihsizlikler yaşadı. Yanlış ameliyatından dolayı kemiği tam kaynamadı ve 1.5 ay sonra yeniden ameliyat olmak zorunda kaldı. Fakat o kadar hırslı, istekli bir oyuncu ki, play-off yarı finalinde yeniden döndü. Benetton Treviso, Efes Pilsen, Ülkerspor gibi takımların da transfer listesinde olan bir oyuncuydu. Sıcak ve güzel geçen bir beraberliğimiz sonrasında da Beşiktaş'ı aşılama, izletme fırsatı buldum. Özellikle Beşiktaş-Fenerbahçe bayan basketbol finalini televizyondan izledikten sonra zaten Beşiktaş'a gelmeye karar vermişti. Şunu söyleyebilirim ki, son 1-2 yılın Avrupa'daki Marcus Brown'u ile aynı düzeyde bir oyuncu. Eminim takımımıza çok büyük katkı sağlayacak.'' 
     
</TEXT>
</DOC>
