<DOC>
<DOCNO> 392462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/dunya/dun01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da sandık başı 
</HEADLINE>
<TEXT>


4.6 milyon Azeri seçmen 125 sandalyeli parlamentonun yeni üyelerini belirlemek için bugün oy kullanıyor. Devlet Başkanı Aliyev'in partisi Yeni Azerbaycan kendinden emin görünüyor 


Azerbaycan'da gergin bir kampanya döneminin ardından bugün seçmenler Milli Meclis parlamento seçimleri için sandık başına gidiyor. 4.6 milyon kayıtlı seçmen yaklaşık 5000 sandıkta oy kullanarak Milli Meclis'in 125 yeni üyesini belirleyecek. 1600'e yakın adayın yarıştığı seçimi neredeyse aynı sayıda yabancı gözlemci izleyecek. 45 ülkeden gelen gözlemciler arasında 57 Türk de var. 
Yarışın iktidardaki Yeni Azerbaycan Partisi, Azatlık Bloku ve Yeni Siyaset arasında geçmesi bekleniyor. Farklı anketlerin farklı partileri önde göstermesine karşın Yeni Azerbaycan, iktidar olmanın avantajı ve özgüveniyle kendisinden emin görünüyor. İktidar temsilcileri, Devlet Başkanı İlham Aliyev'in seçim öncesi yaptığı siyasi manevraların sonuçları etkileyeceğine inanıyor. İktidar yanlısı medya kuruluşları Yeni Azerbaycan'ın oyların yüzde 71'ini alacağını, Azatlık'ın yüzde 12'de kalacağını düşünüyor. Muhalefet ise, Azatlık'a yüzde 30, iktidar partisine yüzde 20 şans tanıyor. Kamuoyu yoklamaları bağımsızların da yüzde 10 civarında oy alabileceğini gösteriyor. 


</TEXT>
</DOC>
