<DOC>
<DOCNO> 370234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko03.html </URL>
<DATE> 2005/08/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dolaylı vergilerin payı yüzde 71'i geçti 
</HEADLINE>
<TEXT>

     Yapısı itibariyle "adaletsiz" olarak nitelendirilen dolaylı vergilerin, vergi gelirleri içindeki payı hızla artıyor. Yılın ilk yedi ayında servet ve gelir üzerinden alınan doğrudan vergilerin toplam vergi gelirleri içindeki payı yüzde 28.7’ye gerilerken, dolaylı vergilerin payı yüzde 71’i geçti. Dolaylı vergilerde geçen yılın aynı dönemine göre yüzde 25’e yakın artış gözlendi. 
     ANKA’nın Maliye Bakanlığı verilerinden yaptığı hesaplamaya göre, dolaylı vergilerin toplam gelirler içindeki payı hızla artıyor. 2004 yılının ocak-temmuz döneminde 33 milyar 281.2 milyon YTL olan dolaylı vergilerin tutarı, bu yıl yüzde 22.6 büyüyerek 40 milyar 791.8 milyon YTL’ye ulaştı. Dolaylı vergilerin 2004 yılının ilk yedi ayında toplam vergi gelirleri içinde yüzde 68.9 olan payı, bu yılın eş döneminde yüzde 71.3’e kadar yükseldi. 
     
     DOLAYLI VERGİLERİN DAĞILIMI 
     Dolaylı vergilerin 6 milyar 762 milyon YTL’sini dahilde alınan KDV oluşturdu. KDV tahsilatı, geçen yılın eş dönemine göre yüzde 2.5 arttı. 
     Özel tüketim vergisi tahsilatı da yüzde 28.6 artarak 17 milyar 549.2 milyon YTL’ye yükseldi. Bu kapsamda petrol ve doğalgaz ürünlerinden alınan ÖTV yüzde 29.1 artarak 10 milyar 951.9 milyon YTL’ye çıktı. 
     Cari işlemler açığıyla ilgili kaygılar nedeniyle motorlu taşıt araçlarından alınan Özel Tüketim Vergisi’nin ve beyaz eşya dışındaki havyar, inci, cep telefonları gibi lüks tüketime yönelik olarak getirilen dayanıklı tüketim ve diğer mallara ilişkin Özel Tüketim Vergisi’nde artışa gidilmesinin etkisi temmuz ayı tahsilatına ve ilk 7 aylık sonuçlara yansıdı. Buna göre motorlu taşıtlardan alınan ÖTV ilk 7 ayda yüzde 69 büyüyerek 1 milyar 940.3 milyon YTL’ye ulaştı. Dayanıklı tüketim ve diğer mallardan alınan ÖTV de yüzde 36.2’lik artışla 298.9 milyon YTL oldu. 
     Alkollü içki ve tütünden alınan ÖTV’de beklediğini bulamayan Maliye Bakanlığı, yılın ilk 7 ayında geçen yılın aynı dönemine göre yüzde 14.7’lik artışla 4 milyar 358.1 milyon YTL gelir kaydetti. 
     Dolaylı vergiler içinde yer alan uluslararası ticaret ve işlemlerden alınan vergiler yüzde 12.9 artarak 10 milyar 321.8 milyon YTL oldu. İthalattan alınan vergiler yüzde 12.5 
     artarak 9 milyar 1.9 milyon YTL’ye ulaştı. 
     
     DOĞRUDAN VERGİLER 
     Gelir ve servet üzerinden alınan doğrudan vergilerin toplam vergi gelirleri içindeki payının ise azaldığı belirlendi. Doğrudan vergiler, ilk yedi ay itibariyle 16 milyar 419.1 milyon YTL oldu. Doğrudan vergilerde geçen yılın eş dönemindeki 15 milyar 23.3 milyon YTL’lik düzeyine göre yalnızca yüzde 9.3’lük artış gözlendi. 2004 yılının ilk yedi ayında doğrudan vergilerin toplam vergi gelirleri içinde yüzde 31.1 olan payı, bu yıl yüzde 28.7’ye geriledi. 
     Bu vergilerin 10 milyar 887.9 milyon YTL’yle en büyük bölümünü ücretlilerden yapılan kesintilerin ağırlığa sahip olduğu gelir vergisi tahsilatı oluşturdu. Gelir vergisi tutarı, geçen yıla göre yüzde 11.5 artış gösterdi. Beyana dayalı gelir vergisi tahsilatında ilk yedi ayda yalnızca yüzde 1.5 artış görülürken, basit usulde gelir vergisi kaleminde yüzde 76.3’lük artış oldu. 
     Kurumlar Vergisi’nde ise haziran ayında olduğu gibi iadeler nedeniyle temmuz ayında da eksi gelir yazıldı. Bu kalemde ilk 7 ayda yapılan tahsilata bakıldığında ise 4 milyar 474.7 milyon YTL olan geçen yılın aynı dönemine göre artışın yalnızca yüzde 1.1 olduğu, tahsilatı ise yalnızca yüzde 1.1 artarak 4 milyar 474.7 milyon YTL olarak gerçekleşti. 
     İlk yedi aydaki mülkiyet üzerinden vergi tahsilatı, geçen yıla göre yüzde 27.3 büyüyerek 1 milyar 56.4 milyon YTL’ye yükseldi. 
     
</TEXT>
</DOC>
