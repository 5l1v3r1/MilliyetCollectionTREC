<DOC>
<DOCNO> 397198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/spo05.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
9 Aralık'ta tufan 
</HEADLINE>
<TEXT>


FIFA'nın açıklayacağı cezaların ardından federasyonda bombalar peş peşe patlayacak. Mosturoğlu, Özgener, Güzelaydın ve Atmaz'ın Zürih'ten çıkacak karara kadar istifalarını erteledikleri ortaya çıktı 


Futbol Federasyonu'nda görevden ayrılma kararı alan dört yöneticinin istifa kararlarının 9 Aralık'ta FIFA Disiplin Kurulu'nun yapacağı açıklama sonrası yürürlüğe koyulacağı bildirildi. 
Uzun süredir Başkan Levent Bıçakcı'nın önemli kararlar alınırken bireysel davrandığından ve kendilerine fikir sormadığından şikayet eden Başkanvekili Şekip Mosturoğlu, profesyonel işlerden sorumlu yönetim kurulu üyesi Mahmut Özgener, Serdar Güzelaydın ve Asım Atmaz'ın İsviçre maçından sonra yaşanan olaylar nedeniyle istifa kararlarını ertelediği bildirildi. 
Böyle bir dönemde federasyondan ayrılmanın sorumlu bir davranış olmayacağını düşünen üyeler, dünkü toplantıda Başkan Levent Bıçakcı'ya sert eleştirilerde bulundu. Bıçakcı'nın çağrısı üzerine yapılan yönetim kurulu toplantısında son olaylarla ilgili ciddi tartışmalar yaşandığı bildirilirken, özellikle Mahmut Özgener'in duyduğu rahatsızlığı dile getirdiği öğrenildi. Üyelerin bir bölümü, İsviçre maçı sonrası yaşanan olayların sorumlularının mutlaka görevden ayrılması gerektiğini ileri sürürken, Başkan Bıçakcı'nın Fatih Terim'i savunduğu kaydedildi. 

Sağduyulu yaklaşım 
Federasyon Başkanı'nın 28-29 Kasım tarihlerinde Zürih'te Disiplin Kurulu nezninde yapılacak duruşma öncesi herhangi bir huzursuzluk yaşanmasını istemediği vurgulanırken, üyelerin Türkiye'ye verilecek cezaların belirlenmesinden sonra istifa kararlarını resmen açıklayacağına dikkat çekildi. 
Duruşma öncesi kulis yapmak üzere yarın Zürih'e gideceği bildirilen Levent Bıçakcı'nın, Türkiye'nin savunmasıyla ilgili olarak da Şekip Mosturoğlu, Kemal Kapulluoğlu ve İspanyol Futbol Federasyonu Hukuk Danışmanı Juan Jose Pinto'nun hazırlık yapmasını istediği bildirildi. Savunma stratejisini belirleyecek bu ekip, Alpay ve Emre'yle hafta sonu Zürih'e gidecek. 

'Derinden yaralandık' 
Yönetim Kurulu toplantısından sonra açıklama yapan Başkan Bıçakcı, "İsviçre maçının ardından yaşanan gelişmeler hepimizi derinden yaraladı. Soruşturma kapsamına alınan arkadaşlarımızın ve ülkemizin savunmasını en iyi şekilde yapacağız. Komitenin vereceği kararın ardından FIFA'nın Tahkim Kurulu'na, ardından da CAS'a başvurma haklarımız var. Ancak büyük bir cezayla karşılaşacağımızı sanmıyorum" dedi. 
Kulüpler Birliği Vakfı, Türkiye-İsviçre maçı sonrası yaşananları değerlendirmek üzere dün bir toplantı yaptı. Genel Sekreter Yunus Egemenoğlu, "Meydana gelen olaylara karışan her kimse, sıfatı ve kimliğine bakılmaksızın soruşturulmasının, gerçeklerin ortaya çıkarılmasının ve sorumlular var ise cezalandırılması hususunun sağlanmasının takipçisi olacağız" diye konuştu. 

Dahi Blatter 

FIFA Başkanı, olayların önüne geçmek için milli marşların yasaklanması, barajların tarafsız sahada oynanması ve maç sonunda futbolcuların el sıkışması önerilerini getirdi 

Türkiye'nin 2010 Dünya Kupası elemelerinden ihraç edilebileceğini açıklamasıyla tepki çeken FIFA Başkanı Sepp Blatter, milli maçlarda yaşanan gerginliklere "dahice " çözümler geliştirdi. 
FIFA'nın İsviçreli başkanı, ülkesinde yayınlanan Schweizer Illustrierte dergisinde yer alan röportajında, milli maçlarda gerginlikleri önlemek için karşılaşmalar öncesi milli marşların çalınmayacabileceği önerisinde bulundu. Türkiye ile İsviçre arasında yapılan play - off ilk maçında İsviçreli taraftarların İstiklal Marşı'nı ıslıklaması üzerine başlayan tartışmalara yeni bir boyut kazandıran Blatter, "Ulusal marşların ıslıklanması çok saygısızca bir davranıştır. Ayrıca bu davranış, ulusal gurura da hakarettir. 
Kendi kendime ulusal marşların çalınması zorunlu mudur diye soruyorum. Bunu en azından tartışabiliriz" dedi. FIFA Başkanı ayrıca, baraj maçları gibi tansiyonu yüksek karşılaşmaların tarafsız sahada oynanması gerektiğini ve müsabakalardan sonra futbolcuların el sıkışması konusunda ısrarcı olunabileceğini de dile getirdi. 
FIFA Sözcüsü Andreas Herren ise, Blatter'in görüşlerinin kişisel olduğunu belirtti. Herren ayrıca, İstanbul'daki olaylı maçla ilgili dinlenecek kişi sayısının 30'a yakın olduğunu ve bu nedenle de daha önce söylendiğinin aksine 9 Aralık'a kadar karar alınamayacağını sözlerine ekledi. 

Kebapçı isyanı 

Türkiye maçının ardından ülkede başlatılan kebap boykotu iyice tırmandı. Restoran zinciri sahibi Murat Karayılan, "Bu durum Kürtler'i vuruyor" dedi 

İstanbul'daki olaylı maçın ardından İsviçreli futbol fanatiklerinin kendi ülkelerinde internet aracılığıyla başlattığı kebap boykotu giderek büyüyor. Ancak İsviçreli ekonomistlere göre, Türkler'i hedef alan bu boykot aslında Kürtler'i vuruyor. Çünkü ülkedeki kebap restoranlarının çoğu Kürtler'in elinde bulunuyor. 
Joker Grill adlı kebap restoranları zincirinin sahibi olan Murat Karayılan, İngiliz The Sun gazetesinde yayımlanan açıklamasında, boykotun kendilerini olumsuz yönde etkilediğini vurguladı. Karayılan, "Bu haksızlık. Çünkü İsviçre'deki kebap restoranlarının yüzde 90'ı Kürtler'e ait ve biz, Türkiye maçında İsviçre'yi desteklemiştik" diye konuştu. 
Öte yandan İstanbul doğumlu Lozan İşçi Partisi Milletvekili Josef Ziyadis boykota cephe aldı. Le Matin gazetesine konuşan Ziyadis, "Türkler tahrik edildi. Ben her yıl Türkiye'ye gidiyorum. İstanbul'daki olaylar önceden hazırlanmış gibi. Döner boykotu da internette kalmaya mahkum. Ben haftada en az 2-3 kez yiyorum. Bu şekilde davranarak bir şey çözülmez" dedi. 

Yılmaz hazır kıta 

Futbol Federasyonu'nun son seçiminde Levent Bıçakcı ile girdiği yarışı kaybeden Mehmet Ali Yılmaz, bu göreve yeniden talip olduğunu açıkladı. Spordan Sorumlu eski Devlet Bakanı Yılmaz, "Federasyon başkanlığına gönüllü adayım. Hükümet de federasyondan memnun değil. Zaten mevcut yönetimin gitmesiyle sorunların yüzde 50'si çözülür" dedi. 


</TEXT>
</DOC>
