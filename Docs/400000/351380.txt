<DOC>
<DOCNO> 351380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/axspo05.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görünen köy...' 
</HEADLINE>
<TEXT>


UEFA Asbaşkanı Erzik, Milliyet Taktik'e çarpıcı açıklamalar yaptı. Tecrübeli futbol adamı, " Yunanistan, Ukrayna ve Danimarka'dan hiçbirini yenemedik. Bu tabloya bakıp, Yanal başarılı diyemem" diye konuştu 

ÖZEL RÖPORTAJ MEHMET DEMİRKOL 


Bundan tam bir yıl önce Avrupa Şampiyonası sırasında UEFA Asbaşkanı Şenes Erzik'le kapsamlı bir konuşma yapmıştık. Konu göreve yeni atanan Ersun Yanal ve A Milli Takım'ın yeniden yapılanmasıydı. Bir yıl sonra bu sefer Dünya Gençler Şampiyonası için gittiğimiz Utrecht'te küçük bir kafede yeniden bir araya geldik. Konu aynıydı. Son günlerde yeniden alevlenen Ersun Yanal konusu. Erzik'e o gün söylediklerini hatırlattık. O da bugün neler düşündüğünü söyledi. İşte deneyimli futbol adamının ses getirecek görüşleri 

Ersun Yanal'ın yaşı çok genç. 42 yaşında. Kulüp takımlarında daha fazla deneyim kazanması lazım. Bu kendi geleceği açısından gerekli. Korkum şuydu Milli Takım'da aradığı yarışmacı ortamı, hevesi, motivasyonu bulamazsa yeniden kulüp takımlarına dönebilir. Veya başarılı olsa bile yine gözü kulüp takımlarında olabilir. Söylediklerim buydu. 
Şimdi grupta rakibimiz olan 3 takım var. Danimarka, Yunanistan ve Ukrayna. Bu takımların hiçbirini yenemedik. Evimizde Gürcistan'la berabere kaldık. Bu tabloya başarılı diyemem. 
Biz zamanında bir model oluşturmuştuk. Piontek Fatih Terim modeli. Bu model hem bizde hem de diğer milli takımlarda uygulanmış ve başarılı olmuş bir yöntem. Hem Ümit Milli Takım hem de A Milli Takımı kapsayan, sabır isteyen ama başarı getiren bir model. Ama maalesef sonradan bu modelden vazgeçildi. 

'Kocaman doğru isim' 
Bu modelin içinde bugün Ümit Milli Takım için düşünüldüğü söylenen Aykut Kocaman yerinde bir isimdir. Ama önemli olan bu modeli uygulamak. Ama tabii federasyonun ne düşündüğü önemli. Ben karar mercii değilim. Sadece onursal başkanım. Öte yandan önümüzde sadece üç maç kaldı ve ben olsam şu anda bir değişiklik yapmam. Beklerim. Ama elemeler bittikten sonra Almanya'ya gitmeden önce bir değişiklik yapılabilir. Ancak sonra verilecek bir karar bu. Bugün için bana göre doğru olmaz. 

'Yanlış anlaşıldım' 
Yunanistan maçından sonra ilk kez teknik bir yorum yaptım. Yanlış anlaşıldı. Söylediğim şuydu Hakan Şükür ve Fatih beraber oynayamaz diye bir kural mı var dedim Hakan Şükür tartışmasına girmedim. Fatih neden yalnız kalıyor Tuncay da olabilirdi Fatih'in yanında. Zaten 2. yarı görüldü ki Fatih'in yanına bir oyuncu gelince Yunanistan savunması bozuldu ve çıkamamaya başladı. Anlatmak istediğim buydu. 

'Açık konuşmalı' 
Hakan takıma alınır ama oynamaz. Kulübede durur ya da oynar ama alınır. O büyük başarıları bize kazandıran çok önemli isimlerden biridir. Ama tabii bir teknik adam istediği oyuncuyu takıma alma hakkına sahiptir. 'Hakan Şükür'ü düşünmüyorum' der ve sebebini açıklar. Ben neden alınmadığını bilmiyorum çünkü Yanal açıklamadı. Bu konu da açıklığa kavuşmalı... 

Ustaömer umutlu 

Genç Milli Takım Teknik Direktörü Şenol Ustaömer, "Çin yenilgisi kesinlikle dünyanın sonu değil, bu mağlubiyeti telafi edeceğiz" dedi 

Hollanda'da yapılan Dünya Gençler Futbol Şampiyonası'nın ilk maçında Çin'e son dakika golüyle 2-1 mağlup olan Genç Milli Takımımız'da moraller bozuk... Teknik Direktör Şenol Ustaömer, "Oyuncularım çok üzgün. Maçın kasetini izledik ve hatalardan arınmaya çalışıyoruz. Futbolcularım çok genç ve etkiden kurtulmakta zorlanıyor. Onlara, yarının bugünden daha güzel olacağını açıklıyorum. Oynadıkça açılacağımıza daha iyi olacağımıza inanıyorum" ifadesini kullandı. 
Çin'in çok faullü oynadığına dikkat çeken Ustaömer, "Yediğimiz ilk golden önce faul yapıldı ancak hakem göremedi. Mücadelenin artması ve ortamı sertleştirmek için idmanlarda son 5 gündür faulleri kaldırdım. İkinci yarıda kendi kimliğimizle sahadaydık. Çin'in bu turnuvaya daha iyi hazırlandığını söyleyebilirim. 3 aydır birlikteler. Biz ise ancak 15 gün birlikte çalışabildik. Çok yetenekliyiz ancak birinci ligde top koşturan oyuncu sayımız çok az. Bu da bizim en büyük dezavantajımız" yorumunu yaptı. 


</TEXT>
</DOC>
