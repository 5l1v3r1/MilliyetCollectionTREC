<DOC>
<DOCNO> 354233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/siyaset/asiy.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyaset belgesi' bir başka toplantıya 
</HEADLINE>
<TEXT>


MGK, 'Milli Güvenlik Siyaset Belgesi'nin görüşülmesini, hükümetin 'Yunanistan ve Kıbrıs'la ilgili ifadeler, müzakereler öncesi sıkıntı yaratır" değerlendirmesi üzerine erteledi 

Barkın Şık - Ankara 


Milli Güvenlik Kurulu MGK 'ender görülen' bir şekilde dünkü toplantının tek ana gündem maddesi olan "güncellenen Milli Güvenlik Siyaset Belgesi"nin MGSB görüşülmesini, başka bir toplantıda yapma kararı aldı. 
Ertelemeye resmi gerekçe olarak, MGSB'nin kurul üyelerinin eline geç ulaşması ve inceleme fırsatı bulunulamaması gösterildi. Hükümetin, AB müzakare sürecinde belgedeki Kıbrıs ve Yunanistan ile ilgili ifadelerin sıkıntı doğurabileceğini değerlendirerek, MGSB'nin bu toplantıda görüşülmemesi stratejisini oluşturduğu kaydedildi. 

İlk kez bir araya geldiler 
TCK'daki Kuran kurslarıyla ilgili düzenleme nedeniyle karşı karşıya gelen Cumhurbaşkanı Ahmet Necdet Sezer ve Başbakan Recep Tayyip Erdoğan'ın bu tartışmanın ardından ilk kez bir araya geldiği MGK toplantısı 3.5 saat sürdü. 
Kurulun tek ana gündem maddesi olan MGSB'yi, daha sonraki bir toplantıda görüşme kararı, Ankara'da "sürpriz" olarak karşılandı. 
Toplantıdan sonra yapılan açıklamada yer alan, "Görüşmenin daha sonraki toplantılarda yapılması kararlaştırılmıştır" ifadesi, MGSB'nin ağustos ayı olağan MGK'sından da daha ileri bir tarihte ele alınabileceği şeklinde yorumlandı. MGK kaynakları, ağustosta MGSB'nin görüşülmesinin, kurulun 2 askeri üyesinin değişecek olması nedeniyle beklenmediğini ve konunun ekim sonunda yapılacak toplantıda ele alınabileceğini kaydetti. 
Hükümetin, AB ile müzakerelerin başlayacağı 3 Ekim'den önce, belgedeki Kıbrıs ve Yunanistan ile ilgili ifadelerin AB sürecine olumsuz etki yapacağını değerlendirerek, MGK'da konunun görüşülmemesi talebinde bulunduğu da belirtildi. 
Toplantı sonrasında Çiçek, "Bir sıkıntı mı var " sorusuna, "Düşündüğünüz anlamda bir sıkıntı yok" yanıtını verdi. Çiçek şöyle konuştu 

'İnceleyemedim' 
"MGSB bana cuma saat 17.00'de geldi. Hafta sonlarında Ankara dışında çeşitli etkinliklerde oluruz. Pazartesi günü de Bakanlar Kurulu vardı. Onun için yeterince inceleme fırsatı bulamadık. Bu diğerleri için de geçerli. Bu nedenle görüşülmesi sonraya bırakıldı. Ertelenmesini biz istedik." 
Dışişleri Bakanı Abdullah Gül de, MGSB'nin başka bir toplantıda görüşülmesini kendilerinin istediğini söyledi. 

Belgede ne var 
Taslak belgenin dış güvenlikle ilgili bölümünde, sıralama yapılmaksızın Türkiye'nin etrafındaki komşularının Türkiye'nin güvenlik stratejisine etkileri değerlendiriliyordu. Daha önceki belgelerde yer alan tehdit sıralaması yeni belgede yer almıyordu. Belgenin Yunanistan ile ilgili değerlendirmesinde ise, Kardak Adası gibi Ege Denizi'nde aidiyeti tartışmalı 100'den fazla ada için taviz verilmemesi ve bu konuda kararlı politika izlenmesi gerektiği ifade ediliyor ve Yunanistan'ın karasularını 12 mil olarak ilan etmesinin de Türkiye'nin menfaatleri açısından kabul edilemez olduğuna işaret ediliyordu. 
Kıbrıs'ta da 1960 anlaşmasından doğan hakların korunması isteniyordu. 100 sayfadan, 25 sayfaya düşürülen taslak belgeden, "Özel milli siyaset belgeleri" ve "eylem planları" ile açılması tehdit değerlendirmesi kapsamındaki 'Ruhban Okulu'yla' ilgili ifadeler çıkarılmıştı. 

Ambargo MGK'da delindi 

Cumhurbaşkanı Ahmet Necdet Sezer'in "vekil bürokratları" Çankaya Köşkü'ne almama uygulaması, dünkü MGK toplantısında delindi. 
TÜBİTAK'a vekaleten başkanlık eden Prof. Dr. Nüket Yetiş, MGK üyelerine "Ulusal Bilim ve Teknoloji Stratejisinin Yaşama Geçirilmesiyle" ilgili bir sunum yaptı. 11 Mart tarihinde Ankara'da toplanan Bilim ve Teknoloji Yüksek Kurulu toplantısında alınan kararlar hakkında kurul üyelerine bilgi veren Yetiş'in, TÜBİTAK Başkanlığı'na asaleten atanmasını öngören kararname, Anayasa Mahkemesi'nin 'durdurma' kararı nedeniyle Sezer tarafından hükümete iade edilmişti. 

Mektubu açıklamıştı 
Cumhurbaşkanı Sezer, Milli Eğitim Bakanlığı'nda vek leten görev yapan bürokratları Çankaya Köşkü'nün kapısından çevirmiş ve hükümete gönderdiği vek leten atamalara ilişkin mektubu da kamuoyuna açıklamıştı. 


</TEXT>
</DOC>
