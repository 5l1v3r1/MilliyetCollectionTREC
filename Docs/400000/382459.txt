<DOC>
<DOCNO> 382459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo03.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suskun Kral 
</HEADLINE>
<TEXT>



Sarı - Kırmızılı takımın gol yollarındaki etkili ismi Hakan Şükür, Tromso karşılaşmasında forma şansı bulması durumunda aylardır devam eden gol suskunluğunu bozmayı hedefliyor. 11 Mayıs 2005 tarihindeki Türkiye Kupası finalinde ezeli rakipleri Fenerbahçe'yi 5-1 yendikleri maçta 2 gol birden atan tecrübeli oyuncu, finalin ardından geçen 141 günde de rakip fileleri havalandıramadı. 
Bu arada sakatlıktan yeni çıkan Hakan Şükür'ün Tromso karşılaşmasında ikinci yarıda şans bulması bekleniyor. Teknik Direktör Eric Gerets, golcü futbolcuyu kadroya alacağını ancak faydalanacağı süre konusunda net bir karar vermediğini açıkladı. 

Florya'da zafer yemini 

Galatasaray, UEFA Kupası 1. tur rövanşında Tromso engelini aşmak için tekvücut oldu. Sarı - Kırmızılılar, bugünkü kritik maçın hazırlıklarını dün gerçekleştirdiği tek çalışmayla tamamladı. Gerets yönetiminde gerçekleştirilen antrenmanda, hücum organizasyonları üzerinde duruldu. Belçikalı teknik adam, oyuncularıyla toplantı yaparak, Tromso'yu hafife almamalarını istedi. Gerets'in, "Bir gol yersek işler karışır. Çok dikkatli olmalıyız" dediği öğrenildi. 
Tromso karşılaşmasında cezalı İliç ve sakatlığı süren Altan forma giyemeyecek. Cihan, Orhan Ak ve Hasan Kabze'nin durumları belirsiz. 

Ağır ceza var 

Samsunspor maçının devre arasında saha ortasında kavga eden Hasan Şaş ile Necati Ateş'e Teknik Direktör Eric Gerets'ten ağır ceza geliyor. Belçikalı teknik adam, iki futbolcunun ceza olarak takıma yemek ısmarlayacağını açıkladı. Gerets, "Bizde kesinlikle otorite sorunu olmaz. Yaşananları aile içinde çözdük. İki arkadaşımıza da pahalıya mal olacak ama bunu lezzetli bir yemekle kutlayacağız. Sorunu aile içinde halledeceğiz" dedi. 

Biletler bitti 

Galatasaraylı taraftarlar, uzun bir aradan sonra İstanbul'da oynanacak olan Avrupa Kupası maçına büyük ilgi gösteriyor. Sarı - Kırmızılılar, önceki gün satışa çıkan Tromso karşılaşması biletlerini tamamen tüketti. Bu arada Ali Sami Yen Stadı'nın üç yıllık aranın ardından yeniden Avrupa sınavına ev sahipliği yapacak olması da heyecanı artırıyor. Galatasaray evinde en son 29 Ekim 2002 tarihinde Lokomotiv Moskova'yı ağırlamıştı. 

Taraftara mesaj 

Tromso karşılaşmasından zafer bekleyen Galatasaray Yönetimi, taraftarları 90 dakika boyunca destek olmaya davet etti. Sarı - Kırmızılılar, "Gol için sabırsızlanmadan oyuncuları galibiyete motive etmeleri gerekiyor. Futbolcular üzerinde olumsuz baskı kurulması tatsız bir sonuca neden olabilir" uyarısında bulundular. Bu arada yönetim kurulu üyeleri, Tromso maçında tam kadro tribünde olacak. 

Tromso çalıştı 

Norveç temsilcisi Tromso, Galatasaray karşılaşmasının son hazırlıklarını Ali Sami Yen Stadı'nda yaptı. Tromso Teknik Direktörü Steinar Nilsen, İstanbul'da tur için büyük savaş vereceklerini dile getirdi. Nilsen, "Rakibimizin gücünü biliyoruz. Ateşli bir taraftar önünde oynayacağız. Ancak 1 - 0'lık avantaj önemli. Bir gol atabilirsek belki de hayal gibi gözüken tura uzanırız. Takım olarak bu zaferi istiyoruz" yorumunu yaptı. 

Nasıl tur atlar 
Norveç'teki ilk maçtan 1 - 0'lık yenilgiyle dönen Galatasaray'ın Ali Sami Yen'de tur için iki farka ulaşması şart. Her türlü beraberlikte Tromso tur atlayacak, 1 - 0'lık Galatasaray galibiyeti maçı uzatmaya taşıyacak. 2 - 1, 3 - 2 gibi tek farklı galibiyetler de konuk takıma yarayacak. Galatasaray iki veya daha farklı skorlu galibiyetler elde ettiği taktirde UEFA Kupası'nda bir üst basamağa adını yazdıracak. 


</TEXT>
</DOC>
