<DOC>
<DOCNO> 391307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yasam/axyas02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gol atınca sarılanın yüzüne tükürün' 
</HEADLINE>
<TEXT>


FIFA kurallarını İslama aykırı bulan Suudi Arabistanlı Şeyh, bir fetva ile 15 maddelik yeni futbol kurallarını açıkladı 

ŞENOL ÇALABAKAN Frankfurt 

FIFA'nın kurallarını İslama aykırı bulan Suudi Arabistanlı Şeyh Abdullah El Najri, 15 maddelik bir fetva yayımlayarak 'k firlerin kurallarına uyulmamasını' istedi. 
Alman Focus dergisi, şeyhin yeni futbol kurallarından bazılarını şöyle sıraladı 
Saha çizgisi ve hakem yok. Kırmızı ve sarı kart yok. Forma değil, normal kıyafetler ya da pijama kullan. Gol attıktan sonra sarılmak isteyenlerin yüzüne tükür. Futbolu sadece Allah'a hizmet için oyna.Vücudunu cihada hazırla. Futbol zaman geçirme ya da eğlencelik bir oyun değildir. 
Batı ülkelerinde 'şaka' olarak nitelendirilen fetva, Suudi Arabistan'da büyük destek buldu. Al Vatan gazetesi, fetvaya uyan bazı oyuncuların, Hıristiyan ve Yahudi futbolunun taklit edildiği gerekçesiyle kulüplerinden ayrıldıklarını yazdı. FIFA kurallarının kafirlerin eseri olduğunu öne süren bazı aşırılar ise, İslamın dünya futboluna hizmet edecek yeni kurallar koyması gerektiğini düşünüyor. 

Kart yerine kırbaç 
Şeyh El Najri'nin fetvasının, FIFA'ya 1959'da üye olan Suudi Arabistan'ın futbol kültürünü temelden sarması bekleniyor. Fetvaya göre, faul yapılması halinde şeriat kuralları uyarınca ceza veriliyor. Örneğin rakibini yumruklayan El İttihad Kulübü'nün oyuncusu, şeriat mahkemesince 20 kırbaç ve 20 gün hapisle cezalandırıldı. 
Fetva, ülkede entelektüel kesimden tepki görürken, Focus bazı kuralların yeni olmadığını yazdı. Dergi, ülkede 1875'e kadar kalenin üst direğini bir bezin oluşturduğunu, 1933'e kadar formalarda numara, 1966'ya kadar da yedek oyuncu kuralı olmadığına dikkat çekti. 


</TEXT>
</DOC>
