<DOC>
<DOCNO> 370517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun05.html </URL>
<DATE> 2005/08/17/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Washington Post Bush'un "şer ekseni" politikası başarısız 
</HEADLINE>
<TEXT>

     ABD’nin önde gelen gazetelerinden The Washington Post, ABD Başkanı George Bush’un, bundan 3,5 yıl önce dile getirdiği "şer ekseni" kavramına konu olan ülkelere ilişkin politikalarında önemli başarısızlıklar yaşandığı yorumunu yaptı. 
     Gazetede yayımlanan haber-yorumda, söz konusu 3 ülkenin İran, Irak ve Kuzey Kore olduğu hatırlatılarak, "Birincisi, Kuzey Kore’yi nükleer silahlarını bırakmaya zorlamayı amaçlayan çok taraflı görüşmeler, 13 günden sonra hiçbir anlaşmaya varılamadan sona erdi. 
     İkincisi İran, ABD ve Avrupa’yı hiçe sayarak uranyum dönüştürme işlemine yeniden başladı. Son olarak da Irak’ta ABD kuvvetlerine karşı acımasız bir gerilla savaşı sürerken, müzakereciler, anayasa taslağını zamanında hazırlayamadı" denildi. 
     Haber-yorumda, bu gelişmelerin hiçbirinin Bush’un politik amaçları açıcısından "ölümcül" özellik taşımadığı, ancak Bush’un ulusal güvenlik ekibinin cesaretini kırdığı ifade edildi. 
     The Washington Post’un yorumunda, bu konuların tamamının çözümünün çok zor olduğu anlatıldı. 
     Bush, 2002 yılı başında yaptığı Birliğin Durumu konuşmasında, Iran, Irak ve Kuzey Kore’yi "şer ekseni ülkeleri" olarak tanımlayarak, bunlara karşı etkili politikalar uygulama sözü vermişti. 
     
</TEXT>
</DOC>
