<DOC>
<DOCNO> 399901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun20.html </URL>
<DATE> 2005/12/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Almanya'da bozuk et skandalı .. 
</HEADLINE>
<TEXT>

     Almanya’nın Kuzey Ren Vestfalya eyaletinde, bozuk olduğundan şüphelenilen 36 ton et ele geçirildi. 
     Düsseldorf kentindeki eyalet Çevre ve Tüketicileri Koruma Bakanlığı tarafından yapılan açıklamada, Neuss bölgesindeki bir derin dondurucu işletmesinin kontrolü sırasında, son kullanma tarihlerinin üzerinden aylar geçmiş olduğu tespit edilen etlerin bulunduğu bildirildi. 
     Almanya Federal Tarım ve Tüketicileri Koruma Bakanı Horst Seehofer, bozuk et skandalıyla ilgili olarak Bild gazetesine verdiği röportajda, bugüne kadar ele geçirilen etlerin sağlık açısından çok tehlikeli olmadığını, ancak tüketicileri en küçük bir riske bile atmak istemediklerini söyledi. 
     "Rahatlıkla et yiyebiliyor musunuz " sorusunu, "Evet, hiç düşünmeden" diye yanıtlayan Seehofer, bozuk et satanların yüksek para cezasına, en kötü durumda da hapis cezasına çarptırılacağını kaydetti. 
     
</TEXT>
</DOC>
