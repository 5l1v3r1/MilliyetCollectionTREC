<DOC>
<DOCNO> 355624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun27.html </URL>
<DATE> 2005/06/26/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Hollanda, Onur Air için tazminat ödemiyeceğini bildirdi... 
</HEADLINE>
<TEXT>

     Hollanda hükümeti, özel Türk havayolu şirketlerinden Onur Air için geçen ay alınan yasaklama kararı dolayısıyla bu kuruluşa tazminat ödemeyeceğini bildirdi. 
     Ulaştırma Bakanlığı Devlet Sekreteri Schultz van Haegen, Onur Havayollarının yasaklama nedeniyle uğradığı zarardan bakanlığının sorumlu olmadığını savundu. 
     Devlet Sekreteri Schultz van Haegen bugün yaptığı açıklamada, "zarar konusunun tazminatını kesinlikle düşünmediğini, Onur Havayollarının uçaklarında ortaya çıkan arızaları ciddiye alıp almadıkları konusunun kendisi için daha önemli olduğunu" kaydetti. 
     Onur Havayolları, uçaklarda önemli bir arıza görülmeksizin, haksız yere karar alındığını öne sürerek, yasaklama ile ortaya çıkan tazminatın ödenmesi amacıyla Ulaştırma Bakanlığına bir ültimatom vermişti. Onur Havayollarına göre, Hollanda Ulaştırma Bakanlığına bağlı sivil havacılık yetkilileri, uçaklarda ciddi bir arıza olmaksızın yasaklama talebinde bulunmuşlar ve bakanlık da bu talebe uyarak karar vermişti. 
     Onur Havayollarının Ulaştırma Bakanlığına yaptığı başvuru ve yasaklama kararındaki idari sorumluluğun kimde olduğuna ilişkin, gelecek ay sonunda toplanacak bağımsız bir komisyonun karar vermesi bekleniyor. 
     Hollanda sivil havacılık yetkilileri, geçen ay başında Onur Air uçaklarında yolcu güvenliği açısından tehlike bulunduğunu öne sürerek, bu ülkeye uçuşların bir ay süreyle dondurulmasını kararlaştırmış, daha sonra iki ülke yetkilileri arasında yapılan görüşmelerin ardından, karar, iki hafta sonra kaldırılmıştı. 
     
</TEXT>
</DOC>
