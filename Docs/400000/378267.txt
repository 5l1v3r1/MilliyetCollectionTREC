<DOC>
<DOCNO> 378267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yasam/ayas.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekondu yıkımına tabancalı direniş 
</HEADLINE>
<TEXT>


Kadınlar camları kırıp polise bıçak gösterdi, biri kendi kızını yaraladı, bir diğeri de havaya ateş etti. K ğıthane'de 22 kişinin yaşadığı 3 odalı evi yıkmak, polis için hiç de kolay olmadı 


İstanbul K ğıthane'de yıkımı yapılacak bir evde bulunanlar, polise kurusıkı tabancalarla ateş edip bıçak göstererek direndi. Yıkımı engelleyemeyen direnişçi kadınlardan biri kız çocuğunu bıçakla kolundan yaraladı. 

Önce kavga... 
Gültepe Keçideresi Polat Sokak'taki tek katlı evin yıkımı için, belediye ekipleri ile güvenlik önlemi alan polis bölgeye geldi. Görevliler, 3 akraba aileden 22 kişinin yaşadığı 3 odalı evde bulunanları, yıkım için boşaltmaları konusunda ikna etmek istedi. 
Bu sırada evdekiler ile görevliler arasında arbede çıktı. Evde bulunan bazı kadınlar ise camları kırıp görevlilere ellerindeki bıçakları gösterdi. Polis, bunun üzerine Sedat K., Ahmet K. ve Telat K. adlı 3 kardeşi gözaltına aldı. Bu arada baygınlık geçiren Şaziye K. adlı yaşlı kadın, ambulansla hastaneye götürüldü. 

Sonuçta yıkıldı 
Evin içindeki bir kadının, ekmek bıçağıyla 13-14 yaşlarındaki kızını kolundan yaraladığı görüldü ve ardından dışarıdaki yıkım ekiplerine yönelik tehdit savurduğu duyuldu. 
Hidayet K. adlı bir kadın da, evin yola bakan penceresinden tabancayla havaya 1 el ateş etti. Aynı kadın, yaklaşık yarım saat süren ikna çabalarının ardından elindeki kurusıkı olduğu anlaşılan tabancayı polise teslim etti. 5 kişinin daha gözaltına alındığı olayın yatışmasından sonra evdeki çeşitli eşya belediye görevlilerince tahliye edilerek yıkım gerçekleştirildi. 
Öte yandan yıkımı yapılan evin daha önce istimlak edildiği, bölgedeki aynı durumda bulunan diğer 14 evin de önceden yıkıldığı bildirildi. 





</TEXT>
</DOC>
