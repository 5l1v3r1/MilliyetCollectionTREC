<DOC>
<DOCNO> 363748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/dunya/dun02.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Scotland Yard Ölen genç için pişmanız 
</HEADLINE>
<TEXT>


İngiliz Polis Teşkilatı Scotland Yard, önceki gün metroda şüpheli sanılarak vurulan kişinin masum olduğunu resmen açıkladı. Yetkililer, 27 yaşındaki gencin vurulması için, "Büyük bir trajedi" dedi 

DIŞ HABERLER SERVİSİ 


İngiltere'nin başkenti Londra'da perşembe günü meydana gelen patlamaların ardından bir kişiyi tutuklayan polis, dün bir kişiyi daha gözaltına aldı. Önceki gün görüntüleri yayımlanan 4 terör zanlısını görenlerin onlardan uzak durmaları, sadece polise haber vermeleri istenirken, Scotland Yard, Stockwell Metro İstasyonu'nda önceki gün öldürülen Brezilyalı Jean Charles de Menezes'in ise, bombalı saldırılarla ilgisinin olmadığını açıkladı. 
Dün ayrıca, Londra'nın doğusundaki Mile End Metro İstasyonu, içeride "yanan bir şey" bulunduğu gerekçesiyle boşaltıldı, kentin en önemli metro arterlerinden Central Line da kapatıldı. Ancak daha sonra güvenlik alarmı kaldırıldı. 

Türkler Bize ayrımcılık yok 
Londra'daki saldırıların ardından Müslümanlara karşı ırkçı eylemler düzenlenebileceği endişesi doğarken, İngiltere'deki Türk sivil toplum kuruluşları, kendilerine Türk toplumundan ayrımcılıkla ilgili şik yet gelmediğini söyledi. İngiltere'de yaşayan Müslümanlar arasında yapılan bir araştırmada ise Müslümanların yüzde 24'ünün intihar eylemcilerinin gerekçelerini haklı bulduğu ortaya çıktı. Müslümanların yüzde 71'i de teröristlerin "hisleri ve gerekçelerine sempati duymadığını" söyledi. Ankete katılan Müslümanların yüzde 88'i, 7 Temmuz'daki saldırıların haklı görülemeyeceğini söyledi. 

İngiliz polisi çok pişman 
Scotland Yard, önceki gün Stockwell İstasyonu'nda polis tarafından vurularak öldürülen Brezilyalı elektrikçi Jean Charles de Menezes'in 27 bombalı saldırılarla hiçbir ilişkisinin bulunmadığını ve öldürülmesinin de "büyük bir trajedi" olduğunu açıkladı. Metroyla işine giderken canından olan Menezes için üzüntü ve büyük pişmanlık duyduklarını kabul eden polis, olayla ilgili soruşturma başlatıldığını da belirtti. 


</TEXT>
</DOC>
