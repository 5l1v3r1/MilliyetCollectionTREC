<DOC>
<DOCNO> 373237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/dunya/axdun01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, anayasa için bizzat devrede 
</HEADLINE>
<TEXT>


ABD Başkanı, Iraklı Şii lider El Hakim'e telefon ederek Baasçılara karşı tutumlarını yumuşatmalarını istedi 

YASEMİN ÇONGAR Washington 


ABD Başkanı George W. Bush, Iraklı Sünnilerin yeni anayasa taslağını benimsemelerini sağlamak için, Şiilerin bazı yeni tavizler vermesini istedi. 
Bu talebini, Irak'taki anayasa sürecinde bugüne dek hiç yapmadığı şekilde doğrudan devreye girerek ileten Bush, Irak'taki en güçlü Şii örgütü sayılan Irak İslami Devrim Yüksek Konseyi SCIRI lideri Abdülaziz El Hakim'i telefonla arayarak görüştü. 
Iraklı ve ABD'li kaynaklara göre, geçen perşembe günü Irak saatiyle sabaha karşı gerçekleşen telefon konuşmasında Bush, Sünnilerin anayasa taslağını peşinen reddetmesinin önlenmesi amacıyla, Şiilerin bazı federalist düzenlemeler ve Baas Partisi karşıtı hükümlerde yumuşamaya gitmesi beklentisini aktardı. 
Bush'un, özellikle eski Baas Partisi üyelerine yeni anayasada getirilen memuriyet ve siyaset yasağının gevşetilmesinden yana konuştuğu öğrenildi. El Hakim'in ise Bush'a, Baas karşıtı hükmün Şii bloku için büyük önem taşıdığını ve değiştirilmesinin çok zor olduğunu söylediği belirtiliyor. 
Buna karşın Iraklı kaynaklar, Bush'un telefonunun, Şii müzakerecilerin dün Sünnilere sunduğu son taslakta federalizm ile Baasçılara yönelik yasaklar konusunda daha ılımlı bir yaklaşıma yer verilmesini sağladığını vurguluyorlar. 
Ancak Iraklı ve ABD'li yetkililer, dün Sünnilerin yanıtının beklendiği gerekçesiyle, yeni taslak konusunda ayrıntılı bilgi vermekten kaçındılar. 




</TEXT>
</DOC>
