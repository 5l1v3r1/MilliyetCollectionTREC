<DOC>
<DOCNO> 386356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko24.html </URL>
<DATE> 2005/10/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Döviz rezervinde 44 milyar dolarlık AB rekoru 
</HEADLINE>
<TEXT>

     Merkez Bankası’nın döviz rezervi, AB ile müzakerelerin başlaması kararından sonra döviz piyasalarına alım yönünde müdahalede bulunduğu geçen hafta 2.2 milyar dolarlık bir büyümeyle 44 milyar dolarla rekor bir düzeye yükseldi. 
     Merkez Bankası’nın geçen hafta yaptığı ve 3 milyar doların üzerinde döviz aldığı tahmin edilen geçen haftaki müdahalesi döviz rezervinde 2 milyar 202 milyon dolarlık bir artışa yol açtı. Bu nedenle 30 Eylül itibariyle 41 milyar 769 milyon dolar olan döviz rezervi geçen hafta sonunda 43 
     milyar 971 milyon dolara kadar yükseldi. Bu Merkez Bankası’nın döviz rezervinin şimdiye kadar çıktığı en yüksek noktayı oluşturuyor. Banka’nın 1 milyar 767 milyon dolarlık altın mevcutlarında bir değişiklik yaşanmadı. Altın mevcutlarıyla döviz rezervinin toplamından oluşan brüt rezerv ise ilk defa 45 milyar dolar sınırını aştı ve 45 milyar 738 milyon dolara kadar çıktı. Merkez Bankası’nın döviz rezervi bu yıl başında 36 milyar dolar düzeyinde bulunuyordu. Yıl başından bu yana rezervde yaşanan artış 7 milyar 965 milyon dolar, brüt rezervde aynı dönemde kaydedilen artış ise 8 milyar 97 milyon doları buldu. 
     
     DÖVİZ FAZLASI 3.3 MİLYAR DOLAR BÜYÜDÜ 
     Merkez Bankası’nın döviz ve altın rezervinin de içerisinde yer aldığı toplam dış varlıkları geçen hafta 2 milyar 316 milyon dolarlık artışla 48 milyar dolara kadar yükselirken, döviz yükümlülükleri ise 979 milyon dolar azalarak 35 milyar 845 milyon dolara geriledi. 
     Bankanın 30 Eylül’de 8 milyar 870 milyon dolara kadar düşen döviz pozisyonundaki fazla ise 3 milyar 295 milyon dolar artarak 12 milyar 126 milyon dolara ulaştı. Bankanın geçen hafta yaptığı döviz alım müdahalesinin de 3.3 milyar dolara yakın bir alımla sonuçlandığı tahmin ediliyor. 
     
</TEXT>
</DOC>
