<DOC>
<DOCNO> 380820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun37.html </URL>
<DATE> 2005/09/23/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
UAEK yönetim kurulu toplantısı bugün ikinci kez ertelendi... 
</HEADLINE>
<TEXT>

     Uluslararası Atom Enerjisi Kurumu UAEK Yönetim Kurulu toplantısının bugün yerel saatle 17.00’de yapılması planlanan oturumunun, iki saat ertelendiği bildirildi. 
     Yönetim Kurulu Dönem Başkanı ve Kanada Daimi Temsilcisi Büyükelçi İngrid Hall, üye ülkelerin mahalli saatle 19.00’da bir araya geleceklerini bildirdi. Bu arada AB grubunun İran’ın nükleer dosyasına ilişkin hazırladığı ve pazartesi gününden buyana birkaç kez değiştirilen karar tasarısı üzerindeki istişareler de kulislerde yoğun bir şekilde devam ediyor. 
     Özellikle AB’nin üç büyükleri Almanya, Fransa ve İngiltere heyet başkanlarının BM Viyana ofisindeki özel odalarda batı grubu ve bağlantısız ülkelerin heyet başkanlarıyla ikili görüşmeler yaparak karar tasarısı üzerinde oybirliği sağlamaya çalıştıkları gözlendi. 
     Basına kapalı olarak yapılan görüşmeler hakkında A.A muhabirine bilgi veren diplomatik bir kaynak, AB grubunun karar tasarısına son şeklini vermek üzere görüşmeler yaptığını belirterek, "Karar tasarısının, BM Güvenlik konseyine havale edilmesi seçeneği bulunmayan, yumuşatılmış şekliyle yönetim kurulun bugün akşam yapılacak oturumuna sunulması halinde üye ülkeler arasında mutabakatla kabul edilmesinin olası olduğunu" söyledi. 
     Karar tasarısı üzerinde mutabakat sağlanamaması halinde yönetim kurulu üyesi 35 ülkenin oylarına başvurulacağını anımsatan diplomatik kaynaklar, AB grubuyla bağlantısızlar grubunun oylamada çoğunluğu sağlayabilmek için kulis faaliyetlerini yoğunlaştırdığını bildirdiler. 
     
</TEXT>
</DOC>
