<DOC>
<DOCNO> 377304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun25.html </URL>
<DATE> 2005/09/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İran Devlet Ajansı İRNA, Türkçe haber yayınına başladı... 
</HEADLINE>
<TEXT>

     İran İslam Cumhuriyeti Haber Ajansı İRNA , bugünden itibaren internetten Türkçe haber yayınına başladı. 
     İRNA'nın kuruluşunun 72. yılı dolayısıyla başlatılan çalışmalar kapsamında hayata geçirilen Türkçe bölümünün hazırladığı haberler, ajansın internet sitesinde yayımlanıyor. 
     İRNA, Farsça'nın yanı sıra İngilizce, Arapça, Fransızca, İspanyolca, Çince, Rusça ve Sırpça haber yayını yapıyor. 
     Türkçe yayının başlaması dolayısıyla yapılan açıklamada, İRNA'nın hedef kitlesini genişletme politikası çerçevesinde ''kardeş ve dost ülke Türkiye halkının İran'da meydana gelen olaylardan doğrudan haberdar olması amacıyla Türkçe web-sitesi hazırlandığı'' bildirildi. 
     İran ve Türkiye'nin tarihi-kültürel ortak geçmişe sahip oldukları vurgulanan açıklamada, ''iki ülkenin kadim dostluğunun yanı sıra politik, ekonomik ve kültürel alanlarda yakın ilişki içerisinde olduğu'' belirtildi. 
     ''Bölgenin içinde bulunduğu kriz ortamının ve iki ülkenin politik-ekonomik yakınlığının her ülkenin iç gelişmelerinden doğrudan haber almayı gerekli kıldığı'' ifade edilen açıklamada, ''Bu doğrultuda İRNA, doğrudan haber vermek amacıyla bugünden itibaren Türkçe haber servisiyle Türk halkına İran'ın politika, ekonomi, kültür, toplum, bilim ve spor haberlerini ulaştırmayı hedefliyor'' denildi. 
     Anadolu Ajansı ve İRNA arasında 1988 yılında imzalanan işbirliği anlaşması bulunuyor. Anlaşma, 21 Kasım 2000'de yenilenmişti. 
     
</TEXT>
</DOC>
