<DOC>
<DOCNO> 364992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun19.html </URL>
<DATE> 2005/07/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sosyalistler, Türklerle koalisyondan vazgeçti... 
</HEADLINE>
<TEXT>

     Bulgaristan Sosyalist Partisi BSP Genel Başkanı Sergey Stanişev, üyelerinin çoğunluğunu Türklerin oluşturduğu Hak ve Özgürlükler Hareketi HÖH ile hükümet kurmaktan vazgeçtiklerini bildirdi. 
     Parlamentoda dün yapılan oylamada BSP-HÖH kabinesinin güvenoyu alamaması üzerine, iki partinin hükümet kurma girişiminden vazgeçtiklerini bildiren Stanişev, ''Bu durumda, Cumhurbaşkanı Georgi Pırvanov'un parlamentoda ikinci büyük gruba sahip 2. Simeon Ulusal Hareketi'nin NDSV göstereceği başbakan adayını kabineyi kurmakla görevlendirmesi gerekiyor'' dedi. 
     Başta ATAKA ittifakı olmak üzere meclisteki tüm sağ partilerin güvenoylaması sürecinde aşırı baskı uyguladıklarını ifade eden Stanişev, ''Sağ güçlerin saldırgan tavrından dolayı ve gerekli oy desteği bulunamaması nedeniyle, BSP ve HÖH'nün hükümet kurma potansiyelinin tükenmiş olduğu tespit edilmiştir'' diye konuştu. 
     Stanişev, ''BSP ve HÖH'nün katılımı olmadan ülkede istikrarlı çalışabilecek bir kabinenin kurulabileceğine inanmadığını'' da vurguladı. 
     Parlamentoda dün geç saatlerinde yapılan oylamada BSP-HÖH kabinesinin güvenoyu alamaması üzerine, genel oturum salonunda büyük bir kargaşa çıkmıştı. 
     Bu arada, Parlamento Başkanı Georgi Pirinski'nin güvenoylamasının tekrarlanması talebi, bu sabah Meclis Başkanlık Divanı toplantısında kabul edilmedi. 
     
     HÖH LİDERİ DOĞAN ERKEN SEÇİM İHTİMALİ ÇOK YÜKSEK 

     Bulgaristan'da, üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH Genel Başkanı Ahmet Doğan, erken seçimlere gidilebileceğini söyledi. 
     Doğan, yaptığı açıklamada, HÖH ile Bulgaristan Sosyalist Partisi'nin BSP oluşturduğu kabinenin güvenoyu alamamasından sonra, BSP ile hükümet kurma şanslarının kalmadığını kabul ederek, "Erken seçimlere gitme ihtimali çok yüksek" dedi. 
     Parlamentoda dün geceki güvenoylaması sırasında yaşananlara değinen Doğan, "Parlamentodaki milletvekillerinin görgüsüzlük ve saldırganlığının bu kadar büyük olabileceğini tahmin etmemiştim. Son derece üzgünüm" diye konuştu. 
     Toplam 240 kişilik parlamentoda BSP'nin 82, HÖH'nün 34 milletvekili bulunduğunu göz önünde bulunduran Doğan, "Ne olursa olsun, bundan sonra BSP ile HÖH'nün katılımı olmadan artık sağlıklı bir kabinenin kurulması mümkün olmayacaktır" dedi. 
     BSP-HÖH kabinesinin taslağı oluşturulduğunda, "Bu kabine güvenoyu alacak" diyen Doğan, kabinenin yine de güvenoyu alamaması durumunda, hükümeti kurma görevi kendisine verildiğinde aynı kabine listesini sunmaya hazır olduklarını söylemişti. 
     Cumhurbaşkanı Georgi Pırvanov'un parlamentoda 53 milletvekili olan 2. Simeon Ulusal Hareketi'ne NDSV kabine kurma görevini vermesi beklenirken, bu konuyla ilgili yorum yapan Doğan, "Acele etmeyelim. Önce NDSV'nin ne yapacağını görelim" dedi. 
     NDSV'yi, BSP-HÖH koalisyonuna katılmaya davet ettiklerini ve "ret" kararı aldıklarını anımsatan Doğan, "Kurduğumuz kabine ve programını başarısızlığa doğru sürükleyen NDSV ile nasıl ortaklık kurabilirim İktidar, pazarlık meselesi değil, sorumluluk meselesidir" diye konuştu. 
     
</TEXT>
</DOC>
