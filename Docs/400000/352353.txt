<DOC>
<DOCNO> 352353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas04.html </URL>
<DATE> 2005/06/15/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Andrzej Wajda, Katyn katliamını filme çekiyor 
</HEADLINE>
<TEXT>

     Polonyalı usta yönetmen Andrzej Wajda, 1940 yılında dönemin Sovyet gizli polisi tarafından Stalin’in emriyle 22 bin Polonyalının başlarına tek kurşun sıkılarak öldürüldüğü ve tarihe Katyn katliamı olarak geçen olayı filme çekeceğini bildirdi. 
     79 yaşındaki Wajda, RMF FM adlı özel bir radyoya yaptığı 
     açıklamada, "Böyle bir film çekmek benim için üzücü bir ödev" dedi. 
     Bu filmin, "bugün bu katliamla ilgili düşüncelerinin güçlü bir manifestosu" olacağını söyleyen Wajda, senaryonun "bazı kişilikler ve onların psikolojik portreleri üzerine yoğunlaşacağını" söyledi. 
     "Post Mortem" adını taşıyacak filmin çekimlerine bu yıl sonunda başlanacağı belirtildi. 
     Sovyetler Birliği, Almanya ile imzaladığı Ribbentrop-Molotov Anlaşması’nın gizli bir maddesi gereğince 17 Eylül 1939’da Polonya’ya saldırmıştı. 
     Katliamla ilgili ilk toplu mezar Katyn’de Nisan 1943’te Almanlar tarafından ortaya çıkarılmıştı. 
     Eski SSCB, bu katliamın sorumluluğunu uzun süre reddetmiş ve katliamı Nazilerin yaptığını iddia etmişti, ancak daha sonra, eski Devlet Başkanı Mihail Gorbaçov döneminin sonuna doğru Nisan 1990’da sorumluluğunu kabul etmişti. 
     Eski Rusya Devlet Başkanı Boris Yeltsin de dönemin Polonya Devlet Başkanı Lech Walesa’ya katliamla ilgili olan ve Stalin tarafından imzalanmış belgeleri Ekim 1992’de teslim etmişti. 
     
</TEXT>
</DOC>
