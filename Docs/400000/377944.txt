<DOC>
<DOCNO> 377944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy07.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar terörü tartıştı 
</HEADLINE>
<TEXT>


ABDULLAH KARAKUŞ 


Başbakan Erdoğan'ın başkanlığında yapılan ve 3 saat süren Bakanlar Kurulu'nda, terörle mücadele ve Avrupa'nın teröre bakış açışı tartışıldı. İngiltere'de katıldığı adalet bakanları toplantısıyla ilgili bilgi veren Adalet Bakanı Cemil Çiçek, Avrupa'nın özellikle terör örgütlerinin elindeki televizyon başta olmak üzere yayın kuruluşlarına tolerans tanıdığını belirterek şunları kaydetti 

'Algılamaları farklı' 
"Terörün değişik sebepleri var. Bazı ülkeler etnik ve sol terörü görmezden geliyor, radikal terör üzerinde duruyor. Algılamaları farklı, her ülke için ayrı düşünmemiz lazım. Roj TV meselesi önemli. Almanya bazı yayınlara izin vermiyor, televizyon kanallarını yasaklıyor. Hizbullah yanlısı teröre destek verdikleri düşüncesiyle şimdi Fransa da yasaklama yapıyor. Ancak Danimarka Roj TV'ye gelince kırk dereden su getiriyor. Bunun birkaç ülkede daha stüdyosu var. Onlara da başka ülkeler yasaklama getirmiyor. Bunlar çok yanlış. Avrupa bazı şeyleri görmediği sürece terörle mücadele konusunda işbirliği istenilen neticeyi vermez." Bakanlar bazı Avrupa ülkelerinin çifte standart içine girdiğini belirterek, "Kendileri yaşayınca terör oluyor, ama Türkiye'nin yaşadıklarını görmezlikten geliyorlar. Çifte standarda son verilmeli" eleştirisinde bulundu. 


</TEXT>
</DOC>
