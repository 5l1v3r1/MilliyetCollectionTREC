<DOC>
<DOCNO> 350860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas15.html </URL>
<DATE> 2005/06/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
''Big Brother'' evinde striptiz şov 
</HEADLINE>
<TEXT>

     

İngiltere'nin Kanal 4 televizyonunda yayımlanan ve dansöz kıyafetiyle katılan Türk yarışmacı Kemal Şahin sayesinde Türk halkının da yakından takip ettiği "Big Brother" yarışmasında skandalların arkası kesilmiyor. 
     Big Brother'ın seksi yarışmacılarından Sam ve Makosi, kaldıkların evin bahçesinde striptiz yaparak izleyenleri hayrete düşürdü. Sadece pembe iç çamaşırlarıyla kalan genç kızların soyunmasını, evdeki erkek yarışmacılar tezahüratlarla karşıladı. 
     Big Brother'da hafta başında da lezbiyen şov yaşanmış, olay İngiliz bulvar gazetelerinde günlerce işlenmişti. 
     
     
     Kemal'e bomba süsü verilmiş paket yollanmıştı 

     ''Big Brother'' yarışmasında yer alan Türk yarışmacı Kemal Şahin'e pazartesi günü gönderilen bomba süsü verilmiş paket, polisi alarma geçirmişti. 
     İngiliz gazeteleri, programın yapımcılarının, sürekli kadın giysileriyle gezen, domuz eti yemeyen, alkollü içki içen ve evdeki diğer yarışmacılarla rahat ilişkileri olan eşcinsel Türk'ün, bazı Müslüman grupların hedefi olduğundan kaygı duyduklarını yazdı. 
     
Şahin'e gönderilen bomba süsü verilmiş paketin pazartesi günü öğle saatlerinde yarışmanın yapıldığı Herts bölgesindeki Elstree kasabasında bulunan eve ulaştığı ve üzerinde sadece Kemal Şahin'in adının bulunduğu bildirildi. 
     Yaşanan paniğin ardından bölgeye polis ve askeri bomba uzmanlarının akın ettiğini yazan gazeteler, polis sözcüsünün daha sonra paketin tehlike içermediğini açıkladığını belirtti. 
     Liverpool'da sanat eğitimi gören 19 yaşındaki Kemal Şahin, kırmızı tüllerden oluşan sarisi, dore ayakkabıları ve ağır makyajıyla eve girdiğinde bir anda milyonların ilgisini çekmiş, ilk akşam evdeki arkadaşlarına, eşcinsel olduğunu ailesinin ilk kez katıldığı bu program vesilesiyle öğrendiğini söylemişti. 

     
</TEXT>
</DOC>
