<DOC>
<DOCNO> 397560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun01.html </URL>
<DATE> 2005/11/24/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Akdeniz'e, Tsunami erken uyarı sistemi kurulacak 
</HEADLINE>
<TEXT>

     Birleşmiş Milletler, Akdeniz ve Atlas Okyanusu'nun kuzeydoğusuna bir tsunami erken uyarı sistemi yerleştirileceğini bildirdi. 
     BM Eğitim, Bilim ve Kültür Örgütü UNESCO , Uluslararası Oşinografi Komisyonu tarafından başlatılan bu projenin Aralık 2007'de hayata geçirileceğini belirtti. 
     Bu yeni sistemin Büyük Okyanus'a daha önceden yerleştirilen, Hint Okyanusu'nda inşası süren ve Karayibler'de hazırlık aşamasında bulunan küresel erken uyarı sistemiyle bütünlük içinde olacağı kaydedildi. 
     UNESCO, Büyük Okyanus ya da Hint Okyanusu'ndaki kadar sık rastlanmasa da Akdeniz ve Atlas Okyanusu'nun kuzeydoğusunda tsunamilere rastlandığını anımsattı. 
     Lizbon kenti 1755'de sismik kökenli bir tsunamiyle yerle bir olmuştu ve 1908'de İtalya'nın güneyindeki Messina'da bir başka tsunami sonucu 85 bin kişi yaşamını yitirmişti. Bu tip başka tsunamiler Norveç kıyıları, Marmara ve Karadeniz'de de kaydedilmişti. 
     Akdeniz ve Atlas Okyanusu'nun kuzeydoğusunda tsunami erken uyarı sisteminin kurulması kararı, 23 bölge ülkesinin Roma'da Hükümetlerarası Eşgüdüm Grubu GCI toplantıları sırasında alınmıştı. 
     
</TEXT>
</DOC>
