<DOC>
<DOCNO> 354303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun12.html </URL>
<DATE> 2005/06/22/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD'de ırklar arası ilişkiler son yıllarda gelişiyor... 
</HEADLINE>
<TEXT>

     Yapılan bir araştırma, ABD’deki farklı ırksal gruplar arasındaki sosyal ilişki ve temasların son yıllarda arttığını gösterdi. 
     ABC News televizyonu tarafından gerçekleştirilen bir araştırma, siyah ya da beyaz fark etmeksizin Amerikalıların dörtte üçünün diğer ırktan arkadaşlıklara sahip olduğunu, her 10 kişiden 7’sinin ise ırksal açıdan karışık topluluklarda yaşadığını ortaya koydu. 
     Buna rağmen siyah Amerikalıların yüzde 54’ünün hala ırklarından dolayı kendilerine karşı ayrımcılık yapıldığı hissinde olduğunu ortaya koyan araştırma, aynı hissi taşıyan beyazlar arasında ise bu oranın yüzde 19 olduğunu gösterdi. Söz konusu ayrımcılığa sık sık uğradığını söyleyen siyahların oranı da yüzde 13 olarak tespit edildi. 
     1970’lerde Amerikalıların sadece yüzde 20’sinin diğer ırklardan 
     birlikte akşam yemeği yiyecek kadar yakın arkadaşları olduğunu söyledikleri hatırlatılırken, 1990’larda bu oranın yüzde 40’lara, 2003 yılında ise yüzde 52’ye yükseldiği belirtildi. Siyahlar arasında bu oranın yüzde 63 olduğu kaydedilirken, beyazlar arasında ise oranın yüzde 48’de kaldığı ifade ediliyor. Siyahlar arasında şahsi yakın arkadaşı olduğunu söyleyen beyazların oranı 1981’de yüzde 54 iken, bugün bu oranın yüzde 75’e yükseldiği, beyazlar arasında şahsi yakın arkadaşı olduğunu söyleyen siyahların oranının ise yüzde 69’dan yüzde 82’ye yükseldiği kaydediliyor. ABC News araştırmasına göre Amerikalıların yüzde 70’i ırksal açıdan karışık bir toplumda yaşadıklarını söylerken, bu oranın şehirlerde yüzde 72, kırsal alanlarda ise yüzde 56 olduğu ifade edildi. 
     
</TEXT>
</DOC>
