<DOC>
<DOCNO> 381907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko31.html </URL>
<DATE> 2005/09/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kiler, Canerleri'i satın aldı, hedef büyüttü... 
</HEADLINE>
<TEXT>

     Kiler Yönetim Kurulu Üyesi Ümit Kiler, Ankara'daki market zinciri Canerler'e yüzde 51 oranında iştirak eden Kiler'in, ''sektörde ilk 4 oyuncu arasına girdiğini'' bildirdi. 
     Bu arada İstanbul'da mağazası bulunan Kiler'in toplam mağaza sayısı, son satın almaya bağlı 48 mağazanın eklenmesiyle 101'e ulaştı. Kiler'in mekan büyüklüğü ise 78 bin metrekare yeni mekanla toplam 185 bin metrekareye, çalışan sayısı da bin 400 yeni çalışanla 4 bin 150'ye çıktı. 
     Satın almaya ilişkin düzenlenen basın toplantısında konuşan Kiler, yabancıların gelmesiyle sektördeki rekabetin daha da büyüyeceğini belirtti. 
     Yabancı sermayeye karşı olmadıklarını ifade eden Kiler, bu satın almanın, yabancı sermaye karşısında yerel oyuncuların gücünü ve payını koruma ve artırma açısından önemli olduğunu vurguladı. 
     Kiler, ''bu birleşme hem İstanbul hem Ankara'daki müşterilerimiz için kazançlı alışverişin daha da kazançlı olacağı anlamını taşıyor'' dedi. 
     Yıl sonuna kadar İstanbul ve Ankara'da yeni mağazalar açmayı, 2005'i 110 mağaza ile kapatmayı hedeflediklerini kaydeden Ümit Kiler, Türkiye'ye yayılma yolunda büyük adım attıklarını, zincir mağaza alımları ve organik büyümeyle mağazaları Türkiye genelinde yaygınlaştırmayı düşündüklerini belirtti. 
     Kiler, ''bu ülkeden kazandıklarımızı bu ülkede yatırıma dönüştürmeye sevdalıyız. Birleşmeden sonra alımlardaki volümlerin yükselmesiyle, çok daha avantajlı ürünler alacağız ve buradaki bütün avantajları fiyatlara yansıtacağız'' dedi. 
     Ege bölgesiyle ilgilendiklerini, Ege Bölgesi'nin tamamında olmak istediklerini söyleyen Ümit Kiler, sorular üzerine de, ''2006 yılında mutlaka İzmir ve Bursa'da olmak istiyoruz. Biz bulunduğumuz yerde pazar lideri olmak, yeni gireceğimiz bölgelere mutlaka satın almalarla girmek istiyoruz'' diye konuştu. 
     Kiler, şu anda Ankara ve İstanbul'un yanı sıra Ege Bölgesi'nde görüştükleri bazı gruplar bulunduğunu kaydetti. 
     
     ''MAĞAZALAR, KİLER TABELALARI İLE HİZMET VERECEK'' 
     Kiler, Ankara'daki mağazaların Kiler tabelaları ile hizmet vereceğini de bildirdi. 
     Ümit Kiler, bir başka soru üzerine, ''yabancı sermayenin girişinden herhangi bir endişeye kapılmadık. Gücümüzü biliyoruz. Kaygan zeminlerde daha iyi ticaret yaparak, onlardan biraz daha önde oluruz diye düşünüyorum'' diye konuştu. 
     Kiler-Canerler birleşmesinden sonra yıl sonu ciro hedeflerinin 500 milyon dolar olduğunu söyleyen Kiler, sektörde ilk 3 arasına girmeyi istediklerini bildirdi. 
     Bir gazetecinin ''büyük firmalar sizi satın almak isterse tavrınız ne olur '' sorusu üzerine, Kiler'i satmak gibi bir düşünceleri olmadığını, ancak her zaman ortaklığa, işbirliğine açık olduklarını kaydetti. 
     Ümit Kiler, Borsa'ya açılma hedefleri de bulunduğunu, fakat bu konunun öncelikli gündemlerinde yer almadığını söyledi. 
     Kiler, fiyatların geçen seneki fiyatların altında seyrettiğini, Ramazan'da da böyle gideceğini belirtti. 
     Canerler Yönetim Kurulu Başkanı Kadir Caner de, iki yerel firmanın gücünü birleştirmesinden çok mutlu olduklarını kaydetti. 
     
</TEXT>
</DOC>
