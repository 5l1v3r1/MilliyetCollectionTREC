<DOC>
<DOCNO> 397254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun21.html </URL>
<DATE> 2005/11/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye'nin AİHM'deki Kıbrıs davasındaki kararı temyiz etmesi bekleniyor 
</HEADLINE>
<TEXT>

     Türkiye'nin, Avrupa İnsan Hakları Mahkemesi'nin AİHM , Kıbrıs'ta tampon bölgede 1996 yılında vurulan Rum vatandaşı Kriso Kakulli'nin yakınlarının açtığı davayla ilgili olarak dün verdiği karara itiraz için temyize başvurmasının beklendiği bildirildi. 
     Türkiye'nin, AİHM'nin, 7 yargıçtan oluşan ilgili dairesinin dün aldığı karara üç ay içinde itiraz etme hakkı bulunuyor. 
     A.A muhabirine bilgi veren diplomatik kaynaklar, Türkiye'nin, bu davanın temyize sevk edilip edilmeyeceğine karar verecek 5 kişiden oluşan panele büyük ihtimalle başvuracağını bildirdiler. 
     AİHM'nin 5 yargıçtan oluşan paneli, olumlu görüş vermesi halinde, temyiz niteliği taşıyan ve 17 yargıçtan oluşan büyük daire, davayı tekrar ele alacak ve gerek gördüğü takdirde tarafları dinlemek için bir duruşma daha yapacak. 
     AİHM'nin ilgili dairesi, Kıbrıs'ta tampon bölgede 1996 yılında vurulan Kakulli'nin yakınlarının açtığı davada, Türkiye'nin tazminat ödemesine karar vermişti. 
     ''Türkiye'nin, Avrupa İnsan Hakları Sözleşmesi'nin AİHS yaşama hakkı ve etkili soruşturma hakkıyla ilgili 2. maddesini ihlal ettiğine'' hükmeden AİHM, ''AİHS'nin ayrımcılığın yasaklanmasıyla ilgili 14. maddesinin ise ihlal edilmediğine'' karar vermişti. 
     Strasbourg Mahkemesi, ayrıca Türkiye'nin, karar gereği, Kakulli'nin dul eşi ve 3 çocuğuna tazminat ile mahkeme masrafı olarak yaklaşık 50 bin avro ödemesine karar vermişti. 
     
</TEXT>
</DOC>
