<DOC>
<DOCNO> 393578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/dunya/axdun02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakılan araç sayısı şiddet ölçüsü oldu 
</HEADLINE>
<TEXT>


Fransızlar güne, gece kaç araç yakıldığını öğrenerek başlıyor 

Sabetay Varol - Paris 


Fransa'daki isyanın başlamasından bu yana ülke genelinde yakılan araç sayısı, 7 bine yaklaştı. Fransızlar artık güne, gece kaç araç yakıldığını öğrenerek başlıyor. Ayaklanmanın şiddeti de yakılan araç sayısına göre değerlendiriliyor. İsyanın 13. gecesi 600 araç yakılması, 1-2 gün öncesiyle kıyaslandığında yarı yarıya bir düşüşe tekabül ettiği için, olayların yatışmaya başladığı söyleniyor. 
İsyanın ilk günlerinde yakılan araç sayısı fazla değildi ve yalnızca Paris'in kuzeyindeki Seine-Saint Denis bölgesiyle sınırlı kalmıştı. Ancak altıncı geceden itibaren araç yakma eylemleri Fransa geneline yayıldı. Bu aşamadan sonra yakılan araç sayıları şöyle 
Bu arada isyanın ilk günlerinde, olaylara katılan gençleri "ayak takımı" diye niteleyerek şiddet eylemlerinin büyümesine yol açmakla suçlanan İçişleri Bakanı Nicolas Sarkozy, konuşmalarında kullandığı üslubu savundu. Sarkozy, olaylara karışanlar için "gençler" yerine "haydutlar", "gençlerin ağabeyleri" yerine de "mahalle kabadayıları" nitelemesinde bulunmaya devam edeceğini belirtti. Sarkozy, isyana karışan yabancıların sınır dışı edilmeleri talimatı verdiğini de açıkladı. 

OHAL'e destek 
Fransa'daki bir kamuoyu araştırması, halkın şiddet olaylarının önüne geçilebilmesi için sokağa çıkma yasağı uygulanmasına destek verdiğini ortaya koydu. CSA kamuoyu araştırma merkezi tarafından yapılan ankete göre, Fransızların yüzde 73'ü sokağa çıkma yasağına destek veriyor, yüzde 24'ü ise karşı çıkıyor. Bu konuda kararsızların oranı ise yüzde 3. Fransızların yüzde 86'sı da eylemleri dehşet verici buluyor. 

6. gece 250 araç 7. gece 300 araç 8. gece 500 araç 9. gece 900 araç 10. gece 1300 araç 11. gece 1400 araç 12. gece 1200 araç 13. gece 600 araç 

</TEXT>
</DOC>
