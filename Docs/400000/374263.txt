<DOC>
<DOCNO> 374263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/siyaset/axsiy02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAVATAN gruba yaklaştı 
</HEADLINE>
<TEXT>


Bir süre önce CHP'den ayrılan Mersin Milletvekili Güler, ANAVATAN'a katıldı. Sandalye sayısı 17'ye yükselen ANAVATAN'ın, vekil sayısı 20'ye ulaşırsa, Hazine yardımı alması gündeme gelecek 

ANKARA Milliyet 


Eski CHP'li Bağımsız Mersin Milletvekili Hüseyin Güler ANAVATAN'a katıldı. 20 milletvekiline ulaşarak grup kurmayı amaçlayan ANAP'ın Meclis'teki sandalye sayısı da 17'ye yükseldi. Güler, istifa gerekçelerini seçmenlere anlatırken, "CHP'nin ideolojik sorunu bulunduğunu ve sağa yatkın olduğunu" ileri sürmüş ve CHP'yi "Atatürk'ün mirasını yemekle" suçlamıştı. Güler'in katılımına ilişkin dilekçe, Meclis Başkanlığı'na gönderildi. Güler, yaptığı yazılı açıklamada, "Türkiye'nin gerçek demokrasi ve gerçek istikrar arayışında yeg ne gerçek alternatif olarak gördüğüm ANAVATAN'a katılma kararı verdim" dedi. 
Güler, "İktidar ve parti içi iktidarların, kendilerini var eden ve meşruiyet kaynakları olması gereken demokratik ilkelere vefasızlığı, Türkiye'nin geleceği için açık bir tehdit haline gelirken, Erkan Mumcu ve ANAVATAN'ın demokrasiye bağlılığı ve ilkeli duruşuyla Türkiye'nin aradığı gerçek alternatif olduğuna inancımı kamuoyu ile paylaşmaktan mutluluk duyuyorum" dedi. 
TBMM'de grup kurmak için bir adım daha atan ANAVATAN'ın Hazine yardımı alıp almayacağı henüz netlik kazanmadı. 

6.8 milyon YTL'yi bekliyor 
ANAVATAN Genel Başkan Yardımcısı Süleyman Sarıbaş, Siyasi Partiler Kanunu'nun 13. maddesinde, TBMM'de grup kuran partilere Hazine yardımı yapılmasına ilişkin hüküm bulunduğunu vurgularken, yaşanan belirsizliği şöyle açıkladı "Yorum farkı söz konusu. Bazıları 1987'de çıkarılan geçici 13. maddenin çıkarıldığı tarihten önce grup kuran partileri kapsadığını öne sürüyor. Biz de yeni grup kuracak partileri de kapsadığını savunuyoruz. Çünkü bu düzenleme yürürlükte. Ancak hükümet muhtemelen bu düzenlemeyi aleyhimizde yorumlayacak. Böyle yorumlarsa dava konusu olacak." Sarıbaş, grup kurup Hazine yardımı almaya hak kazandıkları takdirde, son seçimde yüzde 7 oyu aşan partinin aldığı parayı alacaklarını, bunun da 6.8 milyon YTL olduğunu kaydetti. 


</TEXT>
</DOC>
