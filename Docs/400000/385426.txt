<DOC>
<DOCNO> 385426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun17.html </URL>
<DATE> 2005/10/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Almanya'nın yeni başbakanı Merkel 
</HEADLINE>
<TEXT>

     BBC 

Almanya'da büyük koalisyon... Seçimlerden kıl payı önde çıkan ve Türkiye karşıtlığıyla tanınan Hıristiyan Demokrat lider Angela Merkel başbakan oldu. Merkel ve Schröder, uzun pazarlıklar sonunda kadın liderin başbakanlığında anlaştı. Angela Merkel, ülkenin ilk kadın başbakanı olacak. 
     Merkel, düzenlediği basın toplantısında, Sosyal Demokrat Parti SPD ile koalisyon hükümeti oluşturma hususunda anlaşmaya vardıklarını ve Birlik partilerinin CDU CSU yönetim kurullarının bu kararı onayladıklarını bildirdi. 
     Başbakan ile Federal Meclis başkanını ve 6 bakanı kendilerinin belirleyeceklerini kaydeden Merkel, SPD'nin de 8 bakanlık alacağını belirtti. 
     Merkel, bu konuda tüm tarafların sorumluluk bilinci içinde hareket ettiklerini, önemli sorunların çözülmesi için koalisyon görüşmelerini bir an önce tamamlamak istediklerini kaydetti. Merkel, bakanlıklarda kimlerin görev yapacağı konusunda ise açıklama yapmadı. 
     Dış politikayla ilgili bir soru üzerine Merkel, dış politika konularında koalisyon ortağıyla büyük bir sorun yaşayacaklarını sanmadığını belirtti. 
     Başbakan Gerhard Schröder ise yeni kabinede bakan olarak görev almayacağını söyledi. 
     Alman Haber Ajansı DPA , siyasi parti liderlerinin bakanlıkların dağılımı konusunda da anlaşma sağladıklarını, buna göre SPD'nin dışişleri, maliye, adalet, sağlık, çevre, çalışma, sosyal işler ve ekonomik işbirliği bakanlarını, Birlik partilerinin de CDU CSU savunma, içişleri, ekonomi, tarım ve tüketicileri koruma, eğitim ve araştırma ile aile bakanlarını belirleyeceğini duyurmuştu. 
     

     
</TEXT>
</DOC>
