<DOC>
<DOCNO> 369505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun27.html </URL>
<DATE> 2005/08/13/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yaşlı kadın arılar tarafından 400 kez sokuldu... 
</HEADLINE>
<TEXT>

     ABD’de yaşlı bir kadının, arılar tarafından tam 400 kez sokulduğu, 83 yaşındaki kadının iyileşme yolunda olduğu bildirildi. 
     İtfaiye Şefi Paul McDonough, Arizona’nın Tucson bölgesinde dün meydana gelen olayda, ismi açıklanmayan kadının, evinin dışında depo olarak kullanılan bir binanın duvarından çıkan arıların saldırısına uğradığını anlattı. 
     Olayı gören bir tamircinin, elindeki hortumla su tutarak kadını arılardan kurtarmaya çalıştığı, arıların kendisine yönelmeleri üzerine kaçarak ambulans çağırdığı belirtildi. 
     Yaşlı kadını sokakta bilincini kaybetmiş bir halde yüzüstü yatarken bulan yetkililerin, arılara köpükle müdahale ederek kadını hastaneye kaldırdığı, yoğun bakıma alınan yaşlı kadının dün gece kendisine gelerek yoğun bakımdan çıktığı ifade edildi. 
     Hastanın durumuyla ilgili açıklama yapan hastane yöneticisi Kim Hilty, "Arılar tarafından 400 kez sokulmuş birinin bu kadar iyi durumda olması herkesi şaşkına çevirdi" şeklinde konuştu. 
     
</TEXT>
</DOC>
