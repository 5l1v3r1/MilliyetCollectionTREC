<DOC>
<DOCNO> 354141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur47.html </URL>
<DATE> 2005/06/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Belediye başkanının adını kullanıp haraç toplamışlar 
</HEADLINE>
<TEXT>

     Antalya'nın Alanya İlçesi'nde, bazı kişilerin, aradıkları esnaf ve otel sahiplerine kendilerini Belediye Başkanı Hasan Sipahioğlu olarak tanıttıkları ve bu kişilerden para istedikleri bildirildi. 
     Alanya Belediye Başkanı Hasan Sipahioğlu, bazı kişilerin, esnaf ve otel sahiplerini telefonla arayıp, verdikleri hesap numarasına para çıkarılmasını istediklerinin belirlendiğini söyledi. 
     Adını kullanan bir şebeke olduğunu ifade eden Sipahioğlu, ''Bu kişiler, işletmeleri arayarak, kendilerini Hasan Sipahioğlu diye tanıtıyorlar ve işletme sahiplerinden hasta bir kişi için 5 bin YTL istiyorlarmış'' dedi. 
     Söz konusu kişilerin, aradıkları işletmecilere hesap numarası verdiklerinin tespit edildiğini kaydeden Sipahioğlu, konu hakkında emniyet güçlerini haberdar ettiklerini söyledi. Sipahioğlu, şöyle konuştu 
     ''Biz hiç kimseden para istemedik, istemeyiz de. Konuyu da ilgili mercilere hemen bildirdik. Bizim adımızı kullanarak hesaplarına para yatırılmasını isteyenleri dikkate almayın.'' 
     
</TEXT>
</DOC>
