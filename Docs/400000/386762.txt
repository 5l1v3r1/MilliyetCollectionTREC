<DOC>
<DOCNO> 386762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur27.html </URL>
<DATE> 2005/10/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sabah babasını kaybetti, öğlen kayalıklardan düştü 
</HEADLINE>
<TEXT>

     Zonguldak’ta babasının bu sabah rahatsızlanarak hayatını kaybetmesi üzerine, yalnız kalmak için gittiği sahilde kayalıklardan düşen kişiyi, polis kurtardı. 
     Alınan bilgiye göre, babası Yaşar Güngör’ün sabah geçirdiği kalp rahatsızlığı nedeniyle hayatını kaybetmesine üzülen 41 yaşındaki pazarlamacı Turgay Güngör, "Biraz yalnız kalıp acısını hafifletmek istediğini" söyleyerek, Fener Mahallesi’nde deniz kenarına gitti. 
     Kayalıklara oturan Güngör, havanın yağışlı olması nedeniyle dengesini kaybederek yaklaşık 20 metre yükseklikten deniz kenarındaki kayaların üzerine düştü. 
     Çevredeki vatandaşların durumu bildirmesi üzerine polis ekipleri olay yerine geldi. Güngör’ün, arazinin meyilli olması nedeniyle düştüğü yerden sedyeyle çıkartılamayacağına karar verilmesi üzerine, deniz polisi çağırıldı. 
     Kayalıklara tutunan Güngör’e, dalga nedeniyle zodyakın yaklaşamaması üzerine denize atlayan polis, can yeleği giydirdiği Güngör’ü yüzerek bota çıkardı. 
     Zonguldak TIR Parkı’ndan karaya çıkarılarak Atatürk Devlet Hastanesi’ne kaldırılan Güngör’ün, bacağının kırıldığı ve kafasından yaralandığı bildirildi. 
     Olayla ilgili soruşturma sürdürülüyor. 
     
</TEXT>
</DOC>
