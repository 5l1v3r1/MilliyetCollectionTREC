<DOC>
<DOCNO> 372219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo23.html </URL>
<DATE> 2005/08/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kastamonuspor, Galatasaraylı Arif'e transfer önerdi... 
</HEADLINE>
<TEXT>

     Yeni sezonda şampiyonluk hedefleyen Üçüncü Futbol Ligi 4. Grup takımlarından Kastamonuspor, Galatasaray'ın milli futbolcusu Arif Erdem'e transfer önerisinde bulundu. 
     Arif'i yakından tanıdığını belirten Kastamonuspor Kulübü Başkanı Zekeriya Gündoğdu, ''Bu transferin tüm mali yükümlülüğünü bizim forma reklamı sponsorumuz olan Turgut Çakır üstlendi. Biz Arif'e iyi bir teklif yaptı. Arif'in kafa yapısını ve düşüncelerini biliyoruz. Arif, bizim sistemimizi bozmayacak karakterde bir futbolcu olduğu için bu transferi gerçekleştirmek için düğmeye bastık. Arif, düşünme süresi istedi, biz de bekliyoruz'' dedi. 
     Öte yandan İstanbul'da bulunan Kastamonulular Dayanışma Derneği KAS-DER Genel Başkanı Şaban Yüksel ve yönetim kurulu üyesi Latif Sakız da Arif'in Kastamonu'ya geliş-gidişini organize edeceklerini bildirdiler. 
     Arif'in dışında 3 transferi daha gerçekleştirmek için çaba harcadıklarını belirten Gündoğdu, ''Çok para harcadık. İşimizi şansa bırakmamak için kadromuzu genişletmek zorundayız. İsimlerini daha sonra açıklayacağımız 3 üst düzey transferi yakında gerçekleştireceğiz'' diye konuştu. 
     
</TEXT>
</DOC>
