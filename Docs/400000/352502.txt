<DOC>
<DOCNO> 352502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun23.html </URL>
<DATE> 2005/06/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Varlarla yokların savaştığı ülke Ermenistan... 
</HEADLINE>
<TEXT>

     
     Selçuk Aval 
     
Türkiye ile diplomatik ilişki kurmak isteyen, ancak soykırım iddialarından vazgeçmeyen Ermenistan’da, varlar ve yoklar savaş veriyor. Ermenistan’ın başkenti Erivan’da bir tarafta göz kamaştırıcı hayat yaşanırken, diğer tarafta sefalet hüküm sürüyor. 
     Ermenistan’ın başkenti Erivan’da, caddelerde son model lüks otomobil ve ciplerin yanında Sovyet döneminden kalma "döküntü" olarak tabir edilecek arabaları görmek de mümkün. 
     Renkli gece hayatının yaşandığı Erivan’da gece kulüpleri ve diskotekler, özellikle hafta sonları dolarken, diğer yandan kurulan pazarlarda "bunları kim, niye alır ki " dedirtecek eski eşyalar satışa sunuluyor. 
     Yaşlı kadınların sabah erken saatlerinde sokakları süpürdüğü Erivan’da en dikkat çekici noktalardan biri de özellikle modern giyimli genç kızların çok bakımlı olmaları. 
     
     "KENDİMİZİ TECRİT EDİLMİŞ GİBİ HİSSEDİYORUZ" 
     Yaklaşık 3.5 milyon nüfuslu Ermenistan’ın, 1 milyonu aşkın kişinin yaşadığı başkentinde insanların birçoğu, Türkiye ve Azerbaycan sınırlarının kapalı olmasından rahatsızlık duyuyor. "Kendimizi tecrit edilmiş gibi hissediyoruz" diyen bazı Ermeniler, soykırım iddialarından asla vazgeçmelerinin mümkün olmadığını söylüyor, ancak Türkiye ile özellikle diplomatik ilişki kurulmasını istiyorlar. 
     Ülkede en büyük sıkıntıların başında "yolsuzluk" olduğunu ifade eden Ermeni vatandaşlar, özellikle 1 milyar doları bile bulmayan bütçelerine karşın diaspora Ermenilerinin yaptıkları yardımların asla küçümsenemeyeceğini, ancak diaspora Ermenilerinin de yolsuzluklardan şikayetçi olduklarını belirtiyorlar. 
     Ülkede yoksullukla mücadele edenler, eski Sovyet döneminin özlemi içindeyken, özellikle kayıt dışı ekonomi de en büyük sorunlardan biri. 
     Birçok Ermeni, idarecilerin kayıt dışı gelişmelere göz yumulduğuna inanıyor. 
     
     SOYKIRIM İDDİALARI 
     Ermeni soykırım iddiaları, 6 ve 7. sınıfta tarih derslerinde geniş şekilde öğrencilere okutulurken, özellikle Ermeni aileler, çocuklarını daha bebek dönemlerinde bu soykırımla ilgili hayali hikayelerle büyütüyor. 
     Özellikle Ermeni milliyetçilerinin, soykırım iddialarını tarih boyunca sürdürme kararlığında olduğu gözlenirken, liberal Ermeniler bile sözde soykırımın kabul edilmesinde ısrarlı. 
     Ermenilerin bazıları, Türkiye’de topraklarının bulunduğunu ve bu haklarını her zaman talep edeceklerini ifade ediyor, Asala’nın Türk diplomatlarına yönelik suikastlerini de "soykırımın bir devamı" olarak nitelendiriyorlar. 
     
     TÜRK MÜZİĞİ İLE EĞLENİYORLAR 
     Ermenistan’ın renkli gece hayatında Türk Müziği’nin ayrı bir yeri bulunuyor. Erivan’ın ünlü eğlence mekanlarından biri olan Old Erivan Tavern’de sahneye çıkan yöresel giysili grup, Türk Halk Müziği’nden eserler seslendiriyor. 
     "Göç göç oldu", "Hele Dadaş", "Sarı Gelin" gibi Erzurum yöresine ait bazı türküler büyük beğeni toplarken, Ermenice söylenen parçaların bazı bölümlerinde Türkçe ifadelerin yer aldığı da dikkati çekiyor. "Türk müziği ile eğleniyorsunuz" ifadesine ise Ermeniler karşı çıkarken, Ermeni grubun oyunları bile Türkiye’nin çeşitli yörelerine ait halkoyunlarıyla benzeşiyor. 
     
     ERMENİ ASILLI TÜRK ÖĞRENCİLER 
     Erivan Devlet Üniversitesi’nde Ermeni asıllı 20’ye yakın öğrenci eğitim görüyor. 
     Ermeni Dili ve Edebiyatı bölümü doktora öğrencisi Ermeni Asıllı Sevan Değirmencioğlu, Ermenistan’a ilk gelen öğrencilerden biri. 1993 yılında Erivan’da başladığı eğitimini birkaç ay içinde tamamlayacak olan Değirmencioğlu, YÖK’ün onayladığı ilk öğrenci olduğunu ve askerliğini tecil ettirerek eğitimini sürdürdüğünü anlattı. 
     "Mehmetçik" olmak için gün sayan Değirmencioğlu, yaptığı başvuruların Türkiye’de kabul edilmesiyle, Türk öğrencilerin önünü açtığını belirterek, "Türk askeri olacağım için çok heyecanlıyım" diyor. 
     Aret Gıcar, Daniel Kuzuluk, Masis Çerme adlı Ermeni asıllı Türk öğrenciler, Türkiye ve Ermenistan arasında iyi ilişkilerin kurulmasını istediklerini belirterek, "En büyük sorun, buradakilerin Türkleri tanımamaları" dediler. 
     Üniversitede, Suriye, İran ve bazı Arap ülkelerden öğrenciler de eğitim görüyor. 
     
     "KURU PİLAV" ÖZLEMİ... 
     Ermenistan’da Türk yemeklerinin özelliklerini anlatan öğrenciler, sınır kapısının açılmasını beklediklerini kaydederek, "En azından sabah kahvaltısı için Kars’a gidebiliriz" diye beklentililerini dile getirdiler. 
     Zaman zaman milliyetçi Ermeniler tarafından Türk dostu olmakla suçlandıklarını belirten öğrenciler, "Her iki millet birbirini tanımıyor. Bu sorunların aşılması için birbirlerini tanımalı. 
     Diyalogla sorunlar aşılabilir" diye konuştular. 
     Türkiye’nin, sınır kapısını Azerbaycan-Ermenistan sorunu nedeniyle açmamasına anlam veremediklerini kaydeden bazı Ermeniler, Azerbaycan’la çok yakında ilişkilerin başlayabileceğini ifade ettiler. 
     Ermenistan ile Azerbaycan sınırındaki bazı köylerin halkının alışveriş bile yaptığını ifade eden Ermeniler, Azerbaycan’da Hazar Denizi’nde tutulan balıkların, aynı gün Ermenistan’da lokantalarda servis yapıldığına dikkat çektiler. 
     
</TEXT>
</DOC>
