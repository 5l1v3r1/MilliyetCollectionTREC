<DOC>
<DOCNO> 375344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun35.html </URL>
<DATE> 2005/09/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Atalay Rusya, terör örgütü PKK'yı kara listeye almalı... 
</HEADLINE>
<TEXT>

     Devlet Bakanı Beşir Atalay, Türkiye'nin Rusya Federasyonu ile ileriki yıllarda çok yönlü ortaklığı hedeflediğini söyledi. 
     Devlet Bakanı Atalay, Tataristan Cumhuriyeti'nin başkenti Kazan'ın 1000. yıl kutlamaları için bulunduğu Rusya'da İnterfaks ajansının sorularını yanıtladı. 
     Atalay, Kazan ziyareti sırasındaki temaslarına ilişkin soru üzerine, ''Kazan'da bulunduğum sırada Tataristan Cumhurbaşkanı Sayın Mintimer Şaymiyev ile görüştüm. Kendisini Sayın Cumhurbaşkanımız ve Sayın Başbakanımız adına, Kazan şehrinin 1000. kuruluş yıldönümü münasebetiyle kutladım'' dedi. 
     Görüşmede, Türkiye ile Rusya arasında büyük bir ivmeyle gelişen ikili ilişkiler ve işbirliği çerçevesinde Türkiye-Tataristan ekonomik, ticari ve kültürel ilişkilerini ele aldıklarını kaydeden Atalay, bunların daha da artırılması potansiyeli bulunduğunu tespit ettiklerini söyledi. 
     Rusya ile ilişkilerin gelişme seyrinden çok memnun olduklarını söyleyen Atalay, bu ilişkilerin ileride de aynı şekilde gelişmesi için ellerinden geleni yaptıklarını kaydetti. 
     Türkiye ile Rusya arasında siyasi planda dostluk ve iyi komşuluk ilişkileri mevcut olduğunu belirten Atalay, ''Ticari ve ekonomik alanda da gelişen ve derinleşen bir işbirliğine sahibiz. Halen Rusya Federasyonu Türkiye'nin ikinci büyük ekonomik ortağıdır. Keza Türkiye Rusya Federasyonu'nun en önemli ekonomik ortaklarından birisidir'' dedi. Atalay, Putin'in 2004 Aralık ayında Türkiye'ye yaptığı ziyaret sırasında imzalanan Ortak Deklarasyon'da ikili ilişkiler ve işbirliği için ''çok boyutlu güçlendirilmiş ortaklık hedefi'' belirlendiğini ve bu yeni hedefe önümüzdeki yıllarda ulaşılacağına inandığını söyledi. 
     
     ''BOĞAZLARIN YÜKÜ ÇOK FAZLA'' 
     Devlet Bakanı Atalay, enerji alanında işbirliğini artırma imkanları konusundaki soru üzerine de şunları kaydetti 
     ''Gerek Rusya Devlet Başkanı Sayın Putin'in 2004 Aralık Türkiye ziyareti, gerek Sayın Başbakanımızın bu yıl içinde Rusya Federasyonu'nu çeşitli ziyaretleri vesilesiyle yapılan ikili görüşmelerde, enerji alanında işbirliğimizin daha da geliştirilmesi konusu en üst seviyede ele alınmıştır. Bu bağlamda hem doğalgaz hem de petrol alanında ülkelerimiz için yeni işbirliği modelleri üzerinde durulmuştur. Bu kapsamda örneğin doğalgaz alanında Türkiye'de depolama tesislerinin inşası, Rus şirketlerinin Türkiye'deki doğalgaz dağıtım şebekelerinin özelleştirilmesi sürecine katılmaları, Ceyhan civarında bir LPG tesisi yapılması, Mavi Akım'la Türkiye'ye gelen Rus doğalgazının bir bölümünün üçüncü ülkelere ihracı gibi yeni imkanlar bulunmaktadır.'' Gerek Rus petrolünün gerek Hazar havzasında giderek üretimi artan petrolün Türk Boğazlarından geçirilmesinin, özellikle can ve çevre güvenliğinin yanı sıra deniz trafiği açısından da Boğazlar üzerinde ağır yük oluşturduğuna dikkat çeken Atalay, ''Türk Boğazlarından geçen petrol miktarı her geçen gün giderek artmaktadır. Bu noktada İstanbul ve Çanakkale Boğazları etrafında, başta çok büyük bir metropol olan İstanbul olmak üzere, 15 milyondan fazla insanın yaşadığı dikkate alınmalıdır'' dedi. 
     Meydana gelebilecek bir tanker kazasının bölgede çok ciddi can ve mal güvenliği tehlikesi ve çevre felaketi yaratabileceğine dikkat çeken Atalay, bir tankerin kaza yapmasının Boğazlarda trafiğin uzun süre durmasına neden olabileceğine işaret etti. 
     Böyle bir olayın hem Rusya ekonomisine hem de Boğazlardan yararlanan bütün ülkelere muazzam zararlar vereceğini söyleyen Atalay, şöyle devam etti 
     ''Ayrıca, hem kuzey-güney yönünde, hem de İstanbul'un Avrupa ve Asya bölümleri arasında yapılmakta olan yoğun deniz trafiğini de göz önünde bulundurmak gerekmektedir. Rus dostlarımızın Türkiye'nin bu endişelerinin haklı olduğunu anlamış olduklarını memnuniyetle görüyoruz. Bu çerçevede, Türk Boğazlarını by-pass edecek bir petrol boru hattı üzerinde ilgili makamlarımız arasında temaslar devam etmektedir. Bizim tercihimiz Samsun-Ceyhan boru hattıdır.'' 
     
     ''RUS ŞİRKETLER ÖZELLEŞTİRME SÜRECİNE KATILSIN'' 
     Atalay, ''Şu aşamada Rusya'nın Türkiye'deki özelleştirme sürecine katılma şansını nasıl değerlendiriyorsunuz '' şeklindeki soru üzerine de şunları söyledi 
     ''Bugün Türkiye enerji dahil ekonominin tüm alanlarını özel şirketlere devretme dönemini yaşıyor. Bu nedenle biz Rus şirketlerinin bu pazarda yer almasını ve özelleştirme sürecine katılmasını diliyoruz. Biz yabancı sermayeyi teşvik ediyoruz ve Rusya'nın temsilcilerinin de Türkiye'de firma açmaları ve çeşitli ihalelere katılmaları için uygun yatırım iklimi yaratmaya çalışıyoruz.'' 
     
     ''TERÖR ÖRGÜTÜ PKK KARA LİSTEYE ALINMALI'' 
     Devlet Bakanı Atalay, Türkiye ile Rusya'nın terörizmle mücadele alanındaki işbirliğini nasıl değerlendirdiğinin sorulması üzerine de ''Çok ciddi terörizm tehditleriyle karşılaşmış ve karşılaşmakta olan Türkiye ve Rusya Federasyonu terörizme karşı hem ikili planda hem de uluslararası platformlarda işbirliği yapılması görüşünde birleşmektedir'' dedi. 
     İkili işbirliği için Türkiye ve Rusya arasında gerekli hukuki altyapı, buna ilaveten ilgili makamlar arasında yeterli işbirliği mekanizmalarının mevcut olduğunu belirten Atalay, şunları kaydetti 
     ''Bunları en etkin şekilde kullanmamız gereklidir. Terör örgütü PKK konusuna gelince, söz konusu örgüt ABD ve Avrupa Birliği tarafından terör örgütleri listesine dahil edilmiştir. Tabiatiyle bu terör örgütünün Rusya Federasyonu tarafından da kara listeye alınması en büyük dileğimizdir ve bu hususla ilgili talebimiz her vesileyle Rus dostlarımıza iletilmektedir. Biz Türkiye'de terörizmle mücadeleye çok büyük önem veriyoruz. Terörizmin dini ve ırkı olmadığına inanıyoruz.'' 
     
</TEXT>
</DOC>
