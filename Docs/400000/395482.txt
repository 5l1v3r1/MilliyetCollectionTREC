<DOC>
<DOCNO> 395482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy10.html </URL>
<DATE> 2005/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Patriğin Anadolu ayinlerine Dışişleri vizesi çıktı 
</HEADLINE>
<TEXT>

     Dışişleri Bakanlığı, Fener Rum-Ortodoks Patriği Bartholomeos’un İstanbul dışındaki yerlerde de ayin düzenlemesinin "siyasi açıdan sakıncası bulunmadığını", Lozan Antlaşması’nın Patriğe "başka şehirlerde ayin yapmasına izin verilmiyor" şeklinde yoruma olanak vermediğini bildirdi. 
     ANAP İstanbul Milletvekili Emin Şirin’in, Bilgi Edinme Yasası kapsamında Dışişleri Bakanlığı’na yaptığı başvuruya yanıt gönderildi. Bakanlık bilgi edinme biriminden verilen bilgiye göre Dışişleri Bakanlığı, Müslüman olmayan azınlıkların ayinlerini serbestçe yerine getirme konusunda diğer Türk uyruklularla eşit hakka sahip olacağı hükmünü barındıran Lozan Antlaşması’nda, "ayin yapılacak yerlere ilişkin herhangi bir sınırlama yer almadığı" görüşüne sahip. 
     Ortodoks Patriğin Katolik mekanlarda ayin yapmasının Hristiyanlık dinini ilgilendirdiğini belirten Dışişleri Bakanlığı, yine Lozan Antlaşması ve iç mevzuatta bu konuda sınırlama olmadığını açıkladı. 
     Dışişleri’nin, Patrik Bartholomeos’u, Anadolu’da istediği yerde ayin yapması konusunda serbest kılan yorumu şöyle ifade edildi 
     "Dini ayin yapılması konusunda Bakanlığımıza görüş sorulduğunda verilen yanıtlarda, ayin yapılacak yerin fiziki durumundan kaynaklanan güvenlik riski bulunmadığına kanaat getirilmesi halinde ayin yapılmasında siyasi açıdan bir sakınca olmadığı görüşü bildirilmektedir. ... Lozan Antlaşması ve Lozan Konferansı tutanaklarında yer alan hüküm ve ifadeler, Fener Rum Ortodoks Patriği’nin başka şehirlerde ayin yapmasına izin vermediği şeklinde yorumlanmaya olanak vermemektedir." 
     
</TEXT>
</DOC>
