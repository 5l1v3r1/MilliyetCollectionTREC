<DOC>
<DOCNO> 397064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo09.html </URL>
<DATE> 2005/11/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
KKTC'deki spor amborgalarına karşı çıplak protesto 
</HEADLINE>
<TEXT>

     Bekir Ada 

Kuzey Kıbrıs Türk Cumhuriyeti'ndeki spor ambargolarına karşı futbolcuların çıplak yer alacağı posterlerle ilginç bir protesto hazırlığı yapılıyor. 
     Londra'da kurulan ve Kıbrıs Türk halkına uygulanan tüm ambargoların kaldırılması yönünde kampanyalar düzenleyen 'Ambargolular' Embargoed grubu, Kuzey Kıbrıs'a uygulanan futbol yasağına karşı, futbolcuların çıplak poz verdiği bir poster hazırlayacağını açıkladı. 
     KKTC'ye uygulanan ambargolara son verilmesine yönelik kampanyaları çerçevesinde, Kıbrıslı Türk futbolcuları çıplak ve 'Balls to Embargoes' Ambargolara şut yazılı pankart eşliğinde postere taşıyacak olan grup, bunun için 30 Kasım Çarşamba günü Lefkoşa'daki Levent Koleji'nde seçmeler yapacak. 
     İki taraflı hazırlanacak poster için Kıbrıs'taki seçmelerin yanı sıra Londra'da da seçmeler yapılarak, altışar futbolcu seçilecek. 12 kişilik futbolcu seçiminin ardından fotoğraf çekimleri yapılarak, 2006 Ocak ayı içinde poster hazır hale getirilecek. Ambargolular Grubu, bu çalışma için Kıbrıs Türk Futbol Federasyonu ve İngiltere Türk Futbol Federasyonu ile birlikte çalışıyor. Amaçlarının, dostluk maçları bile yasaklanan KKTC'deki futbol takımları ve oyuncularına karşı, FIFA tarafından uygulanmakta olan ayrımcılığa karşı çıkmak olduğunu ifade eden yetkililer, futbol ambargolarına karşı başka eylemler planladıklarını da belirttiler. 
     
</TEXT>
</DOC>
