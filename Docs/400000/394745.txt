<DOC>
<DOCNO> 394745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun52.html </URL>
<DATE> 2005/11/14/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Chirac'tan itiraf Banliyö olayları derin bir hoşnutsuzluğun göstergesi 
</HEADLINE>
<TEXT>

     Fransa Cumhurbaşkanı Jacques Chirac, ülkede 18 gündür aralıksız devam eden banliyölerdeki şiddet olaylarının, ''derin bir hoşnutsuzluğun göstergesi olduğunu'' söyledi. 
     Chirac, radyo ve televizyonlardan yayımlanan ulusa sesleniş konuşmasında, ''Bu olaylar, derin bir memnuniyetsizliğin işareti. Bazıları, yaşadıkları mahallelerde bile yangınlar çıkardılar, komşularının, yakınlarının araçlarını yaktılar. Öfkelerini okullarından, spor salonlarından aldılar'' dedi. 
     Olayların, düşünce ve kimlik krizi olduğunu söyleyen Chirac, bu krize katı ve adil davranarak müdahale edileceğini belirterek, Fransız adaletinin her şeyi açıklığa kavuşturacağını ve banliyölerdeki olaylara karışanlara ''zayıflık göstermeyeceğini'' söyledi. 
     Paris yakınlarındaki Clichy-Sous-Bois banliyösünde 27 Ekim'de iki gencin polisten kaçarken girdikleri trafoda elektrik akımına kapılarak hayatlarını kaybetmesi üzerine patlak veren olaylardan bu yana ilk kez Fransızlara seslenen Chirac, ''Herkes, yasanın ceza görmeksizin ihlal edilemeyeceğini bilmeli'' diye konuştu. 
     
     ''GENÇLERE İŞ BULMA KONUSUNDA YARDIM EDİLECEK'' 
     Chirac, ayrıca, zor durumda olanlar başta olmak üzere iş bulmak konusunda banliyölerdeki gençlere daha çok yardımda bulunmak için gönüllülerden oluşacak, eğitim ve destek verecek, sivil bir dairenin 2007'de kurulmasına karar verildiğini söyledi. 
     Hükümetin amacının, 2007 yılında 50 bin gence ulaşılabilmesi için 2006'ya kadar tüm bölgelerden 30 bin genci bu hizmetten yararlandırmak olduğunu belirtti. 
     İş konusunda gençlere eşit şansın verilmesi gerektiğini söyleyen Chirac, bu konuda önümüzdeki günlerde şirket ve sendika temsilcileriyle görüşme yapacağını kaydetti. 
     
     ''BANLİYÖLERDEKİ ÇOCUKLAR, FRANSA'NIN ÇOCUKLARI'' 
     Kökenleri ne olursa olsun ''bu sıkıntılı bölgelerdeki'' çocukların, ''Fransa'nın çocukları'' olduğunu belirten Chirac, çocuk ve gençlerin değer ve dikkate ihtiyaçları olduğunu ifade ederek, ebeveynlerin sorumluluklarını üstlenmeleri gerektiğini söyledi. 
     Chirac, sorumluluk almayan ebeveynlerin de yasanın öngördüğü şekilde cezalandırılması gerektiğini vurgulayarak, sorumluluk üstlenmek konusunda büyük sorunlar yaşayan ebeveynlerin destekleneceğini ifade etti. 
     Cumhurbaşkanı Chirac ayrıca, banliyölerdeki krizin çözümlenebilmesi için ''bugün Fransa'daki çeşitliliğin'' daha iyi yansıtılması konusunda medya yetkilileriyle görüşeceğini belirtti. 
     Öte yandan Chirac, yasadışı göç ve bunun neden olduğu uyuşturucu kaçakçılığıyla mücadelenin artırılması gerektiğini de sözlerine ekledi. 
     
</TEXT>
</DOC>
