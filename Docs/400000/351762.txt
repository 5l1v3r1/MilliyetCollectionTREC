<DOC>
<DOCNO> 351762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun24.html </URL>
<DATE> 2005/06/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Türk milli takım kafile başkanına kapkaççı tuzağı... 
</HEADLINE>
<TEXT>

     Rusya'da yapılan Dünya Ritmik Cimnastik Şampiyonası'na katılan Türk milli takımının kafile başkanı İbrahim Tolga Akgün'ün cüzdanının iki kapkaççı tarafından çalındığı, kapkaççıların yakalanmasından sonra ise cüzdanın Akgün'e iade edildiği bildirildi. 
     Moskovski Komsomolets gazetesinde çıkan haberde, Akgün'ün geçen hafta Kızıl Meydan'a yakın bir yerde yürürken, önünden geçen birinin cüzdanını ''düşürdüğü'' kaydedildi. 
     Akgün, polise verdiği ifadede, ''cüzdana dokunmadan yürümeye devam ettiği sırada birinin kendisine yaklaşarak cüzdanı yerden aldığını ve 'O adamın cüzdanını düşürdüğünü ikimiz de gördük. Ancak kimseye söylemezsek ikiye bölebiliriz' dediğini'' söyledi. 
     Haberde, Akgün'ün cevap vermesine fırsat kalmadan cüzdanı ''düşüren'' kişinin, yanlarına gelerek cüzdanını aldığı ve parasının eksik olduğunu ileri sürdüğü belirtildi. 
     Cüzdan sahibi, Akgün ve diğer kişiden cüzdanlarını göstermelerini talep etti. Akgün'ün içinde 4 bin dolar bulunan cüzdanını çıkarması üzerine, 2 kişi aynı anda 63 yaşındaki üzerine çullanarak cüzdanı alıp kaçtı. 
     Akgün'ün hemen polise başvurması üzerine yapılan aramada, hırsızlar yarım saat gibi çok kısa bir süre içinde yakalandı ve Akgün'e cüzdanı iade edildi. 
     
</TEXT>
</DOC>
