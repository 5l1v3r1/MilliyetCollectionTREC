<DOC>
<DOCNO> 358777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonyas07.html </URL>
<DATE> 2005/07/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Elektrikli külotla sahte 'kalp krizi'... 
</HEADLINE>
<TEXT>

     Hilal YILMAZ LONDRA, DHA 

      İNGİLTERE’de, kullandığı ütünün kablosundaki üretim hatasından ötürü elektrik akımına kapılıp kalp krizi geçirdiğini öne süren bir adamın foyası 6 yıl sonra ortaya çıktı. Ütü firmasının avukatları, 41 yaşındaki Marcus Danquah’ın, olayın ardından teste tabi tutulduğu elektrokardiyografi cihazını, kalp krizi belirtileri yaratan bir elektrikli külot giyerek ’kandırdığını’ söyledi. 
     
     DAVACI DURUŞMAYA GELMEYİNCE DAVA 6 YIL ERTELENDİ 
     İngiltere’nin Lincolnshire kentinde 1999 yılında yaşanan ilginç olay şöyle gelişti 
     Marcus Danquah adlı İngiliz, Comfi Grip marka ütünün kablosundaki kaçak nedeniyle elektrik akımına kapıldığını ve bunun da kalp krizi geçirmesine neden olduğunu öne sürerek üretici firmaya 300 bin sterlinlik tazminat davası açtı. Morphy Richards adlı firma ise, ütünün kablosunun hatalı üretildiği yönündeki iddiaları reddetti. Bunun üzerine hakim Donald Hamilton, Danquah’tan kalp krizi geçirdiğine dair bir kanıt göstermesini istedi. 
     Hasta olduğunu öne süren davacı Danquah mahkemeye gelmeyince, hakim Hamilton davayı 6 yıl boyunca ertelemek zorunda kaldı. Geçen hafta tekrar görülen davada, üretici firmanın avukatı Howard Stevens, Danquah’ın o dönemdeki hastane raporlarını bulduğunu ve kendisinin aslında kalp krizi geçirmediğini öne sürünce işler karıştı. 
     
     MAHKEME YENİ İDDİALARI ARAŞTIRIYOR 
     Avukat Stevens, Lincoln Hastanesi’ndeki kardiyoloji uzmanının ifadesinden de yararlanarak, davacı Danquah’ın o tarihte elektrokardiyografi yöntemiyle kalbini kontrol ettirdiğini, ancak testi yapan makineyi bir cihaz yoluyla etkilediğini öne sürdü. Hastanedeki doktorlardan alınan ifadeler ışığında, mesleği gereği elektrik işlerinden de anlayan Marcus Danquah’ın, elektrik akımı yayarak vücutta kalp krizi belirtileri yaratan bir külot giyerek bu testi yaptırdığı ve dolayısıyla cihazın bu yolla ’yanıltıldığı’ anlaşıldı. 
     Ütü üreticisi firmadan 300 bin sterlinlik tazminat almak için kendisine kalp krizi geçirdiği süsü veren Danquah’ın akıbeti ise henüz kesinlik kazanmadı. Mahkemenin, Avukat Stevens’ın iddialarını araştırdığı ve davanın sürdüğü belirtildi. 
     
</TEXT>
</DOC>
