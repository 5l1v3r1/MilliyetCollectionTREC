<DOC>
<DOCNO> 390604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/siy01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB başarısı hepimizin 
</HEADLINE>
<TEXT>


ABD Başkanı Bush'un Cumhurbaşkanı Sezer'e gönderdiği mesajda, "Gelinen aşama Türkler, Avrupa ve ABD için başarı" ifadesi yer aldı 

ANKARA Milliyet 


ABD Başkanı George Bush, 29 Ekim Cumhuriyet Bayramı nedeniyle Cumhurbaşkanı Ahmet Necdet Sezer'e kutlama mesajı gönderdi. 
"Modern Türkiye Cumhuriyeti'nin kuruluşunun 82. yıldönümü olan 29 Ekim'de size ve bütün Türk vatandaşlarına Amerikan halkı adına en içten tebriklerimi sunarım" diyen Bush, iki ülkenin özgürlük ve demokrasiye güçlü bağlılıkları olduğunu belirtti. 
Bush, "Teröre karşı yürütülen küresel mücadelede işbirliği yapan ülkelerimiz, tüm bölgede özgürlük ve barışı geliştirmek için birlikte çalışmaktadır" diye konuştu. Türkiye'yi, AB ile üyelik müzakerelerinin başlamasından dolayı da kutladıklarını söyleyen Bush, şunları kaydetti 
"Gelinen bu aşama Türk halkı, Avrupa ve ABD için çok büyük bir başarıdır. Son 10 yılda Türkiye'nin insan hakları, hukukun üstünlüğü ve serbest piyasa ekonomisi alanlarında kaydettiği reform çabaları, Mustafa Kemal Atatürk'ün Avrupa'yla iç içe ve komşularıyla barış içinde olan ilerici ve özgürlükçü demokrasi vizyonunu yansıtmaktadır." 


</TEXT>
</DOC>
