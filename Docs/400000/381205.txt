<DOC>
<DOCNO> 381205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo25.html </URL>
<DATE> 2005/09/24/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Sağlam "Klasik Alex golüne mahkum olduk" 
</HEADLINE>
<TEXT>

     Kayserispor Teknik Direktörü Ertuğrul Sağlam, Fenerbahçe karşısında ve bu atmosferde oynamanın çok zor olduğunu belirterek, "Klasik Alex golüne mahkum olduk" dedi. 
     Sağlam, maçtan sonra yaptığı basın toplantısında, bu maçtan alınacak iyi sonucun, ileride kendileri için çok önemli olduğunu düşündüklerini ifade ederek, "Senenin en kötü futbolunu ortaya koyduğumuz maçta, oyuncularım 74. dakikaya kadar direndiler, ellerinden gelen mücadeleyi yaptılar. Ama rakibimizin çok yetenekli oyuncuları var. Klasik Alex golüne mahkum olduk" diye konuştu. 
     Ertuğrul Sağlam, 1-0 geriye düştükten sonra oyunda riskler aldıklarını vurgulayarak, şöyle devam etti 
     "Biz risk alınca fark daha da açıldı. Oyuncularım da riski abarttı. Alınan bu sonuç Kayserispor’a yakışmadı. 3 puan adına ortaya çok fazla bir şey koymadık. Bu mağlubiyetten gerekli dersleri çıkarıp, önümüzdeki maçlara konsantre olacağız." Karşılaşma sırasında yedek kulübesinin arkasında bulunan bazı Fenerbahçe taraftarlarının kendisine su şisesi attığını ve ağıza alınmayacak küfürler ettiğini kaydeden Sağlam, "Burada çok güzel bir stat yapılmış, çok güzel bir atmosfer var. Bu olaylar, buraya yakışmıyor. Ama tüm Fenerbahçe taraftarını suçlamıyorum. Bunlar 3-5 tane kendini bilmez taraftarın yapmış olduğu hareketlerdir. Biz sabırlı davrandık. Çok daha dikkatli olmak lazım, bizim yerimize başkaları olsa daha değişik tepkiler verebilirdi. Galipken bunu yapıyorlar, mağlup olsalar kimbilir neler olurdu" diyerek sözlerini tamamladı. 
     
</TEXT>
</DOC>
