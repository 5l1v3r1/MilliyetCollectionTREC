<DOC>
<DOCNO> 365856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/soneko03.html </URL>
<DATE> 2005/07/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hilton Oteli için devler arasında büyük kapışma... 
</HEADLINE>
<TEXT>

     Emekli Sandığı'nın özelleştirme kapsamına alınan İstanbul-Hilton, Büyük Tarabya, Büyük Ankara, İzmir Büyük Efes ve Bursa Çelik Palas Otelleri, özel sektörün büyük kapışmasına sahne olacak. 
     Hilton, Büyük Ankara, Büyük Tarabya, Büyük Efes, Çelik Palas, İstanbul Maçka ve Ankara Stad Otellerini Özelleştirme İdaresi Başkanlığı'na devreden Emekli Sandığı, Maçka ve Stad Otellerini satış listesinden çıkardı. 
     Stad Oteli'nin işletme hakkını 15 artı 15 yıl olmak üzere 30 yıllığına alan ve geçen yıl bu oteli işletmeye başlayan Radisson SAS grubu, söz konusu otelin özelleştirilmesine kesinlikle izin vermeyeceğini bildirdi. Radisson SAS, Stad Oteli'nin işletme hakkının yönetim sözleşmesi ile kendilerine devredildiğine dikkat çekerek, ''30 yıllık sözleşmem var. Taraflar, bu sözleşmeye uymak zorunda. Satışa kesinlikle izin vermem. Sözleşme süresince benim muhatabım Emekli Sandığı'' diyerek, bu otelin satılmasına itiraz etti. 
     Yapılan görüşmelerde de Radisson SAS'ın tavrı değişmeyince, Stad Oteli, özelleştirme dışına çıkarıldı. 
     Daha önce yıkılan ve yeniden inşasına başlanan Maçka Oteli'nin satışı da Yargıtay'ın vereceği kararı bekliyor. 
     Maçka Oteli için Emekli Sandığı ile kiralama anlaşması bulunan Radisson SAS grubu, Emekli Sandığı otellerinin satılması yönünde karar alınınca, Maçka Oteli için tapuya şerh koydurdu. Emekli Sandığı da, daha önce Maçka Otelinin bir kredi uyuşmazlığı için verilen bir mahkeme kararını gerekçe göstererek, Radisson SAS ile imzalanan sözleşmenin geçersiz olduğu iddiasıyla mahkemeye başvurdu. 
     Emekli Sandığı'nın kazandığı kredi davası için ilgili bankanın Yargıtay'a temyize gittiğini belirten Emekli Sandığı Genel Müdürü, Yargıtay'ın bu konudaki kararının 20 Eylül'de belli olacağını, sözleşme iptalini ele alacak İstanbul'daki yerel mahkemenin de Yargıtay kararını beklediğini söyledi. 
     
     HİLTON'DA TEKLİF VERME SÜRESİ YARIN DOLUYOR 
     Bu arada Özelleştirme İdaresi Başkanlığı'nın daha önce ihaleye çıkardığı İstanbul Hilton Oteli'nde teklif verme süresi yarın sona eriyor. 
     En yüksek teklifi verecek firmalarla yapılacak fiyat müzakerelerinin ardından Hilton Oteli'nin yeni sahibi belli olacak. 
     Hilton Oteli'ni almak için Koç, Doğuş ve Zorlu Holdinglerin yanı sıra, Global Yatırım da mücadele veriyor. 
     İstanbul Hilton'dan sonra Emekli Sandığı Otelleri içinde en büyük kapışma, İzmir Efes ile İstanbul Tarabya için olacak. 
     Bir İngiliz yatırımcı liderliğinde çok sayıda Türk şirketinin ilgilendiği Büyük Tarabya'nın taliplileri arasında Giyim Sanayicileri Derneği de GİSAD bulunuyor. 
     İzmir Efes Oteli için ise Hüsnü Özyeğin'in FİBA Holdingi ile İstanbul'daki diğer bazı otel işletmecileri harekete geçti. Akça Holding ve İzmir Ticaret Odası İZTO koordinatörlüğündeki İzmirli işadamlarının da bu oteli almak için çalışmalar yaptığı belirtiliyor. 
     Büyük Tarabya, Büyük Efes, Büyük Ankara ve Çelik Palas Otelleri için de Eylül ayı ortalarında ihaleye çıkılması bekleniyor. 
     
</TEXT>
</DOC>
