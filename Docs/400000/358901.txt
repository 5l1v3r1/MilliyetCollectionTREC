<DOC>
<DOCNO> 358901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun16.html </URL>
<DATE> 2005/07/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiliz basını coştu Hey Jacques, 2012'de Londra uçuşlarımız indirimli 
</HEADLINE>
<TEXT>

     BBC 

      Söylemeye gerek var mı İngiltere'de gazetelerin ön sayfaları tam bir şenlik havasında. 
     2012 Olimpiyatları'nın talibi Londra adaylığa ilk soyunduğunda, doğrusu rakibi Paris'i geride bırakabileceğini düşünen çok az kişi vardı. 
     Kraliçe İkinci Elizabeth bile "En güçlü aday Paris gibi duruyor" demişti. 
     Ama Uluslararası Olimpiyat Komitesi'nin dünkü oylamasından çıkan karar Londra olunca, bu anı Trafalgar meydanında öğrenen İngilizler'in hep birden coşkuyla havaya zıplayışı, birçok gazetede ön sayfalarda büyük boy fotoğraflarla yer alıyor. 
     Independent'ın manşeti, 'İngiltere'nin altın günü'. 
     Guardian ise manşetinde "Londra" diyor, "ne tatlı bir kelime." Daily Telegraph, Olimpiyatlar'a ev sahipliği yapmanın coşkusunu bütün ön sayfasını kaplayan İngiliz bayrağıyla göstermiş. 
     Kendini aşırı heyecana kaptırmayan Financial Times ise serinkanlı üslubuyla "2012 Olimpiyatları'nı Londra kazandı" diyor ön sayfasına taşıdığı diğer haberlerin arasında. 
     Fakat diğer gazetelerde Fransa'ya nispet yapan yorum ve karikatürler hiç eksik değil. Hatta reklam ilanları. 
     
     'Hey Jacques ' 
     Havayolu şirketi Easyjet, "Hey Jacques" diyor bugün Daily Telegraph'ın önsayfasındaki ilanında, "2011'in aralığından sonra Londra uçuşlarımız indirimli." Sözkonusu Jacques, daha birkaç gün önce İngilizler'in damak tadıyla ulu orta dalga geçen ve İngiltere'de bir hayli öfke uyandıran Fransa Cumhurbaşkanı Jacques Chirac'tan başkası değil. 
     Ve Fransa basını... 
     Manş Denizi'nin öte yakasındaki gazetelere göz atacak olursak Le Figaro iri puntolarla, 'Paris'in rüyalarını alt üst eden Londra' diye yazıyor. 
     Gazete "Birşey kesin" demiş "Londra'nın bu zaferi Paris'in Olimpiyat hayallerini en azından bir süreliğine rafa kaldırmış oldu." Le Figaro, yenilginin gerekçelerini deşerken özeleştiriyi elden bırakmıyor. 
     
     Fransa'nın 'imaj sorunu' 
     Gazete hatırlatmış "Son 20 yıldır Olimpiyat kenti olmaya talip Paris üçüncü kez geri çevrildi." Le Figaro'ya göre bu son başvuruda Fransa'nın kendisinden gayet emin davranmasına karşın alınan yenilgi açıkça, Fransa'nın uluslararası arenadaki negatif imajına işaret ediyor. 
     Le Figaro ülkede hem spor dünyasının hem de siyasi elitin derin bir üzüntü ve şaşkınlık içinde olduğunu yazıyor. 
     
     Herkes bizi yalnız bırakıyor 
     Liberation, pek o kadar yas tutmuyor ama... Bu sabahki baş yazısında, "Paris iyi oynadın, aferin Tony" diye okuyoruz. 
     Liberation, Londra'nın adaylık yarışında ipi göğüslemesini 'gayet mantıklı' buluyor. 
     Gazetenin ifadesiyle başarı başarıyı takip eder. Liberation, "Hayırcıları ise hayır" diye ekliyor 
     "Olimpiyatlar'ı ulus olarak çöküşümüzü perde arkasına gizlemek için kullandığımız görüşü hakimdi. Kendini sahnenin orta yerinde görmekten çekinir gibi durursan, sana da baş rolü vermezler." Avrupa Anayasası'na 'hayır' diyen Fransızlara serzenişte bulunan Liberation'a göre, "Hem saf hem de küstah bir izlenim veren, dünyadaki yerini belirlemekte zorlanan Fransa'dan artık yalnız ortakları değil, tüm kıtalar yaka silkiyor." Liberation, Paris'in Olimpiyat rüyasının reddini, "Herkes bizi yalnız bırakıyor" diye yorumluyor. 
     
     Tony Blair'in 'avantajlı imajı' 
     "Öte yandan Tony Blair'e bakın," diye devam ediyor Fransız gazetesi, "Lobi faaliyetlerinin kurdu. Kamu parasını kullanarak liberalizm denizinde sörf yapan o Avrupa artık onun çaldığı saza göre oynarken, Afrika konusunda da siyaseti gene o yönlendiriyor." Liberation'ın kıssadan hissesi, 'Fransız solunun bu başarıdan öğreneceği çok dersler olduğu' şeklinde. 
     
</TEXT>
</DOC>
