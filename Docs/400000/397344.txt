<DOC>
<DOCNO> 397344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy03.html </URL>
<DATE> 2005/11/23/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Erdoğan'ın helikopterinde "teslimat krizi" 
</HEADLINE>
<TEXT>

     TOLGA ŞARDAN Ankara 

Türkiye Odalar ve Borsalar Birliği'nin TOBB aldığı ve Başbakan Recep Tayyip Erdoğan'a hediye ettiği VIP helikopterini üreten şirket ile Emniyet Genel Müdürlüğü arasında "teslimat krizi" çıktı. Erdoğan'ın geçen hafta sonu Samsun'a yeni helikopteriyle gitme isteği, emniyetin teknik donanımları eksik olan helikopterin kesin kabulünü yapmaması üzerine yerine getirilemedi. 
     Erdoğan, Rusya Devlet Başkanı Vladimir Putin ile İtalya Başbakanı Silvio Berlusconi'nin de katılımıyla Samsun'da yapılan Mavi Akım Projesi'nin açılış törenine yeni helikopteriyle gitmek ve konuk liderleri bu helikopterle ağırlamak istedi. Ancak emniyet uzmanları uçuş izni vermeyince gezisini ANA uçağı ile yapmak zorunda kaldı. 
     
     İsim babası Erdoğan 
     TOBB'un 22 milyon dolar ödeyerek aldığı Sikorksy S-92 modeli yeni helikopter Ramazan Bayramı'ndan birkaç gün önce Türkiye'ye getirildi. TAI tesislerinde son montajı yapılarak emniyete teslim edilen helikopterdeki bazı önemli teknik donanımların eksik olduğu ortaya çıktı. 
     Erdoğan'ın OBA adını verdiği helikopter, emniyetin Gölbaşı'ndaki hava ulaştırma biriminde son test uçuşlarına başladı. Ancak, Türk uzmanların kesin kabul işlemleri kapsamında yaptığı incelemelerde, helikopterde buzlanmayı önleyici teknik donamının olmadığı anlaşıldı. 
     
     İstihbarat incelemesi 
     Helikopterin kullanılması ve bakımından sorumlu olan emniyet, eksikliklerin giderilmemesi halinde hava taşıtının kesin kabulünün yapılamayacağını üretici firmaya bildirdi. Firma, teslimat süresinin yakın olması nedeniyle kesin kabulün yapılmasını talep ederken eksik sistem ve donanımların tamamlanacağı garantisini verdi. Ancak emniyet, "önce eksiklikleri giderin" diye direndi. Yaşanan teslimat krizi nedeniyle helikopter hizmete sunulamadı. 
     ABD'li bir pilotla birlikte "yer bakım ve aletli uçuş eğitimi" kapsamında son test uçuşları yapılan "helibus" tipi helikopteri sadece Erdoğan kullanacağından, Türk istihbarat uzmanlarınca detaylı inceleme yapılacak. 
     
</TEXT>
</DOC>
