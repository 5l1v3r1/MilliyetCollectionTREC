<DOC>
<DOCNO> 373580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy09.html </URL>
<DATE> 2005/08/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bayındırlık Bakanı Yabancılara mülk satışında korkulacak bir şey yok 
</HEADLINE>
<TEXT>

     Bayındırlık ve İskan Bakanı Faruk Nafiz Özak, ''Yabancılara mülk satışında ürkülecek, korkulacak bir şey yok'' dedi. 
     Bakan Özak, Trabzon'un Arsin İlçesi'ne bağlı Yeşilyalı Belde Belediyesi hizmet binasının temel atma töreninde, Trabzon'un önemli bir il olduğunu belirterek, ''Türkiye'nin ihracatında ilk 500'e Trabzon'dan 4 ihracatçımız girmiştir. Trabzon Türkiye'de ihracatta 12'nci sıradadır'' diye konuştu. 
     Yolun medeniyet olduğunu ifade eden Özak, ''2 yılda 6 bin kilometre duble yol yaptık. Türkiye 2004 yılında yüzde 9.9 büyüme hızıyla rekor kırdı. İhracatımız 70 milyar dolarlara ulaştı'' dedi. 
     Yabancılara mülk satışı konusuna da değinen Bakan Özak, sözlerini şöyle sürdürdü 
     ''Yabancılara mülk satışı benim bakanlığımı ilgilendiriyor. Yabancılara mülk satışı Mustafa Kemal Atatürk döneminde başlamış, Turgut Özal döneminde doruğa çıkmış, sonrasında ise düşüş yaşamıştır. Yabancılara mülk satışında ürkülecek, korkulacak bir şey yok. Mülk satışları muhtelif kurumlardan geçiyor, kararlar bu şekilde alınıyor. Bu konu çok abartıldı. Ben 550 milletvekilimize bilgilendirmek için yazı gönderdim, bilgilendirdim.'' Özelleştirmeyle elde edilecek kaynakların köylere, ilçelere yol, su gibi hizmetler olarak döneceğini ifade eden Özak, şunları kaydetti 
     ''Yabancı sermayeyi ülkemize çekebilmek için, özelleştirmenin yapılması lazım. Çin 50 milyar dolar yabancı sermaye alabiliyorsa demek ki bunun başka çaresi yok. Devletin ve ülkenin geleceği için bunu yapmalıyız. Benim ecdadım 19. yüzyıl sonlarında özelleştirmeye başlamış. Bundan korkmamak lazım.'' Törene, Vali Hüseyin Yavuzdemir, AK Parti Trabzon Milletvekilleri Cevdet Erdöl ve Mustafa Cumur, Saadet Partisi Genel Başkan Yardımcısı Ertan Yülek, yetkililer ve vatandaşlar katıldı. 
     
</TEXT>
</DOC>
