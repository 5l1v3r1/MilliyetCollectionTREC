<DOC>
<DOCNO> 373736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun19.html </URL>
<DATE> 2005/08/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Deutsche Welle Avrupa'nın Türkiye'ye ihtiyacı var 
</HEADLINE>
<TEXT>

     Deutshe Welle, Batı’nın Türkiye’ye ihtiyacı olduğunu söyledi ve Merkel’in Türkiye karşıtı söylemlerini sert bir biçimde eleştirdi. 
     Deutshe Welle’nin internet sitesinde yayınlanan bir makalede, "Usame bin Ladin ve El Kaide’nin çağında" Avrupa’nın ve dünyanın geri kalanın "başarılı, barışçı ve demokratik bir Müslüman ülke olan Türkiye’ye" ihtiyacı olduğu belirtildi. Yazıda, AB’nin yapabileceği en kötü şeyin Türkiye’yi dışarıda bırakmak olduğu ifade edildi. 
     Marc Young imzalı yazıda "Merkel’in ve Türkiye’nin üyeliğine karşı çıkan diğerlerinin, Türkiye’nin dışlanması halinde yenilik karşıtlarının güçlenmesi tehikesini göremiyor olmaları beni şok ediyor" ifadeleri yer aldı. 
     Young, yazısında "Avrupa kapısında İslam’ın aşırı bir biçimini benimsemiş düşman bir ülke istiyor mu " diye sordu. 
     Hristiyan Demokratlar’ın seçim propagandaları sırasındaki Türkiye karşıtı söylemlerine de dikkat çeken Young, "Yanlış yoldaki kampanyalarda Almanya muhafazakarlarının en kötü yanının açığa çıktığını" söyledi. 
     Young, "Merkel’in, kampanyasını Türkiye’nin AB’ye üyeliği karşıtlığı üzerinde yükseltmesi, parti platformundaki bazı çirkin durumları gösteriyor" dedi. 
     Yazıda Merkel’in Avrupa’daki muhafazakar liderlere de Türkiye’ye imtiyazlı ortaklık verilmesi görüşünü içeren bir mektup gönderdiği hatırlatıldı. 
     
     'BİZ BU FİLMİ GÖRMÜŞTÜK' 
     İslam karşıtlığının yükselişte olduğu bir dönemde Merkel’in söylemlerinin yabancı karşıtlığını ateşleyebileceği uyarısında bulunan Young, yazısına şöyle devam etti 
     "Ne yazık ki Hristiyan Demokratlar’ın "Almanya Kalesi" mantığıyla ilk kez karşılaşmıyoruz. Almanya’nın çok kültürlülük yerine Cermen kültürüne ihtiyaç duyduğunu savunan korkunç "egemen kültür" tartışması da aynı parti tarafından başlatılmıştı. Göçmenlere karşı çıkan ve Alman vatandaşlığının doğum yerine göre değil Alman kanı taşıyıp taşımadığını bakarak verilmesi gerektiği savunan mantık da aynı Alman muhafazakar damardan besleniyordu". 
     
     'HRİSTİYAN DEMOKRATLAR TEMELDE AKP İLE AYNI' 
     Dini köklere dayanan, muhafazakar AKP ile Hristiyan Demokratlar’ın temelde aynı olduğunu belirten Young, "Merkel’in bu gerçeğin farkında olmadığının görülmesi çok ironik" dedi. 
     AB’nin en son genişlemesini sindirmek için zamana ihtiyacı olduğunu ifade edilen yazıda, gerçekçi bir tahmine göre Türkiye’nin üyeliğinin en az 15 yıl süreceği belirtildi. 
     Türkiye’nin AB’ye üye olması için hala atması gereken adımlar olduğunu ifade eden Marc Young, AB’nin Türkiye’de reformların devam etmesi için önemli bir unsur olduğunu söyledi. 
     
</TEXT>
</DOC>
