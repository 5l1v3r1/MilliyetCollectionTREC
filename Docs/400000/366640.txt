<DOC>
<DOCNO> 366640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun11.html </URL>
<DATE> 2005/08/03/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Bush'tan tatil rekoru... 
</HEADLINE>
<TEXT>

     ABD Başkanı George Bush, Teksas’taki çiftliğinde geçirdiği tatil günleriyle rekor kırarken, bu ay Beyaz Saray’dan 33 gün uzak kalarak pek çok Amerikalının hayal bile edemeyeceği kadar uzun bir dönem yaz tatili yapmış olacak. 
     Beyaz Saray’dan salı günü Teksas’a hareket eden Bush, Crawford’daki çiftliğinde dağ bisikletine binip çalı temizlemekten, aile ve dostlarını ziyarete ve Washington politikasını takibe kadar çeşitli faaliyetlerde bulunacak. 
     Bu ay yapacağı tatiliyle birlikte Bush, göreve geldiğinden bu yana çiftliğini 49’uncu kez ziyaret ediyor. Çiftlik tatillerinin yanı sıra hafta sonları ve diğer tatil günlerinde de Bush, Maryland’deki devlet konukevi Camp David ve Bush ailesinin Maine eyaletindeki tatil evinde zaman geçiriyor. 
     Talk şov ve komedi programlarında, Bush’un tatilde geçirdiği zaman ve Beyaz Saray’dayken gün ortasında yaptığı iki saatlik spor, Başkan’ın en çok eleştirildiği konular arasında yer alıyor. Ancak Beyaz Saray yetkilileri, Bush’un çiftlikteyken de çalıştığını ve başkan neredeyse Oval Ofis’in orada olduğunu söylüyorlar. Bush, çiftliğinde tatildeyken ulusal güvenlik brifingleri alıyor, belge imzalıyor, yardımcıları ve askeri komutanlarla telekonferans düzenliyor, yabancı liderlerle çiftliğinde biraraya geliyor. Beyaz Saray yetkililerine göre, "günlük Amerika" ile temasa geçmek ve "aklını temizlemek için" çiftlikte geçirilen zaman, faydalı bir Teksas alışkanlığı. 
     Bush gibi Cumhuriyetçi Parti mensubu eski ABD Başkanı Ronald Reagan da çok tatil yapmasıyla biliniyordu. Reagan, kayıtlara göre 8 yıllık başkanlık döneminin 335 gününü California’da, Santa Barbara’daki çiftliğinde geçirdi. 
     ABD Başkanı Bush ise şu anda yaptığı 33 günlük ağustos tatiliyle birlikte, 3.5 yıllık başkanlık döneminde, Reagan’ın tatil konusundaki rekorunu kırmış oluyor. 
     
</TEXT>
</DOC>
