<DOC>
<DOCNO> 385916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/dunya/axdun01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar dolarlık hortum 
</HEADLINE>
<TEXT>


DIŞ HABERLER SERVİSİ 


Irak'ta 2004 Haziran'ında işbaşına geldikten sonra 14 ay görevde kalan Başbakan İyad Allavi'nin başkanlığındaki geçici hükümetin, boyutları bir milyar doları aşan bir yolsuzluğa bulaştığı ortaya çıktı. Hükümet, Savunma Bakanlığı kasasından büyük miktarda parayı zimmetine geçiren 27 eski görevli hakkında gıyabi tutuklama kararı çıkardı. Aralarında eski Savunma Bakanı Hazım Şaalan'ın da olduğu eski yetkililerden bazılarının Irak dışında olduğu, bu nedenle Interpol'den yardım istendiği belirtildi. 
BBC'nin haberine göre, ABD tarafından atanan geçici hükümet, özellikle silah ve mühimmat alımı sırasında çok büyük çaplı yolsuzluk yaptı. Demode silahları fahiş fiyatlara satın alan Irak Savunma Bakanlığı, ödenen parayı da nakit olarak ülke dışına çıkardı. 
Şimdiki Maliye Bakanı Ali Allavi, "Savunma Bakanlığı'nın satın alma bütçesinin yüzde yüzü boşaltılmış durumda. Paraların akıbeti belli değil" dedi. BBC, hakkında tutuklama kararı çıkarılan eski yetkililer arasında çalışma, ulaştırma, elektrik ve konut bakanlarının bulunduğunu bildirdi. 


</TEXT>
</DOC>
