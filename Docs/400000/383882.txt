<DOC>
<DOCNO> 383882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko38.html </URL>
<DATE> 2005/10/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Borsa birinci seansı rekorla tamamladı... 
</HEADLINE>
<TEXT>

     Türkiye ile AB tam üyelik müzakerelerinin resmen başlamasının ardından sabah açılışta gözlenen Borsa'daki yükseliş ile döviz ve faizdeki düşüşler devam etti. 
     İMKB Ulusal-100 Endeksi 1. Seansta, hızlı bir yükselişin ardından 35,200-35,400 aralığında dengelendi. İlk çıkış hareketinde 35,508.93 puana ulaşarak yeni bir tarihi zirve yapan endeks, seansın ikinci yarısındaki yükseliş denemesinde 35,583.95 puanla zirve rekorunu yeniledi. 
     Satışların devam etmesiyle 35,500 puanın üzerinde kalamayan endeks, seans sonunda 1,185.82 puan ve yüzde 3.46'lık artışla hemen bu seviyenin altında 35,486.72 puandan kapandı. 
     Seans sonunda mali endeks 2,217.33 puan artarak 55,331.97 puana, sanayi endeksi 639.98 puan artarak 27,555.43 puana, hizmetler endeksi 351.25 puan artarak 16,264.37 puana yükseldi. 
     Böylece önceki kapanışa göre, mali grup hisseler ortalama yüzde 4.17, sanayi grubu hisseler yüzde 2.38, hizmetler grubu hisseler ise yüzde 2.21 oranında değer kazandı. 
     1. seansta işlem gören toplam 307 hisse senedinden 280'i değer kazandı, 11'i değer kaybetti, 16 hissenin fiyatında ise değişiklik olmadı. 
     Seansta, 1 milyar 575 milyon 7 bin 560 YTL'lik işlem hacmi oluştu. 
     1. seansta Yapı ve Kredi Bankası, Doğan holding, İş Bankası C , Garanti Bankası ve Turkcell en çok işlem gören hisse senetleri olarak belirlendi. 
     FAİZLER DÜŞTÜ 
     İMKB Tahvil ve Bono Piyasası Kesin Alım Satım Pazarı'nda işlem gören 9 Mayıs 2007 vadeli tahvilin, bugün valörlü işlemlerinin sabah saatlerinde yüzde 15.30 olan basit getirisi öğle saatlerinde yüzde 15.24, yüzde 14.67 olan bileşik getirisi yüzde 14.62 sevilerine geriledi. 
     Yine öğle saatlerinde İMKB Tahvil ve Bono Piyasası Repo-Ters Repo Pazarı'nda gecelik işlemler en düşük yüzde 14.35, en yüksek 14.45 ve ortalama yüzde 14.40 seviyelerinde bulunuyor. 

     
</TEXT>
</DOC>
