<DOC>
<DOCNO> 376561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas20.html </URL>
<DATE> 2005/09/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Folik asit sakat doğum riskini azaltıyor... 
</HEADLINE>
<TEXT>

     ABD’de yapılan yeni bir araştırma, tahıllı gıdalarda bulunan folik asitin sakat doğum riskini azalttığını ortaya koydu. 
     Araştırmayı yapan "The March of Dimes" adlı kuruluş, daha fazla bebeğin hayatının kurtarılması için tahıllı gıdalardaki folik asit miktarlarının artırılmasını Amerikan Gıda ve İlaç İdaresi’ne FDA 
     önerdi. 
     Kuruluş, tahıl grubunun sağladığı folik asit desteğiyle, bebeklerin beyin ve omurilikte meydana gelen ciddi sakatlıklarla doğma riskinin üçte bir oranında azalma gösterdiğini kaydediyor. 
     Kuruluş Başkanı Dr. Jennifer Howse, "Bu, binlerce bebeğin özürlü ya da ölümcül sakatlıklarla doğmasını çok kolay bir şekilde önleyecek nadir bulunacak bir fırsat" ifadelerini kullandı. 
     "The March of Dimes" 1996 yılından beri FDA’ya, her 100 gram tahıllı gıdada şu an 140 mikrogram olan folik asit miktarının 350 mikrograma çıkarılmasını şart koşması tavsiyesinde bulunuyor. 
     Kuruluş ayrıca, mısır ürünlerini sık tüketen Latin Amerika kökenli insanlara, mısır ununu folik asitle zenginleştirerek sakat doğumların önüne geçilebileceği fikrini aşılamak için çalışmalar yürütüyor. 
     
</TEXT>
</DOC>
