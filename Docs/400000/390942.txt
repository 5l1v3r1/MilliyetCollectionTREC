<DOC>
<DOCNO> 390942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/guncel/agun.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanın stresi 
</HEADLINE>
<TEXT>


Genelkurmay Başkanı Orgeneral Hilmi Özkök, makamını 'çok zor' olarak nitelendirdi, 'Bulunduğum makamda ve zamanda bulunduğum şekilde yer almak kolay değil. 4 yılda bir mide verdim" dedi 

ANKARA Milliyet 

Genelkurmay Başkanı Orgeneral Hilmi Özkök, bulunduğu makamı "çok zor" olarak nitelendirerek "Ben dört yılda bir mide verdim. Sorumlu davranmak istiyorum. Doğruları da söylemek istiyorum" dedi. 
Cumhuriyet'in kuruluşunun 82. yıldönümü nedeniyle Cumhurbaşkanı Ahmet Necdet Sezer'in Çankaya Köşkü'nde verdiği resepsiyona katılan Özkök gazetecilerin sorularını yanıtladı. 

'Rahat demeyin' 
Özkök "28 Şubat sürecinde 'Bundan sonra silahsız kuvvetler iş başına' diye bir deyiş vardı. Sizin de 'eğer bir tehlike, irticai, bölücü bir tehlike söz konusuysa bu sadece Genelkurmay'ın, askerin değil bütün Türk vatandaşlarının işidir' diye çağrınız olmuştu. Bu çağrı anlamını buldu mu " sorusuna "Ben bu refleksi görüyorum" yanıtını verdi. "Bundan ötürü mü rahatsınız " sorusu üzerine de Özkök şöyle konuştu "Hayır. 'Rahat' demeyin. Yani öyle bakmayın benim çok şey göründüğüme... Benim bulunduğum makamda ve zamanda, bulunduğum şekilde yer almak kolay değil. Sorumlu davranmak istiyorum milletime, devletime, hükümetime zarar vermek istemiyorum. Doğruları da söylemek istiyorum ve gerektiği yerde de söylüyorum. Ama bunu o beğensin, bu beğensin veya beni alkışlasınlar diye değil, görevim olduğu için yapıyorum." 

'İstiyorlarsa konuşayım' 
Yeterince sert konuşmadığına ilişkin eleştirilerin anımsatılması üzerine de Özkök, "Eğer dövüşken general değil, konuşkan general istiyorlarsa konuşayım. Varsın desinler. Eski zamanların Genelkurmay başkanları da konuşmazlardı. Üruğ, Torumtay paşalar da konuşmazdı" yorumunu yaptı. 

'Şiddetle çözüm olmadı' 
Irak'taki son durumla ilgili sorularla da karşılaşan Özkök "ABD'li General Tommy Franks'le konuştum. Şiddetle sorunun çözüleceğini, halkın korkacağını söylüyordu. Solcular buna 'devrimci şiddet' derler ya. Ama öyle olmadığı görüldü" dedi. 

Kara Kuvvetleri Komutanı Orgeneral Büyükanıt 
Barzani'yi 8 yıl önce biz kurtardık 

Kara Kuvvetleri Komutanı Org. Yaşar Büyükanıt, resepsiyonda sorular üzerine, Kuzey Irak ve teröre ilişkin değerlendirmelerde bulundu. Büyükanıt, Barzani'nin ABD'deki açıklamalarına ilişkin şunları söyledi "1997 sonbaharında onu Talabani ve PKK'nın elinden kurtaran bizdik. Yoksa Barzani kaçmak üzereydi. Şimdi çıkmış, 'Terör için demokratik ve siyasi çözüm bulun' diyor. Barzani'yi tanıyamıyorum doğrusu." Büyükanıt "Sabrınızı kim ölçüyor " sorusunu da "Genelkurmay Başkanı orada. Ama benim sabrımın altı delik. Bu taraftan gelir, alttan gider" diye yanıtladı. 



</TEXT>
</DOC>
