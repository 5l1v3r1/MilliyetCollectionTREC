<DOC>
<DOCNO> 372194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy16.html </URL>
<DATE> 2005/08/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Baykal, Ersoy'un iddialarına tepkili 
</HEADLINE>
<TEXT>

     CNNTÜRK 

      Ersoy'un iddiaları Baykal'ın tepkisine neden oldu Sanatçı Bülent Ersoy'un 12 eylül yönetimince sahneye çıkmasının yasaklanmasının ardından temasa geçtiği liderin o dönem siyaset yasaklı olan ve avukatlık yapan CHP lideri Baykal olduğu anlaşıldı. 
     12 eylül yönetimi Ersoy'un cinsiyet değiştirmesi nedeniyle sahneye çıkmasını yasaklamıştı. Bülent Ersoy bir televizyon kanalındaki açıklamasında, yasaklı olduğu dönemde bugün parti lideri olan bir kişinin kendisinden yasaklarını kaldırma karşılığında büyük miktarda para istediğini iddia etmişti. 
     Ersoy'un iddialarına CHP lideri Deniz Baykal'dan cevap geldi. Hakkındaki yasağın kalkması için Bülent Ersoy’dan, servet istediği yönündeki iddiaların odağında bulunan CHP Genel Başkanı Deniz Baykal, haberleri yalanlayarak, iddiaları 'saçma sapan' olarak niteledi. 
     Baykal, "bunlarla ilgilenecek zamanım yok. Ne iddia edildiği de belli değil. Ersoy ne iddia ediyorsa, çıksın ortaya söylesin. Ne dediğini anlayayım, ona göre bir şey söyleyeyim. Ciddiye alacağım bir konu değil" dedi. 
     
     Baykal "Sadece iki dakika konuştuk" 
     Baykal, 12 eylül sonrasında avukatlık yaptığını ve o dönemde Bülent Ersoy’un kendisini telefonla arayarak sadece bir kez görüştüklerini söyledi. CHP lideri, iki dakikalık görüşmede Ersoy’un kendisine çok mağdur olduğunu ve yasağın kalkması için yardım istediğini anlattı. 
     Yakın çevresine göre de, Baykal o dönem Ersoy'la iki üç dakika süren bir telefon görüşmesi yaptı. Ersoy telefonla ulaştığı Baykal'a sahne yasağının kaldırılması konusunda ne yapılabileceğini sorarak, yol göstermesini istedi. 
     Baykal'ın çevresine göre, CHP liderinin Ersoy ile yaptığı konuşmada paranın konu edilmediği belirtildi. 
     CHP lideri Baykal, bu konunun ilgi sahasında olmadığını, belki hukuki yola başvurabileceğini söyleyerek, Ersoy’a "hukuka başvurun" cevabını verdiğini ancak, Ersoy’un garanti istemesi üzerine ne ücret, ne de vekalet konuşulmadan konunun kapandığını açıkladı. 
     
     Tomambay "CHP bu çirkin iddiayı taşıyamaz" 
     CHP Ankara Milletvekili Mehmet Tomambay ise, Sanatçı Bülent Ersoy'un, yasaklı olduğu dönemde yasağının kaldırılması için bir siyasi parti genel başkanının aracı olmak istediği yolundaki iddialarına, Genel Başkan Deniz Baykal'ın net bir biçimde açıklık getirmesini istedi ve savcıları göreve çağırdı. 
     ''CHP böyle çirkin bir iddiayı taşıyamaz'' diyen Tomambay, basında bir süredir Bülent Ersoy'un sahne yasağının kaldırılması amacıyla şu anda bir parti lideri olan siyasinin yüklü miktarda para isteyerek sorunu çözmeye talip olduğu haberlerinin yayınlandığını hatırlattı. 
     Tomambay, Türkiye tarihinin en ağır sorunları ile uğraşırken, siyasette en üst düzeye çıkmış ve ülke sorunlarına çözüm getirmesi beklenen siyasilerin bu denli çirkin olaylara bulaştığı iddialarının siyaset kurumuna ve siyasi partilere olan güveni hızla ortadan kaldırdığını ifade etti. 
     CHP'ye gönül vermiş milyonlarca insanın CHP Genel Başkanı Deniz Baykal'ın bu konuya net bir açıklık getirmesini beklediğini belirten Tomambay, Baykal'ın konuya ilişkin olarak yaptığı biz neyle uğraşıyoruz, millet neyle uğraşıyor açıklamasının doyurucu olmadığını ve iddiaları ortadan kaldırmadığını ileri sürdü. 
     
     'Vecdi Gönül yasağın kalkmasını istedi' iddiası 
     Bülent Ersoy'un adını vermeden "beni kurtarmak için servet istedi" dediği siyasetçinin Deniz Baykal olduğunun ortaya çıkamasının ardından, o dönemde İzmir Valisi olan Vecdi Gönül’ün de sahne yasağının kaldırılması için girişimde bulunduğu öne sürüldü. 
     CHP Genel Başkanı Deniz Baykal’la görüşmesiyle gündemde olan Bülent Ersoy’a 12 eylülde uygulanan sahne yasağını kaldırtmak için dönemin İzmir Valisi ve hala Milli Savunma Bakanı olan Vecdi Gönül’ün de dönemin İstanbul Valisi Nevzat Ayaz nezdinde girişimde bulunduğu iddia edildi. 
     
</TEXT>
</DOC>
