<DOC>
<DOCNO> 370600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy03.html </URL>
<DATE> 2005/08/17/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Hükümet, terör mağdurlarını ciddiye almadı 
</HEADLINE>
<TEXT>

     Terör ve terörle mücadeleden doğan zararların karşılanması amacıyla çıkarılan yasadan yararlanmak için bir yılda 104 bin 734 kişi başvurdu. Zarar tespit komisyonları bu başvurulardan sadece 5 bin 239’unu karara bağlarken, sadece bin 190’ının zararının karşılanması kabul edildi. 
     İçişleri Bakanı Abdülkadir Aksu, CHP Diyarbakır Milletvekili Mesut Değer’in 2004 Temmuz’unda çıkarılan Terör ve Terörle Mücadeleden Doğan Zararların Karşılanması Hakkındaki Yasa ile ilgili soru önergesini yanıtladı. Aksu, terör mağdurlarının 17 Temmuz’da biten başvuru sürelerini bir yıl daha uzatan yasa tasarısının Meclis tatile girdiği için görüşülemediğini, yeni dönemde görüşülmesinin de Meclis’in takdirine bağlı olduğunu bildirdi. 
     Aksu, bu yasa çerçevesinde illerde oluşturulan Zarar Tespit Komisyonlarına Haziran 2005 sonu itibariyle toplam 104 bin 734 başvuru olduğunu açıkladı. 
     Aksu’nun verdiği bilgiye göre bu 104 bin 734 başvurudan bugüne kadar sadece 5 bin 239’u hakkında karar verildi ve bunların içinden sadece bin 190’ında zararın karşılanması kabul edildi. Değerlendirmeye alınan 5 bin 239 başvurunun 4 bin 49’inde zararın karşılanması reddedildi. Verilen bilgiye göre 781 vatandaş ile sulhname tasarısı imzalandı ve 107 vatandaş sulhnameyi kabul etmedi. Zararının karşılanması kabul edilenlere ödenmek üzere bu illere 5 milyon 746 bin 455 YTL ödenek gönderildi. 
     
</TEXT>
</DOC>
