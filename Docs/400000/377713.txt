<DOC>
<DOCNO> 377713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun38.html </URL>
<DATE> 2005/09/12/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Halilzad "ABD'nin Suriye konusunda sabrı tükeniyor" 
</HEADLINE>
<TEXT>

     ABD’nin Bağdat Büyükelçisi Zalmay Halilzad, Suriye’nin, Irak’ta demokratik süreci durdurmak isteyen teröristlerin merkezi olduğunu ve ABD’nin bu ülke konusundaki sabrının tükendiğini söyledi. 
     Washington’u ziyaret eden Irak Devlet Başkanı Celal Talabani’ye eşlik eden Halilzad, Dışişleri Bakanlığı’nda gazetecilere yaptığı açıklamada, "Bizim sabrımız tükeniyor, Iraklıların sabrı tükeniyor. 
     Şam için karar zamanı geldi. Masada her türlü seçenek var" dedi. 
     Diğer ülkelerden teröristlerin bölgeye gelmesine, eğitim almasına ve Irak’a geçmesine izin verilmesinin hoşgörülür bir durum olmadığını belirten Halilzad, Suriye’nin Irak’ın içişlerine müdahale ettiği iddialarına kanıt sunamazken, ABD’nin bu ülkeye karşılık vermesindeki seçeneklerinin ne olduğuna da açıklık getirmedi. 
     Amerikan yönetimi, Suriye’yi, yabancı teröristlerin sınırlarından Irak’a girmesine izin vermekle ve topraklarındaki terörist eğitim kamplarına göz yummakla suçluyor. 
     
</TEXT>
</DOC>
