<DOC>
<DOCNO> 373728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun11.html </URL>
<DATE> 2005/08/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Soykırım' broşüründen Atatürk'ün ismi çıkarıldı 
</HEADLINE>
<TEXT>

     MERİH KALENDER Sydney DHA 

      AVUSTRALYA’nın Sydney kentinde halka açık olarak çeşitli konularda kısa dönemli kurslar düzenleyen WEA İşçi Eğitim Derneği adlı bir kuruluşun yeni dönem kurs listesinde bulunan ’Genocide-An Exploration of Inhumanity’ Soykırım - Zalimliğin Araştırılması broşüründe Hitler ve Stalin ile birlikte Atatürk’ün ismine de yer verilmesi üzerine harekete geçen Türkiye’nin Sydney Başkonsolosluğu ve Türk sivil toplum kuruluşları, Atatürk’ün isminin bu listeden çıkarılmasını sağladı. 
     Mustafa Kemal Atatürk’ün adının da söz konusu kursu tanıtan broşürde yer almasına tepki gösteren Başkonsolosluk, Türk sivil toplum örgütleri ve duyarlı vatandaşların WEA yönetimi ve New South Wales Eyaleti Eğitim Bakanlığı yetkilileri nezdinde yaptığı girişimler sonucunda, WEA’nın internet sitesinde Atatürk’ün isminin geçtiği bölüm çıkarıldı. 
     Yunan asıllı bir lise öğretmeni olan, ayrıca Sydney Üniversitesi’nde akademik kariyer yapan Panayiotis Diamadis’in vereceği kursun, ’Atatürk’ün eşsiz anısına saldırı’ olarak kabul edildiğini belirten Türk toplum üyelerinin gösterdiği duyarlılık ve etkinlik, burada yaşayan Türkler arasında, birlikte hareket etmenin olumlu sonuçları olarak da değerlendirildi. 
     
</TEXT>
</DOC>
