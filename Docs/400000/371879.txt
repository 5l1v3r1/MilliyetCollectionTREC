<DOC>
<DOCNO> 371879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy04.html </URL>
<DATE> 2005/08/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Bakan Koç'un davası Penguencileri "tedirgin" etti 
</HEADLINE>
<TEXT>

     Kültür ve Turizm Bakanı Atilla Koç’un, "Kişilik haklarına hakaret" edildiği gerekçesiyle, açtığı 20 bin YTL’lik manevi tazminat davasına, Penguen Dergisi, "Koç’un Kültür Bakanı olması nedeniyle tedirgin olduk. Dava mizahı daraltan bir yaklaşım" diye tepki gösterdi. 
     Penguen Dergisi editörlerinden Bahadır Baruter, Kültür Bakanı Koç’un açtığı davayı "mizahı daraltan" bir yaklaşım olarak gördüklerini ve mizah kültürü için tedirginlik duyduklarını söyledi. 
     Baruter, ANKA’ya yaptığı açıklamada, daha önce haklarında açılan davalara daha mizahi yaklaştıklarını belirterek, "Ancak Kültür Bakanı Atilla Koç’un açtığı bu dava bizi endişelendiriyor. Çünkü davayı açan içinde bulunduğumuz kültürün bakanı" dedi. 
     
     SELAMETİMİZ İÇİN BAKANA İYİ UYKULAR DİLERİM 
     Başbakan Erdoğan tarafından daha önce hakkında tazminat davası açan karükatürist Musa Kart da ANKA’ya yaptığı açıklamada, "demokrasi kültürüne sahip olmayan" bir Kültür Bakanı’nın şüphesiz mizahçıların işini kolaylaştırdığını ama ülkenin işini zorlaştırdığını söyledi. Kart, "Uykucu Bakan böyle hoşgörüsüzlüğünü sergilerse liberal ve demokrat kesimlerin desteğini bir daha rüyasında görür. Biz onun uykulu hallerini pek çok defa yazdık ve çizdik. Ama ayaktayken yaptıklarını görünce uykudaki halini arar oldak. 
     Kültür ve demokrasi hayatımızın selameti için kendisine iyi uykular" şeklinde konuştu. 
     
     SUÇSUZUZ AMA KENDİMİZİ SAVUNACAĞIZ 
     Penguen Dergisi Karikatüristlerinden Metin Üstündağ ise ANKA’ya yaptığı açıklamada, aynı hukuki sürecin devam edeceğini ifade ederek, "Suçsuzuz ama kendimizi savunacağız. 
     İşlerine gelince dava açmıyorlar. Gelmeyince açıyorlar" diye konuştu. 
     Penguen Dergisi’nin 14 Temmuz Perşembe günkü sayısında, Mansur Şebboy’un kaleme aldığı yazıda, davacı Koç için, "oyalama bakanı", "gündem oluşturma bakanı" ve "dalga geçilme bakanı" gibi ifadeler kullanmıştı. 
     
</TEXT>
</DOC>
