<DOC>
<DOCNO> 383566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko10.html </URL>
<DATE> 2005/10/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çimento sektörü büyüyor... 
</HEADLINE>
<TEXT>

     OYAK Grubu'na bağlı Adana Çimento Sanayi AÇS Genel Müdürü İsmail Erkovan, sektörde yıl sonuna kadar geçen yıla oranla yüzde 10 büyümenin gerçekleşmesini beklediklerini söyledi. 
     Erkovan, sektörün yılların özleminin ardından bu yıl full çalıştığını belirtti. Türkiye'de 58 çimento fabrikasının bulunduğunu belirten Erkovan, ''Bu fabrikaların klinker üretim kapasitesi 40 milyon, çimento öğütme kapasitesi ise 65 milyon ton civarında'' dedi. 
     Sektörde 2000 yılındaki küçülmenin ardından 2002 yılında toparlanmanın yaşandığını, 2003 ve 2004 yıllarında satışlarının arttığını belirten Erkovan, şöyle konuştu 
     ''2003 yılında 23 milyon ton üretim geçen yıl üretim 30 milyon tona çıktı. Bu yılki toplam üretimin de 33-34 milyon ton olarak gerçekleşeceğini umuyoruz. 
     Sektörümüz bu yıl full kapasite çalışıyor. Fabrikalarımız kapasitelerini yüzde 100 kullanır durumda. Sektörde geçen yıl yüzde 7'lerin üzerinde bir büyüme vardı. Bu yılda bir önceki yıla göre yüzde 9-10 civarında büyüme olacak diye düşünüyoruz.'' 
     
     ''SEKTÖRÜN GELECEĞİ OLDUKÇA PARLAK'' 
     Erkovan, sektörün geleceğinin oldukça parlak olduğunu ve son iki yılda artan tüketimin bu senede ivme kazanarak devam ettiğini ifade ederek, ''Herhangi bir kriz olmazsa bu hızın gelecek yıllarda da devam edeceğini sanıyorum'' dedi. 
     AÇS olarak yıllık kilinker üretim 2 milyon 300 bin ton klinker, çimento üretim kapasitelerinin de 3.5 milyon ton civarında olduğunu anlatan Erkovan, yılın 6 aylık dönemi itibariyle 1 milyon 500 bin tona yakın üretim ve satış gerçekleştirdiklerini anlattı. 
     Erkovan, üretimlerinin yüzde 50'sini ihraç ettiklerini kaydederek, ''İhracatın yüzde 65'ini yeniden inşa edilen Irak, yüzde 20'sini ise Suriye'ye gerçekleştiriyoruz. Geriye kalan yüzde 15'lik bölümü ise Avrupa ülkelerine satıyoruz'' dedi. 
     
</TEXT>
</DOC>
