<DOC>
<DOCNO> 353495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur09.html </URL>
<DATE> 2005/06/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Taşınırken, korsan nakliye firmalarına dikkat 
</HEADLINE>
<TEXT>

     Antalya Merkez Kamyoncular ve Motorlu Taşıtlar Kooperatifi Başkanı Rıza Ceyhan, tayinlerin yoğunlaşmasıyla birlikte korsan nakliyecilerle ilgili şikayetlerin de arttığını belirtti. 
     Rıza Ceyhan, Antalya'da kooperatiflerine üye 250 firma bulunduğunu, üye olmak için de 250 firmanın sırada beklediğini vurguladı. 
     Ceyhan, şunları söyledi 
     ''Biz, firmaların, güvenli olup olmadıklarını araştırmadan üyelik işlemlerini yapmıyoruz. Bunlardan da bir kısmı, bir cep telefonu alıyor ve açtıkları bir büro ile nakliyecilik hizmeti veriyorlar. Ne vergi kayıtları var, ne de sigorta garantileri... Vatandaşlarımız da, bu firmalara itibar ederek, diğerlerine göre daha düşük fiyat verdi diye eşyalarını emanet ediyor. Eşyalar önden gidiyor, daha sonra vatandaş, ne eşyalarına ne de kamyon sahibine ulaşamıyor. Bu konuda bize ayda 20'nin üzerinde şikayet geliyor. Bu şikayetleri ilgili yerlere bildiriyoruz, ancak öncesinde önlem almak gerekli.'' Vatandaşlardan, vergi numarası ve sigorta garantisi bulunmayan firmalara kesinlikle itibar etmemelerini isteyen Ceyhan, ''Normal bir firma, gideceği yol için harcayacağı benzin ve emeğinin altında bir ücret teklif etmez. Edenlerden de uzak durmak gerekir'' dedi. 
     
</TEXT>
</DOC>
