<DOC>
<DOCNO> 361395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy05.html </URL>
<DATE> 2005/07/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yunan Büyükelçi Ek Protokol'ün imzalanması siyasi sonuçlar doğuracak 
</HEADLINE>
<TEXT>

     Yunanistan’ın Ankara Büyükelçisi Michael Christides, Gümrük Birliği Ek Protokolü’nün imzalanmasının, gerek AB, gerekse Türkiye için bazı hukuki, siyasi ve ekonomik sonuçlar doğuracağını kaydetti. 
     Görev süresi kısa bir süre sonra dolacak olan Büyükelçi Christides, AA’nın sorularını yanıtladı. 
     Büyükelçi Christides, Gümrük Birliği Ek Protokolü’nün imzalanması konusuna ilişkin soru üzerine, Türk hükümetinin protokolü imzalama taahhüdünde bulunduğunu hatırlattı. 
     Ek Protokol’ün imzalanmasıyla Türk deniz ve hava limanlarının Kıbrıs Rum kesimine açılmasının gerekip gerekmediğine ilişkin yapılan tartışmaların anımsatılması üzerine Christides, bu konuda fazla yorum yapmak istemediğini, ancak imzanın bu sürecin sadece bir ön aşaması niteliğinde olduğunu söyleyerek, imza sonrasında gerek AB, gerekse Türkiye için bazı hukuki, siyasi ve ekonomik sonuçlar doğacağına dikkati çekti. Christides, protokolün imzalanmasının ardından başlayacak süreçte neler olup biteceğini görmek için beklemek gerektiğini de ifade etti. 
     Christides, Türkiye’nin, protokolü imzalamanın Kıbrıs Rum kesimini tanımak anlamına gelmeyeceğine ilişkin bir açıklama yapmaya hazırlandığının hatırlatılması üzerine, bu konuda AB tarafından dile getirilen görüşü paylaştığını söyleyerek, bu görüşü, "böyle bir açıklamanın Türkiye’nin tek taraflı bir açıklaması olacağı, AB için herhangi bir sonuç doğurmayacağı" şeklinde açıkladı. 
     
     AB’DEKİ ANAYASA KRİZİ 
     Fransa ve Hollanda’da AB anayasasının reddedilmesiyle başlayan krizin Türkiye’nin üyelik sürecine etkilerinin sorulması üzerine Christides, bu konuda yapılmakta olan analizlerin Fransız ve Hollanda halklarının, AB’de ne olup bittiğine ve özellikle de genişleme dalgasına ilişkin çok da fazla bilgili olmadığını gösterdiğine işaret etti. 
     Christides, referandumlardan "hayır" oyu çıkmasının bu iki ülkedeki iç sorunlardan da kaynaklandığını söyleyerek, AB’nin bir krizde olduğu görüşünün birçok kişi tarafından paylaşıldığını, ancak aynı zamanda bu krizin aşılacağına dair de görüş birliği bulunduğunu belirtti. 
     Büyükelçi, Türkiye ile AB’nin 3 Ekim’de başlayacak müzakerelere ve sonrasına ilişkin bir yol haritası belirlemesi durumunda, bu referandumların süreç üzerinde olası bir olumsuz etki yapamayacağını belirtti. 
     
     TÜRKİYE’DEKİ REFORM SÜREC 
     Türkiye ile 3 Ekim’de tam üyelik müzakerelerine başlanacağına olan inancını dile getiren Büyükelçi Christides, bu sürecin ertelenmesine yol açabilecek herhangi bir engel görmediğini de kaydetti. 
     Christides, AB sürecinde yapılmakta olan reformların devam etmesinin sadece AB ile ilişkiler açısından değil, Türk halkının yaşam kalitesinin yükselmesi açısından da çok önemli olduğunu söyleyerek, bu reformların kesintiye uğramasını beklemediğini kaydetti. 
     Araştırmaların Türkiye’deki milliyetçilik dalgasının giderek yükseldiğini gösterdiğinin hatırlatılması üzerine Christides, gelişmeler ve araştırmaları Türk basınından takip ettiğini, ancak bu konuda Türkiye’de herhangi bir büyük değişiklik olması riski görmediğini bildirdi. 
     
     İKİLİ İLİŞKİLER 
     Son yıllarda gelişme gösteren Türkiye-Yunanistan ilişkilerine dair soru üzerine Christides, iki ülke ilişkilerinin son dönemde her alanda çok geliştiğine dikkati çekerek, bu gelişimin ardında yatan etkeni, her iki tarafın da geleceğe daha sağduyulu ve olgun bakması olarak gösterdi. 
     Christides, ilişkilerin bu kadar iyi olduğu bir dönemde Yunanistan’ı Ankara’da temsil etmenin kendisi için gurur kaynağı olduğunu söyleyerek, Türkiye ile Yunanistan arasında temeli atılan doğalgaz boru hattını tarihi ve sembolik bir adım olarak niteledi. İki ülke ilişkilerinin pek çok alanda gelişim gösterdiğine ve enerjinin bunlardan sadece biri olduğuna dikkat çeken Christides, iki ülkenin birbirine sadece doğalgaz boru hattıyla değil, gelecek yılın sonunda tamamlanacak elektrik ağıyla da bağlanacağını kaydetti. 
     Bu tür projelerle Yunanistan’ın Türkiye için Avrupa’ya, Türkiye’nin de Yunanistan için Kafkaslar ve Ortadoğu gibi bölgelere çıkış kapısı haline geldiğine işaret eden Christides, iki ülkenin karşılıklı yatırımlarının da giderek arttığını hatırlattı. 
     Christides, iki ülke ilişkilerinin bu kadar önemli bir oranda geliştiği dönemin büyükelçisi olduğu için kendini çok şanslı olarak da niteledi. 
     Bu arada, Türkiye’de görev yaptığı dönemde fotoğrafçılığı ve Harley Davidson motosikletlerine ilgisiyle de tanınan Christides’in, dönerken Yunanistan’a götüremediği motosikletinin bir Türk şirketi tarafından satın alındığı öğrenildi. 
     Türkiye’den ay sonunda ayrılması beklenen Christides’in yerine, Yunanistan Dışişleri Bakanlığı Sekreteri Yorgo Yenimatas’ın büyükelçi olarak atanması bekleniyor. 
     
</TEXT>
</DOC>
