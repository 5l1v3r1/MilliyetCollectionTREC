<DOC>
<DOCNO> 357429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur06.html </URL>
<DATE> 2005/07/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Alkollü üniversite öğrencisi kaza yaptı ABD'de okuyan arkadaşı öldü 
</HEADLINE>
<TEXT>

     Kadıköy’de meydana gelen trafik kazasında genç bir kız öldü, alkollü sürücü ile yanındaki 2 kişi de yaralandı. 
     AA muhabirinin aldığı bilgiye göre, Yıldız Teknik Üniversitesi öğrencisi olan Serkan Öktem’in kullandığı 34 RCN 07 plakalı otomobil, gece saatlerinde alkollü olduğu belirtilen sürücüsünün direksiyon hakimiyetini kaybetmesi nedeniyle Hasanpaşa Özbey Caddesi’nde bariyerlere vurdu. 
     Bariyeri aşıp yol dışındaki boş alana yuvarlanan araçtaki sürücü Serkan Öktem, üniversite öğrencisi arkadaşı Erdem Şafak 23 ile Amerika’da eğitim gören Zeynep Kurt 18 ve kardeşi Tolgahan Kurt yaralandı. 
     Çevreden yetişen vatandaşlar ile polislerce araçtan çıkarılan bu gençlerden Tolgahan Kurt, Göztepe Eğitim ve Araştırma Hastanesi’ne, diğerleri ise Haydarpaşa Numune Hastanesi’ne kaldırıldı. 
     Zeynep Kurt, hastanede yapılan müdahaleye rağmen kurtarılamadı. 
     Kazada sürücü Öktem’in hafif yaralandığı, Tolgahan Kurt ile Erdem Şafak’ın genel sağlık durumlarının da iyi olduğu bildirildi. 
     Amerika’da eğitim gören Zeynep ve Tolgahan Kurt kardeşlerin tatil için İstanbul’a geldikleri öğrenildi. 
     
</TEXT>
</DOC>
