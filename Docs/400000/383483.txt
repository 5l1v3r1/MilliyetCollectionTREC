<DOC>
<DOCNO> 383483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/yozer.html </URL>
<DATE> 2005/10/03/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Ağır sorumluluk 
</HEADLINE>
<TEXT>



Yunus Yıldırım ne kadar iyi olursa olsun, adamın kimseye yaranacak hali yok. 90 dakika boyunca tek hata göremedim. İlk yarıda Trabzon'un attığı golde Mondragon'un yan hakeme uçuşu herhalde Konya'daki voleybol maçından kalan yansımalardı. Ama tabii akşam o pozisyona bakınca oraya kadar neden koştuğunu ve yaptığı itirazın ne kadar anlamsız olduğunu daha iyi anlayacak. Ancak şu anda durum ne yazık ki bu. Bir hakemin ettiklerini diğer bütün hakemler çekecek. İnsanlar haklı oldukları zaman bile bu stadlarda ezilip büzülecekler ve kendilerini yargılayacaklar. 
Beşiktaş'tan sonra Galatasaray ve Trabzonspor da sahaya Konya pankartı ile çıktı. Ama bir durum var ki, hayli düşündürücü. Kendi canları yanınca bunu yapmak bir yana, ileride roller değiştiği zaman bu pankartı taşıyabilecekler mi Hiç sanmıyorum. Zaten futbolumuz bu anlayışı kavradığı gün inanın sorun kalmayacak. 
Maça gelince, Galatasaray tek başına oynadı. Ve bir yerde de kaderi kaleciler belli etti. Galatasaray'ın attığı ilk golden hemen önce Kürşat'ın serbest atıştan gelen topunu bugün benim diyen kaleci çıkaramaz. Ancak Mondragon her zaman farklıdır. Büyük kaleciler bu toplarda ortaya çıkar. O pozisyon döndü Galatasaray'ın golü geldi. Tolga'nın böyle önemli bir maçta hangi akla hizmet kaleye geçtiğini anlamak çok zor. Hele şu anda Türkiye'nin en iyi forvetlerine karşı oynuyorsan, bu intihardan başka bir şey değil. Ancak Trabzonspor'un yenilgisi için kaleciyi de bahane etmemek lazım. Her iki takım arasında mental olarak çok fark vardı. Trabzonspor sanki lig bitmiş havasında. Hiçbir inancı yok. Futbolcuların hali perişan. Ve karşılarında da Trömsö'nün acısını çıkarmak isteyen yüksek hırs dolu bir Galatasaray. Bu fark kaleciyle birlikte maçı aldı götürdü. 
Bu maçta Trabzon'un iki silahı vardı. Biri Fatih diğeri Yattara. Ancak iki silah da çabuk sustu. Ya da susturuldular. Orhan Ak, Yattara'nın önünü öyle güzel kapadı ki, bu futbolcu sürekli yer değiştirmek zorunda kaldı. Tomas ve Song da hiç top alamayan Fatih'i biraz da futbol sertliği ile durdurunca Trabzon'un eli ayağı tutuldu. Daha sonra da Hasan Şaş'ın hırslı futbolu, Heinz'ın ilk yarıdaki rüzg rı, Hakan'ın fırsatçılığı ve Ümit ile Necati'nin ustalığı ortaya çıkınca Trabzonspor'un yapacak hiçbir şeyi kalmadı. Galatasaray ikinci yarı sadece zaman geçirmeye oynadı. İstediği gibi kendini yormadan rahatça top çevirdi. 
Sonuçta Galatasaray zor geçmesi beklenen bu maçı rahat kazandı. İstediği gibi at koşturdu. Hiç olmazsa bu sonuçla Trömsö'nun rüzg rından kurtuldu. 


</TEXT>
</DOC>
