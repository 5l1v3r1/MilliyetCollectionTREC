<DOC>
<DOCNO> 358159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas01.html </URL>
<DATE> 2005/07/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Büyük Okyanus altında bir yanardağ faaliyete geçti 
</HEADLINE>
<TEXT>

     Büyük Okyanus açıklarında suyun altında faaliyete geçen bir yanardağ Japonya'da korku yarattı. Yanardağ 1 km yüksekliğe buhar ve lav püskürtünce alarm verildi... 
     
     Denizde tuhaf bir şeyler var... 

     Japonya Cuma gününe gizemli bir olayla başladı. Başkent Tokyo'nun 1400 kilometre uzağındaki Iwo Jima adasındaki askerlerin "denizde tuhaf bir şeyler" olduğunu rapor etmesinden sonra bölgeye araştırma ekipleri gönderildi. Okyanusun "kaynadığını" gören ekipler, kısa sürede bunun nedeninin volkanik hareketler olduğunu anladı. Çevre kontrol altına alındı. Suyun altından püsküren buhar ve taşların 1 kilometre yüksekliğe ulaşmasından sonra gemilere bölgeye yanaşmama uyarısı yapıldı. 
     
     Tsunami alarmı verildi 

     Havadan yapılan araştırmalarda suyun üzerinde "kızıl çamur ve kayalar" görüldü. Yanardağın, fay hareketleri nedeniyle faaliyete geçtiği düşünülünce kısa süreli tsunami alarmı da verildi. Yetkililer önümüzdeki günlerde volkanı daha yakında inceleyeceklerini belirtti. Fukutokuoka bölgesinde daha önce de suyun altında yanardağ patlaması görülmüştü. 
     
</TEXT>
</DOC>
