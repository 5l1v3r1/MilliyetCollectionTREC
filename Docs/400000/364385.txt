<DOC>
<DOCNO> 364385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko31.html </URL>
<DATE> 2005/07/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Anayasa Mahkemesi'nin yabancıya mülk satışıyla ilgili kararı yürürlükte 
</HEADLINE>
<TEXT>

     Anayasa Mahkemesi'nin yabancılara mülk satışını kolaylaştıran yasaya ilişkin verdiği iptal kararı, bugün yürürlüğe girdi. 
     Bu sabahtan itibaren tapu dairelerinde yabancılara mülk satış işlemleri de durduruldu. 
     Anayasa Mahkemesi, 14 Mart 2005 tarihinde verdiği karar ile çeşitli Kanunlarda değişiklik yapan 4916 Sayılı Kanunun, Tapu Kanunu'nun 35'inci maddesini değiştirerek yabancılara mülk satışını yeniden düzenleyen 19. maddesini iptal etmişti. 
     Mahkeme, iptal kararıyla ortaya çıkacak yasal boşluğun giderilmesi için de iptal kararının, Resmi Gazete'de yayımı tarihinden 3 ay sonra yürürlüğe girmesini hükme bağlamıştı. 
     Anayasa Mahkemesi'nin iptal kararının ardından yeni bir yasal düzenleme için oluşturulan komisyonun hazırladığı yeni tasarı da, Bakanlar Kurulu'nda imzaya açılmıştı. 
     Ancak yeni düzenleme, Anayasa Mahkemesi'nin verdiği 3 aylık süre içinde gerçekleştirilemedi ve iptal kararı, bu sabahtan itibaren yürürlüğe girdi. 
     
     TAPU KADASTRO GENEL MÜDÜRLÜĞÜ'NDEN GENELGE 
     Bu arada Tapu ve Kadastro Genel Müdürlüğü, yabancılara mülk satışına ilişkin iptal kararının bugün yürürlüğe girmesinin ardından bölgelere birer genelge gönderme kararı aldı. 
     Bu genelgede yabancılara mülk satışı konusundaki gelişmelere dikkat çekilerek, bugünden itibaren yabancılara satış yapılamayacağı hatırlatılıyor. 
     Tapu ve Kadastro Genel Müdürlüğü, teşkilata da, ''Mülk edinme talebiyle size gelecek yabancıları reddetmeyin. Onların işlemlerini beklemeye alın. Bu konuda hukuki boşluğu giderecek şekilde bir yasal düzenleme yapılması gerekiyor. Yeni yasal düzenleme sonrasında gelen talepler değerlendirilecek'' talimatı verecek. 
     
</TEXT>
</DOC>
