<DOC>
<DOCNO> 399600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun54.html </URL>
<DATE> 2005/12/01/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Irak'ta kaçırılan 4 Barış Gönüllüsü için gösteri düzenlendi 
</HEADLINE>
<TEXT>

     Irak'ta geçen cumartesi günü kaçırılan batılı 4 barış gönüllüsünün serbest bırakılmasını sağlamak amacıyla Filistin'de gösteri düzenlendi. 
     Filistin Uluslararası Dayanışma Hareketi, El Aksa Şehitleri Tugayı, Filistin Ulusal Girişimi ve Hamas'a yakın olan Rabıta El İlam El Muslimin örgütlerince ortaklaşa düzenlenen gösteride konuşan Filistin Ulusal Girişimi Genel Sekreteri ve Filistin insan hakları savunucusu Dr. Mustafa Barguti, kaçırılanlardan üçünün daha once Filistin'de bulunduklarının, işgal altındaki Filistin'de Filistin halkıyla dayanışma içinde İsrail'e birlikte karşı durduklarını söyledi. 
     Barguti, Tom Fox'un El Halil'de ve Ceyyus'ta duvar inşaatlarına karşı İsrail buldozerlerinin en önünde hayatını tehlikeye atmak pahasına yer aldığını kaydetti. James Loney'in de yine El Halil'de 2000 yılında yine aynı amaçla bulunduğunu söyleyen Barguti, Hami Suuden'in de Nablus ve Cenin'de Filistin halkıyla ortaklaşa birçok eylemde birlikte hareket ettiğini hatırlattı. 
     Barguti, ''Buradan Irak'takilere sesleniyoruz. Bu kişilerin serbest bırakılması için siz de sesinizi duyurun'' dedi. 
     Ceyyus Belediye Başkanı Hüseyin Ebu Semih de, ''Biz bu kişileri çok iyi tanıyoruz. Sadece Filistin'den değil Ceyyus'tan iyi tanıyoruz. Onların serbest bırakılması için Ramallah'a geldik'' dedi. Ebu Semih, barış gönüllülerini kaçıranlara ''onları bir an önce serbest bırakın. Serbestçe evlerine, ailelerine dönmelerini sağlayın'' çağrısında bulundu. 
     Hamas'a yakın Rabıta örgütü ise üyelerinin tanınacağı endişesiyle militanlarını gösteriye göndermedi. Örgüt adına gösteriye katılanlara dağıtılan bildiride, ''Kaçırılanların Filistin mücadelesindeki şehitlerin yakın arkadaşları'' olduğu belirtilerek serbest bırakılmaları istendi. 
     Gösteriye katılanlar ellerinde İngilizce ve Arapça yazılı pankartlarda da 4 batılı rehinenin serbest bırakılmasına yönelik çağrılara yer verdiler. 
     
</TEXT>
</DOC>
