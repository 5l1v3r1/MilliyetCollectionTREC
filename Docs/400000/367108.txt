<DOC>
<DOCNO> 367108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur13.html </URL>
<DATE> 2005/08/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Uzman yorumu Makbule bebeğe acımayın 
</HEADLINE>
<TEXT>

     Menenjit hastalığının yol açtığı kangren nedeniyle elleri ve bacakları kesilen Makbule bebeğin durumunun, toplumda yaygın olan sevgisizlik ve engelli insanları dışlayan bakış açısını ortaya çıkardığı, benzer konumdaki, tekerlekli sandalyeye mahkum yaşamını sürdüren İngiliz astrofizik uzmanı Stephen Hawking örneği dikkate alınarak sağlıklı sonuçlara ulaşılabileceği bildirildi. 
     Adana Numune Hastanesi’nde görevli Ruh Sağlığı ve Hastalıkları Uzmanı Psikiyatr Dr. Sümer Öztanrıöver, AA muhabirine yaptığı açıklamada, menenjitin yol açtığı kangren nedeniyle her iki el ve ayağı kesilen Makbule bebek hakkındaki "dram" içerikli değerlendirme ve yaklaşımların toplumun acıma hisleriyle dolmasına neden olduğunu söyledi. 
     Asıl acınması gerekenin Makbule bebek değil, bu zihniyet olduğunu ifade eden Öztanrıöver, "Gerçek körlük, mevcut potansiyeli görememektir" dedi. 
     Menenjitin çok ciddi ve yüksek oranda öldürücü bir hastalık olduğunu ifade eden Öztanrıöver, şunları kaydetti 
     "Makbule bebeğin kurtulması ve aramıza dönmesi bir mucizedir. 
     Eğer depremde enkaz altından çıkarılsaydı, Makbule bebeğin kurtuluşu yazılı- görsel basında mucize yönüyle vurgulanırdı. 
     Ayrıca eli-ayağı değil, beyni etkilenebilirdi ve kolu-bacağı sağlamken bakıma muhtaç olurdu. Bu durum ilkinden daha kötü olduğu halde ailesi onu kabullenir, evlatlarını bağırlarına basar ve ömür boyu bakarlardı. Sokakta röportaj yaptığınız insanların hemen hepsi de durumu kabullenmekten başka seçenek olmadığı konusunda hemfikir olurdu. Ancak, Makbule yaşasın mı, ölsün mü tartışması tamamen saçmadır. Kolu-bacağı yok diye kabullenememe zihniyeti öldürücüdür." Öztanrıöver, dramatize ederek olaylara bakmanın, fırsatların görülmesine engel yarattığını, bayılmaktan çocuğunun yanına gelemeyen Makbule’nin annesinin de önyargı kurbanı olduğunu ifade ederek, şöyle devam etti 
     "Makbule, yürüyebilir, okula gidebilir, öğretmen, psikolog, avukat, hatta başbakan bile olabilir. Eğer Makbule zavallı, talihsiz ise ben ondan daha zavallı ve talihsiz birini biliyorum. İngiliz astrofizik uzmanı Stephen Hawking, vücudundaki hiçbir kası kullanamıyor, yürüyemiyor ve hatta konuşamadığı için tamamen bakıma muhtaç. Tekerlekli sandalyesinde bu kadar aciz olan bu kişinin beyni doludizgin evrenleri algılıyor. Karadelikler ve nice teoremleri ile biz sağlamlara öncülük ediyor. Onu hala zavallı olarak görebilir misiniz Ya da hastalandığında Böyle yaşayacaksa ölsün daha iyi 
     diyebilir misiniz Eminim ki onun hayatı, kendini sağlam zanneden bir çok insanın hayatından daha doyumludur." Makbule’nin zorluklarını kesinlikle yadsımadığını, eli-ayağı sağlam olanlardan daha çok mücadele etmesi gerekeceğini ifade eden Öztanrıöver, "Ama, bu engellerinden ziyade acınması onu yaralayacak ve üzecektir. Eğer ona ve onun gibilere iyilik yapmak istiyorsak elbirliğiyle önyargıları yıkmamız gerekiyor" diye konuştu. Birçok engellinin yaşamını mücadele ve bir amaçla geçirdiği için daha doyumlu yaşayabildiğini anlatan Öztanrıöver, şunları söyledi "Zihniniz sağlamsa her zaman şansınız var demektir. Makbule’ye acıyarak bakanlar, gerçekte görmeyenlerdir. Acıma zihniyeti sevgisizliktir. Toplumdaki engelli insanlar, engellerinden ziyade insanların onlara acımasından daha çok acı çekerler. Bu zihniyet, engelli insanları dışlayan bir bakış açısıdır ve aslında bir aşağılamadır." 
     
</TEXT>
</DOC>
