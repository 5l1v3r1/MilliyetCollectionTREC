<DOC>
<DOCNO> 379542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/aspo.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun bozan Tuncay 1-2 
</HEADLINE>
<TEXT>


Sarı - Lacivertliler, Beşiktaş önünde ilk yarıyı sahanın yıldızı Anelka'nın golüyle önde kapadı. Kleberson'un müthiş füzesi eşitliği sağladı. Tuncay Şanlı uzatmalarda üç puanı Kadıköy'e taşıdı. Nobre bir de penaltı kaçırdı 


90 dakika 

MEHMET DEMİRKOL 

Sıradan bir derbi oldu. Hem de çok. Ama muhteşem bir finalle bitti oyun. Artık bu derbide adet olduğu üzere. Baştan başlayalım. 
Valiliğin ve kulüplerin isteğine taraftar isyan etti yine. Fenerbahçeliler, Beşiktaş formalarıyla ya da sivil kıyafetleriyle eskiden kendilerine ayrılan tribüne girmişlerdi. Arandılar, Beşiktaşlılar'ın, isteğiyle soyundular. Sarı Lacivert arandı üzerilerinde. Trajikomik bir oyundu oynanan. Sonra açık ettiler Fenerliliklerini ve Celalettin Cerrah'ın talimatıyla dışarı alındılar. 'Fener-free' ortamın sağlandığı 10. dakikaya kadar bu piyesi seyretmekten hemen kimse maça bakmadı. Herkes 'vali istifa' diye bağırmaktaydı. Zaten bakılacak çok fazla bir şey de yoktu maçta. 
Ev sahibi, Malmö maçında 4 farklı bir kadroyla sahadaydı. Fenerbahçe ise Milan maçındaki gibi. Anelka, İbrahim Toraman'ın markajında tek forvetti. Alex, Tayfur'un zayıf kıskacında onun arkasında. Defans markajcısı olarak takıma konan kaptan, Alex'in tercihiyle orta sahada kalınca Çalımbay'ın takımı istemsiz şekilde 4'lü gibi durdu. 

Volkan başarılıydı 
Fenerbahçe çok adam ileri göndermeden kontrollü oyunuyordu. Ama az olan pozisyonları da onlar buldular. 5'de Ümit'in ortasında, Anelka göğsünde düzeltip vurdu. Top az fakla üstten auta gitti. 13 dakika sonra yapacaklarının sinyalini veriyordu. 18'de Appiah'ın pasında soldan yıldırım gibi girdi. Koray'ın düşüşünde onun bir hamlesi faulü varmıydı bulunduğumuz yerden görmek zor. Ancak öyle güzel ve süratli daldı ve çok dar açıdan öyle vurdu ki, kimse itiraz edemedi gole. 2 dakika sonra Beşiktaş ilk gol şansını Luciano'nun kaptırdığı topa Pancu'nu sert şutuyla buldu, Volkan başarılıydı. Beşiktaş'ın bundan sonraki pozisyonu 39'da geldi, yan hakemin yerinde olmadığı için sezemediği açık ofsayt durumda Ailton'un çok sert şutunda yine Volkan çok başarılıydı. Beşiktaş'ın bol önlemli, ama çok geniş alanda oynadığı atıl futbol başka bir şey çıkaramadı. Fenerbahçe az adamla, ama dar alanda oynamanın ve alan oyunun avantajıyla az ama öz pozisyon yakaladı. 38'de Alex'in 3 metreden dışarı attığı bunların en netiydi. 30'da Daum'un oyundan düşen Adem'in tarafına Tuncay'ı çekmesi Fenerbahçe'yi daha da efektif yapmıştı, ama 2. devreyle birlikte bunda vazgeçti. Çalımbay da, Pancu'dan. Ahmed Hassan alındı. 10 dakika kadar sahada hiçbir şey olmadı. Yılın en sıkıcı maçıydı. Fenerbahçe çekilmişti. Beşiktaş rakibi açacak organizasyonu kuramıyordu. Sonra seyircinin yükselen temposu ev sahibini hareketlendirdi, takımı ileri itti. 59'da Kleberson'un şutunda Volkan dev gibiydi. Bu yüklenme Fenerbahçe'ye geniş kontr fırsatları da sunuyordu. Ama bunu çabuk ve kalabalık olamadıkları için kullanamadılar. Beşiktaş ise sürekli ofsayta takıldı. Uzak şutlarla gol aradılar. 68'de Kleberson'un harika şutunda Volkan daha harikaydı yine. Kleberson'un organizasyonunda takılan kelepçe Fenerbahçe'yi zorladı, ama Beşiktaş'ın gol denemeleri hep uzak şutlardı. Onun ve İbrahim'in denemeleri. Daum bu çıkmazdan savaşçıların artırarak çıktı. Alex yerini Nobre'ye bıraktı. Bu hamle hemen etkisini gösterdi. Ve 80'de Anelka penaltıyı aldı. Topun başına Brezilya macerası kaçırdığı bir penaltıyla biten Nobre de topu dışarı vurdu. Bu moral 88'de oyunun en net pozisyonunu doğurdu. Önce Ailton sonra Ahmed Hassan topu bir metreden içeri atamadı. Ama uzatmanın ilk dakikasında Kleberson hak ettiği sayıyı muhteşem bir vuruşla buldu. Onun maçın yıldızı olmasını ise 1 dakika sonra Tuncay'ın bir başka harika sayısı engelledi. 

Mütevazı Anelka 

Fenerbahçe'nin ilk golünü atan, uzun süre hafızalardan silinmeyecek bir penaltı yaptıran Anelka, galibiyette tüm takımın payı olduğunu söyledi. İyi bir maç çıkardıklarını belirten Fransız yıldız, "Kendi performansım için değil, takımın başarısı için sahaya çıkıyorum. Bugün dün çok iyi oynadık. Hedeflerimizi gerçekleştirecek güçteyiz. Futbolda her şey var. Hedeflerimize ulaşabiliriz de, ulaşamayız da" diye konuştu. 

MAÇIN HAKEMİ 
Yorumları yerindeydi 
Alex ve Ailton'un penaltı taleplerini haklı olarak geri çevirdi. Verdiği penaltı kesinlikle doğruydu. Selçuk'un eline temas eden topta ise yorumunu devam olarak yaptı. Tam tersi şekilde bir yorumla penaltı da verilebilirdi doğrusu. Anelka'nın golden önceki müdahelesi de tartışılabilir, ama yorumdur. Yardımcı hakemler ise bir kez yanıldı. Ailton'un ilk yarıda bulduğu pozisiyonu kaçırdı kıdemli olan. O kadar. 

MAÇIN YILDIZI 
İki yabancı bir yerli 
Fenerbahçe'nin hücum yükünü tek başına taşıyan Anelka ve Beşiktaş'ı ayakta tutan adam Kleberson kuşkusuz. Ve sonucu belirleyen diğer adam. Uzak şutlara son dakikaya kadar direnen Volkan da. Dünkü aslında çok da kaliteli olmayan maçın skorunu bu üç oyuncu belirleyecekti ki Fener'in. Ama sahada bir yıldız daha vardı. Alex'e dur diyen Beşiktaj barajları. 

MAÇTAN NOTLAR 
Youla'nın burun kemiği çatladı 
Fenerbahçe karşısında gelişen bir atakta arkadaşı Pancu'nun el darbesiyle karşılaşan Youla'nın burnunda çatlak oluştu. Acıbadem Hastanesi'nde lokal anestezi yapılan futbolcu, 36. dakikada yerini İbrahim Akın'a bıraktı. Bu sırada taraftarlar Gineli oyuncuyu protesto etti. 

Pancu da hastanelik 
Serkan Balcı ile çıktığı bir hava topunda sakatlanan, buna rağmen ilk yarının sonuna kadar sahada kalan Pancu da karşılaşmanın ardından hastaneye kaldırıldı. Kaburgasında çatlaktan endişe edilen Pancu'nun önemli bir durumunun olmadığı açıklandı. 

İnönü'de seri bozuldu 
Kartal, ligde 16 maç sonra İnönü Stadı'nda yenildi. En son 25 Eylül 2004'te evinde Ankaraspor'a 3-2 mağlup olan Siyah - Beyazlılar, 357 gün sonra sahasından boynu bükük ayrıldı. 

Volkan ile üçte üç 
Sarı - Lacivertliler, kaleyi Volkan'ın koruduğu üç derbi maçını da kazandı. Fenerbahçe formasıyla 2003-2004 sezonunda Galatasaray 2-1 ve Beşiktaş D 3-1 karşılaşmalarından zaferle ayrılan Fenerbahçe, dün de Beşiktaş'ı İnönü Stadı'nda devirmeyi başardı. 

Başkan yetmedi 
Beşiktaş Başkanı Yıldırım Demirören, Cezayir'den döner dönmez, futbolcularının yanına koştu. Maça kadar tesislerde oyunculara ve teknik heyete moral veren Demirören'in bu çabaları puan için yeterli olmadı. 

Şaşkın çocuk 
İlk yarıda Beşiktaş'ın taç atışının ardından bir top toplayıcı çocuk sahaya girince oyun durdu. İsminin Hakkı olduğu öğrenilen minik futbolsever, attığı topun peşinden içeri girerken, atak geliştiren Tümer de neye uğradığını şaşırdı. 

Aydınus'un derbi duası 
Beşiktaş-Fenerbahçe maçının hakemi Fırat Aydınus, karşılaşmanın başlangıç düdüğünü çalmadan önce dua okudu. Aydınus, "Amin" diyerek ellerini yüzüne sürdü ve maçı başlattı. Öte yandan Beşiktaşlılar da şanssızlığın son bulması için dün Ümraniye Nevzat Demir Tesisleri'nde kurban kesti. 

Sambacılar buluştu 
Beşiktaş ile Fenerbahçe'nin Brezilyalılar'ı ayaküstü sohbet etti. Kartal'dan Kleberson ve Ailton ile, Fenerbahçeli Alex ve Aurelio maç öncesi ısınma hareketleri için sahaya çıktıklarında birbirlerine başarı diledi. 

Isınmak gereksiz 
Fenerbahçe'nin deneyimli kalecisi Rüştü bu sezon ikinci kez maça yedek çıktı. Kaleci antrenörlerinin yaptırdığı ısınma hareketlerine katılmayan tecrübeli file bekçisi, Volkan'ın hazırlanmasına da yardım etmedi. Nobre de diğer yedeklerin aksine, ısınma sırasında soyunma odasında kalmayı tercih etti. 

Taktik sakatlık 
Milan maçında sakatlanan Appiah ile Serkan'ın, hafta boyunca oynamalarının şüpheli olduğu konuşuldu. Taktik gereği sakat olarak lanse edilen iki oyuncu da dün sahada yerini aldı 

İlk randevu köprüde 
Sarı-Lacivertli taraftarlar, Fenerbahçe'yi Samandıra Tesisleri'nden, "Aşığınım yanında olamasam da" pankartıyla uğurladı. Beşiktaş kafilesi de Ümraniye'den yola çıktı. Ne tesadüftür ki, iki otobüs köprüye aynı anda girdi. Kafilelerden Siyah - Beyazlı olanı köprüden daha önce geçti. Beşiktaşlılar, Fenerbahçeliler'i stada getiren otobüsü bira ve su şişesi yağmuruna tuttu. 


</TEXT>
</DOC>
