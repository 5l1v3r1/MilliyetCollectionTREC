<DOC>
<DOCNO> 390404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun37.html </URL>
<DATE> 2005/10/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Mandela Çizgide bir yaşam... 
</HEADLINE>
<TEXT>

     Hayatını ırkçılıkla mücadeleye adayan Güney Afrika'nın eski Devlet Başkanı Nelson Mandela'nın hayatı çizgi roman oldu. 
     Johannesburg'da Nelson Mandela Vakfı'nın toplantısında konuşan 87 yaşındaki siyah lider, gençleri okumaya teşvik için hazırlanan ve hayatını anlatacak olan çizgi roman serisi için ''Çizgi karakter olduğunuzda gerçekten ünlü oluyorsunuz'' esprisini yaptı. 
     Mandela'nın yaşamının renkli resimlerle anlatılacağı çizgi roman serisi, 9 kitap halinde piyasaya çıkacak. Kitabın 1 milyon baskısının okullarda parasız dağıtılması düşünülüyor. 
     Kitapların ilki ''Doğu Burnu'nun Oğlu'' adını taşıyor ve Mandela'nın Transkei'de büyümesiyle başlayıp Johannesburg'a gelişiyle son buluyor. Kitabın ilk etapta İngilizce olarak basılması, ardından Güney Afrika'nın 11 resmi diline çevrilmesi planlanıyor. 
     Mandela, Güney Afrika'daki eski beyaz azınlık yönetimiyle mücadelesi sırasında 27 yıl hapiste kalmış, ardından 1994 yılında Güney Afrika'nın ilk siyah devlet başkanı olmuştu. 
     
</TEXT>
</DOC>
