<DOC>
<DOCNO> 371106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yazar/pulur.html </URL>
<DATE> 2005/08/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Manşetlik olduk 
</HEADLINE>
<TEXT>


DOĞRUSU, bir zamanlar yazarı ve yayın koordinatörü olduğumuz "Hürriyet"te bir haberin unsurlarından biri olarak, birinci sayfanın manşetinde olacağımızı düşünemezdik bile... 
Olay şu biz 1900'lü yılların fikir insanlarından Abdullah Cevdet'in, Türk neslini ıslah için dışarıdan erkek getirilmesi önerisini yazmıştık, o günleri yaşayanlar, bu öneriyi zaman zaman anlatırlardı, biz de onlardan öğrenmiştik. 
Ankara Belediye Meclisi'nin üyeleri de, konuyu bizim yazıdan öğrenince, Abdullah Cevdet'in adı verilen sokağın adını değiştirmişler. 
Olayın çıkışı bu... 

PEKİ, olayın aslı ne 
Kimi, böyle yok dedi, kimi var dedi kafalar karıştı. Tartışma, Abdullah Cevdet'in kafasına döndü, yazdıklarına uğraştıklarına baktıkça, merhumun da kafasının bir hayli karışık olduğu anlaşılıyor. 

SEFA Kaplan'ın araştırmasına göre, Abdullah Cevdet uzun süredir, "tarımda verimlilik" sorunuyla uğraşıyormuş. 1925 yılında Cumhurbaşkanı Atatürk'le de görüşmüş "Avrupa ülkelerinin özellikle tarımla uğraşanlarından getirilecek göçmenlerle, ülkede nüfus artışı, tarımsal gelişme sağlanması" tezini anlatmış... 

ABDULLAH Cevdet'in bu görüşleri, o dönemin muhafazak r, tutucu gazetelerinden Tevhid-i Efkar'da "Avrupa'dan damızlık adam celbini isteyen de var " manşetiyle kamuoyuna duyurulmuş 
" ... Damızlık Alman ve İtalyan erkekleri getirip Türk kadınlarıyla izdivaç ettirmek ... Liberallik ve laiklik yapacağım, diye her gün hezeyan kusan bu adamı Millet Meclisi'ne sokmak değil, Toptaşı'na Akıl Hastanesi tıkmak gerek." 
Abdullah Cevdet, "Ben öyle demedim " diye çırpınadursun, bu iddiayı üzerinden atamamış... 
Abdullah Cevdet aykırı fikirleriyle tanınan bir adam. Kendi çıkardığı "İçtihat" dergisinde bu fikirleri savunmuş, hatta öldüğü zaman "Bu adam Müslüman değil, cenaze namazı kılınmaz " tartışması bile olmuş... 

O dönemin yazarları, düşünürleri, birbirlerini iğnelemekten, eleştirmekten haz duyarlarmış, dergiler de, gazeteler de, sofralardaki sohbetlerde geçen bu takılmaları, şakaları yazarlarmış. Yani o devrin okuryazarlarında şaka, mizah ve Frenklerin "humor" dedikleri ince alay halkın ağzına düşermiş... 

SÜLEYMAN Nazif'le, Abdullah Cevdet hiç geçinemezlermiş, ama birlikte olurlarmış... 
Bir yemekte, Abdullah Cevdet, tavuğunu bıçakla keserken tavuğun budu tabaktan fırlamış, Süleyman Nazif'in kucağına düşmüş. Süleyman Nazif şöyle bir bakmış 
"Be mübarek hayvan, bu adamın elinden bana değil, Allah'a sığın " demiş. 

YİNE böyle bir sohbette, Abdullah Cevdet, Süleyman Nazif'e demiş ki 
"Sen ölünce mezarını benden başka ziyaret eden olmayacak " 
Süleyman Nazif gülmüş 
"Yatıya beklerim " 

BUNLARIN hepsi aynen yaşanmış mıdır 
Eşleri dostları tarafından anlatılıp yazıldığına göre, ya olmuştur ya da onların da hoşuna gitmiştir. 
Şimdi ise pek böyle şeyler anlatılmıyor, yazılmıyor. 
Belki de böyle şakaları, "gayri ciddi" bulup kendilerine yakıştırmıyorlar. 
Oysa neler oluyor, neler söyleniyor. 

MESELA, rahmetli Gündağ Kayaoğlu'nun, Sefa Kaplan'a taktığı lakap 
"Hilmi Hoca'nın Yavuz KDV'si " 

BİR kış günü, akşam yemekte buluşmuşuz, Hilmi Yavuz'un "talebeleri"nden biri geldi, çok üzgün bir ifadeyle "Maalesef, hoca bugün gelemeyecek " dedi... 
Kendimizi tutamadık 
"Aman kardeşim, böyle birden söyleme, kalpten gideriz ağır ağır, alıştıra alıştıra söyle " 

HİLMİ Yavuz'dan bir anı daha... 
Hilmi Yavuz, o tarihte Belediye Kültür Dairesi'nin başında, hem de üniversitede öğretim üyesi... 
Bir gün dersten çıkmış, acele acele belediyeye giderken Orhan Şaik Gökyay'la karşılaşmış 
"Hilmi oğlum, bu ne acele, nereye " 
"Hocam, İstanbul bizden hizmet bekliyor..." 
Orhan Şaik Gökyay, "Vah vah " demiş 
"Demek, İstanbul bu hallere düştü ha " 

DÜZELTME-Dünkü yazımızda geçen "barikayı hakikat" deyiminin anlamını "hakikat güneşi" olarak açıklamıştık doğrusu "hakikat kıvılcımı"dır. 
Bizden kaynaklanan bu hata için özür dileriz. H.P. 



</TEXT>
</DOC>
