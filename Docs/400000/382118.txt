<DOC>
<DOCNO> 382118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/asiy.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sizi de Oger gibi bekliyoruz' 
</HEADLINE>
<TEXT>


Erdoğan, Umman Sultanı'na, Telekom'u alan Lübnanlı Oger'i göstererek, "Özelleştirme için sizi Türkiye'ye bekliyoruz" dedi 

Abdullah Karakuş - Muscat 


Başbakan Recep Tayyip Erdoğan, Umman'a yaptığı resmi ziyarette, Ortadoğu ve Körfez ülkelerine, Irak konusunda birlikte hareket etme çağrısı yaptı. 
Dışişleri Bakanı Abdullah Gül'ün ABD'de, anayasa taslağının Irak'ı bölebileceği uyarısının ardından, Erdoğan da Umman'da, tartışılan metnin sadece Kürtler ve Şiileri değil, ülkedeki bütün kesimleri kucaklaması gerektiğini vurguladı. 
Erdoğan, Türk ve Ummanlı işadamlarıyla yaptığı toplantıda şu mesajları verdi 
ZİRVE TEKLİFİ Türkiye'nin bölge ülkeleri ile güven üzerine bina ettiği bir gelecek vardır. Bu geleceği güçlendirelim. Irak'ın geleceğini çok daha farklı kılalım istiyoruz. ANAYASA KUCAKLASIN Irak'ta şu andaki durum pek de arzu edildiği gibi gelişmiyor. Anayasa ile ilgili yapılan hazırlıklar, pek arzu edilen gelişimde değil. Özellikle komşu ülkelerin buraya gereken önemi vermesi lazım. Zira Irak'taki, tüm kesimlerin temsil edildiği bir anayasa... Bunu başarmak için sadece Kürtler ve Şia arasında kalan değil Kürt'ü de, Şia'yı da, Sünni'yi de, Arap'ı da, Türkmen'i de, Asuri'yi de, Keldani'yi de, hepsini kapsayan bir anayasanın olması lazım. Toprak bütünlüğünü hedefleyen yeraltı-yerüstü zenginliklerinin tüm Irak halkına ait olduğunu ortaya koyan bir anayasa olması lazım. Bu anayasada Irak'ın tüm halkı kendini bulabilmeli. 

'Siz de alın' 
Erdoğan'ın, "Brunei Sultanı'ndan sonra dünyanın en zengin insanı" olarak bilinen Umman Sultanı Kabus Bin Said'e Telekom'u satın alan eski Lübnan Başbakanı Hariri'nin oğluna ait Oger Şirketi'ni örnek göstererek, "Lübnanlılar bizden Telekom'u aldılar, sizi de bir özelleştirme projesi için Türkiye'ye bekliyoruz" dediği öğrenildi. Said, "Askeri, ticari, kültürel, ekonomik alanlarda işbirliği eksiğimiz var. Ticari hacmimiz çok komik. 30-31 milyon dolar rakamı utanılacak bir rakam" diyen Erdoğan'a, "Üçüncü ülkelere ortak yatırım yapabiliriz. İşadamlarımız adım atsın" karşılığını verdi. Görüşmede iki ülke arasında havadan ve denizden doğrudan seferlere başlanması benimsendi. 

'Bize örneksiniz' 
Erdoğan ile Kabus bin Said görüşmesinde, Türkiye'nin AB süreci de konuşuldu. Erdoğan, Arap işadamlarının Türkiye'nin AB süreci müzakereleri başlamadan önce Türkiye'ye yatırım yapması halinde kazançlı çıkacağını belirtti. Umman Sultanı ise Türkiye'nin AB sürecinin İslam lemine örnek olacağını belirterek, "Bu üyeliği gerçekleştirirseniz siz gerçekleştirirsiniz. Sizin üyeliğinizi dört gözle bekliyoruz. Sizi destekliyoruz" dedi. 

Notlar 

Geziye katılan Emine Erdoğan da, Umman'ın başkenti Muscat'ta turistik gezi yaptı. Hiç kullanılmamış plakasız Mercedes'lerle dolaşan Emine Erdoğan'ı kadın polisler korudu. Emine Erdoğan'a bakan eşleri Perihan Tüzmen ve Yıldız Atalay da eşlik etti. 

Kral protokolü 
Umman Sultanı, Başbakan düzeyindeki konukları için söz konusu olmayan bir uygulamayı Erdoğan için sergileyerek "kral protokolü" uygulattı. Erdoğan'ı sarayın kapısında karşılayan, baş başa görüşen ve heyetlerarası görüşmelere başkanlık ederek Türk heyetine yakın ilgi gösteren Sultan, Başbakan'a "s600 V12 Mercedes limuzin" tahsis etti. Umman Sultanı'nın kuzeni ve özel temsilcisi Sayyid Said, Erdoğan onuruna öğle yemeği verdi. Erdoğan, Sultan'ın adını taşıyan camiyi de ziyaret etti. Erdoğan Ailesi, denize sıfır olan Al Butsan Palace'ta kaldı.Bakan Kürşad Tüzmen şortunu giyerek sahilde dolaştı. Erdoğan'a Umman'da, erkekliğin sembolü sayılan hançer armağan edildi. 

</TEXT>
</DOC>
