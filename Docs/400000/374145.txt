<DOC>
<DOCNO> 374145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo34.html </URL>
<DATE> 2005/08/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Nihat Kahveci Nihat yokken takım farklı denmesini istemiyorum 
</HEADLINE>
<TEXT>

     İspanya'nın Real Sociedad takımında oynayan Nihat Kahveci, As gazetesine verdiği demeçte Real'de ön plana çıkmaktan rahatsız olduğunu dile getirdi. 
     Real'de farklı boyutlarda olsa da her futbolcunun sorumluluğu bulunduğunu söyleyen Nihat, ''Ben iyi işler yaptım ve benden bunun beklenmesi doğal çünkü bu doğru şeyler yaptığım anlamına gelir. Ama ben yokken takım farklı denmesini istemiyorum'' dedi. 
     Real'in yeni bir hücum oyuncusu aradığı iddialarına karşın ''İnşallah, 10 futbolcu daha transfer ederler. Bu beni şaşırtmaz. Buraya gelen her futbolcu her zaman için hoşgelmiştir. Eğer hücum oyuncusu almak istiyorlarsa alsınlar'' diyerek, Real'e geldiği yıldan bu yana her sezon attığı gollerle kendini kanıtladığını kaydetti. 
     26 yaşındaki Nihat, Athletic Bilbao'ya karşı deplasmanda aldıkları 3-0'lık yenilgi sonrası morallerinin biraz bozulduğunu, ancak gelecek Alaves maçını kazanmaları halinde neşelerinin geri döneceğini ifade etti. 
     Öte yandan, sakatlıktan yeni çıkan Türk futbolcu, A Milli Takım'a katılamamasıyla ilgili olarak ise ''Çalışıp, şu an oynamamak daha iyiydi. Onlar da benim gibi düşündüler'' dedi. 
     
</TEXT>
</DOC>
