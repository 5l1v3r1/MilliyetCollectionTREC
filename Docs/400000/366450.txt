<DOC>
<DOCNO> 366450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo26.html </URL>
<DATE> 2005/08/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Barça sahaya atılan kesik domuz kafasından dolayı 4 bin avro ödeyecek 
</HEADLINE>
<TEXT>

     
     Şenhan Bolelli 



     İspanyol Birinci Ligi'nde 2002 yılında oynanan Barcelona-Real Madrid maçında sahaya atılan kesik domuz kafası ve birçok şişe, çakmak gibi yabancı maddelerden dolayı Barcelona Kulübü'ne verilen saha kapatma cezası iptal edilerek, sadece 4 bin Avro para cezası verildi. 
     İspanya'da büyük polemiklere yol açan ve sahaya atılan yabancı maddelerden dolayı yarıda kesilen Nou Camp Stadı'ndaki Barcelona-Real Madrid maçının ardından 3 yıl geçmesine rağmen tartışmalar devam ediyor. 
     23 Kasım 2002 tarihinde meydana gelen olayın ardından Rekabet Komitesi 10 Aralık 2002 tarihinde Barcelona'ya 2 maç saha kapatma ve 4 bin Avro para cezası verirken, kulübün yaptığı yasal itirazlar sonrasında saha kapatma cezası iptal edildi. 
     O dönemde Şiddete Karşı Ulusal Komisyon, Barcelona'ya 1 ay saha kapatma ve 60 bin Avro para cezası verilmesini bile talep etmişti. 
     Maçta Barcelonalı taraftarlar aşırı tepkisinin ana sebebi, Barcelona'dan 2000 yılında Real Madrid'e transfer olan Portekizli yıldız Luis Figo idi. 
     
</TEXT>
</DOC>
