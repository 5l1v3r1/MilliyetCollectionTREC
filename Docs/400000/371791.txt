<DOC>
<DOCNO> 371791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yazar/oztrak.html </URL>
<DATE> 2005/08/22/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Sermayenin coşkusuna karşı güçlendirilmiş program 
</HEADLINE>
<TEXT>


2003-04 döneminde yükselen piyasalara akan fonlar 2001-02 döneminin 2 katına ulaşmış. Bu ülkelerin borçlanma faizleri 2002 yılının yazındaki seviyesinin üçte birine düşmüş. Bunlar finans piyasalarında bir coşku dönemini gösteriyor. 
Böyle dönemlerde yaşanan menkul kıymet ve gayrimenkul piyasalarındaki coşku, tüketim patlaması ve hızlı büyüme, ülkelerin kırılganlıklarını görememelerine yol açabiliyor. 
Goldstein, Uluslararası İktisat Enstitüsü tarafından yayımlanan çalışmasında 1 olası bir yükselen piyasa krizinin neye benzeyeceğini incelemiş. Krizi başlatabilecek 5 kırılganlık kategorisi tespit etmiş ABD ve Çin'le ikili ticaretin ağırlığı, petrol gibi uluslararası mal fiyatlarına duyarlılık, finans piyasalarında meydana gelecek faiz dalgalanmalarına hassasiyet, yerli paranın aşırı değerliliği, maliye ve para politikalarının esnekliği. Türkiye, son 3 kategoride de en hassas ilk 5 ülke arasında yer alıyor. Kategoriler altında yapılan ülke sıralamaları için birçok bilinen yabancı finans kurumunun ürettiği çeşitli kırılganlık göstergeleri kullanılmış. Ekonomi yönetiminin, aralarında Türk ekonomisine övgüler düzmeye devam edenlerin de bulunduğu kurumların ürettiği ve hükümetin bazılarını modası geçmiş bulduğu bu göstergelere göre, yükselen piyasa ekonomileri arasında nerede bulunduğumuzu görmeleri gerekiyor. 

Paradaki değer artışı 
Coşku dönemlerinde yerli paranın aşırı değer kazanmasını önlemek büyük önem taşıyor. Özellikle finans sisteminizde reform çalışmaları henüz tam olgunluğa ulaşmamışsa ve ülke olarak yabancı para cinsinden net borçlu durumda iseniz, yerli paranın reel değerindeki artış krize karşı en önemli kırılganlık göstergesi. Türk ekonomisinde açıkça önlem alınmayan ve artmaya devam eden en önemli kırılganlık alanı da bu. 
Kamu borcunu hızla aşağı çekmek için mali disiplinin artırılması, para politikasının esnekliğini sağlayacak tam enflasyon hedeflemesine geçilmesi ve finans piyasalarında aşırı riski önlemek için gözetim ve denetimin güçlendirilmesi gibi konular Türkiye'nin uyguladığı programın kapsamında. 
Ancak kur sorununu düzeltmek için sermaye hareketlerinin sorun teşkil ettiğini kabul etmek ve TL'nin reel olarak değer kazanmasına imk n vermeyecek bir stratejiyi mevcut programa ilave etmek gerekiyor. Bunun için hem dövizde talepten hızlı arz artışını sınırlamak ve hem de üretim maliyetlerini, verimliliği artırarak ve girdiler üzerindeki vergileri azaltarak, aşağı çekebilmek lazım. 
Yeni kırılganlıklara yol açmadan döviz talebini rezervleri güçlendirme politikası ile artırmak çözümlerden biri. Döviz rezervlerimizin kısa vadeli borca oranının düşüklüğü burada bir oyun alanı olduğunu ortaya koyuyor. Ancak göstergelere bakıldığında Türkiye bono faizleri en yüksek ekonomilerden biri. Bu, ortaya çıkacak TL'nin sterilizasyon maliyetini artırıyor. 

Açık pozisyonlar 
Bunu azaltmak için döviz talebini özel kesimin de rezervlerini güçlendirerek desteklemesi gerekiyor. Özel kesimin daha fazla döviz tutmasını sağlamak için de finans sektöründe kriz döneminde tanımlanan açık pozisyon oranlarına yeniden bakmak lazım. 
Bunların yanında yabancı sermaye arzını yavaşlatacak piyasa dostu tedbirlere de başvurmak gerekiyor. Hazine'nin, finans kesiminin ve şirketlerin döviz cinsinden borçlanmasını azaltacak tedbirler kur uyumsuzluğunu da azaltıyor. Özel kesim için yabancı para cinsinden kredilerin karşılık oranlarında yapılacak düzenlemelerle bu borçlanmaların cazibesini azaltmak lazım. Hazine, piyasalardan sabit faizli TL borçlanmasını artırırken, yabancı para ile borçlanma imk nlarını, eskiden daha kötü şartlarla alınmış borcu erken tasfiye amacıyla kullanabilmeli. 

Kırılganlık azaltılmalı 
Üretim maliyetlerini düşürmek için alınacak önlemler yatırım ortamının iyileştirilmesinden vergi yüklerinin azaltılmasına kadar uzanan bir alanı kapsıyor. 
Bütün bunları kamu açığını artırmadan ve enflasyonu azdırmadan yapmak gerekiyor ve bu mümkün. Sermayenin iştahı devam ederken kırılganlıkları azaltmanın maliyeti çok daha düşük olur. Bunun için hükümetin ve ekonomi yönetiminin sorunu kabul edip güçlendirilmiş bir programla ortaya çıkmaları gerekiyor. 



</TEXT>
</DOC>
