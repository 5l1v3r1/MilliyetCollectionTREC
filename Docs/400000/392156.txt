<DOC>
<DOCNO> 392156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun10.html </URL>
<DATE> 2005/11/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Paris'te dün gece 519 otomobil ve 27 otobüs yakıldı... 
</HEADLINE>
<TEXT>

     Fransa'nın başkenti Paris'te protestocu gençlerle güvenlik güçleri arasında dün gece de süren çatışmalar sırasında, 519 otomobil ile 27 otobüs ateşe verildi. 
     Polis yetkilileri, Paris'in göçmenlerin yoğunlukta olduğu yoksul banliyö semtlerinde güvenlik güçleriyle protestocular arasında devam eden çatışmaların 8. gecesinde, sabaha karşı durumun sakinleşme eğiliminde olduğunu belirttiler. 
     Paris polisi tarafından yapılan yeni açıklamada, dün geceki olaylarla ilgili 78 kişinin sorgulandığı belirtildi. 
     Bu arada, dün gece Sevran banliyösünde bir otobüse yapılan saldırı sırasında, 56 yaşındaki özürlü bir kadının ağır bir biçimde yandığı kaydedildi.. 
     Protestocuların batıdaki Trappes semtinde bir otobüs deposunu ateşe vererek 27 otobüsün yanmasına neden olduğunu belirten polis kaynakları, banliyö semtlerinin yanı sıra merkeze yakın semtlerde de çıkan çatışmalar sırasında 519 otomobilin ateşe verildiğini kaydettiler. 
     Seine-Saint-Denis bölgesinde üç antrepo ile bazı kamu kuruluşlarında da atılan motolofkokteylleriyle yangın çıktığı belirtilirken, dün geceki çatışmalarda 5 polisin yaralandığı açıklandı. 
     Paris yakınlarındaki Clichy-Sous-Bois banliyösünde perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkardığı olaylar giderek diğer banliyölere de yayılmıştı. 
     
     TÜRKLERE İTİDAL ÇAĞRISI 

     TÜRKİYE’nin Paris Büyükelçisi Uluç Özülker, Paris banliyölerinde son bir haftada yaşanan şiddet olaylarına ilişkin DHA’ya değerlendirmelerde bulundu. Özülker, yaşanan olayların aniden çıktığına dikkat çekerek, Fransa’da yaşayan Türklere itidal çağrısı yaptı. 
     Yaralanan Türk genci Muhittin Altun’un suçsuzluğunun Fransız makamları tarafından kendilerine iletildiğini kaydeden Özülker, Paris Başkonsolosluğu’nun da Muhittin Altun’un ailesiyle temasa geçtiğini ve yerel makamlarla da iletişimde olduğunu belirtti. Özülker, büyükelçilik ve Fransa’daki başkonsoloslukların Türk vatandaşlarının emrinde olduğuna dikkat çekerken, yaşanan problemler ya da haksızlıklarda kendileriyle temasa geçilmesini istedi. Büyükelçi ayrıca, Türk dernekleriyle de temasa geçildiğini ve Türklere "şiddetten, olaylardan uzak durun" mesajı verdiklerini ifade etti. 
     
     ’TÜRK VATANDAŞLARININ HAKLARINI SAVUNACAĞIZ’ 

     Özülker, olaylara ilişkin şu değerlendirmeyi yaptı 
     "Olaylar çok üzücü. Yaralı Türk gencinin suçu yok, dolayısıyla iki meseleyi ayırmak gerek. Adalet, hukuk dışı sağlanması mümkün olmayan bir şey. Tüm vatandaşlara uzak durun uyarısı yapıyorum. Fransız Başbakanlığı’ ile temaslarım oldu. Başkonsolosluk temasta. Her halukarda vatandaşlarımızın haklarını savunacağız. Vatandaşların herhangi bir sıkıntıları ya da bir şekilde uğradıkları bir haksızlık varsa bize intikal ettirsinler. Yerel makamlarla konuşsunlar, yerel makamlar vasıtasıyla her soruna çözüm arayacağız. Şiddet, ki kendi ülkemizde de acı bir şekilde yaşadık, hiçbir şey çözmüyor. Herhangi bir haksızlık mevcut ise adalet mekanizmasıyla onların emrindeyiz." 
     
     ’TÜRKLER FRANSIZ TOPLUMU İLE UYUM HALİNDE’ 

     Özülker, gözatında Türk olmadığını açıklarken, Türklerin olaylara katılma potansiyeli olmaması gerektiğini söyledi. Uluç Özülker, şöyle devam etti 
     "Birincisi İçişleri Bakanlığı ile temastayım ve biliyorum ki İçişleri Bakanlığı, gerek Nicolas Sarkozy gerekse eski bakan şimdiki başbakan Dominique de Villepin döneminde Türklerden memnundu. Türkler gerek laik, modern ve medeni yapıları ile ve toplumsal uyumla Fransız toplumu ile uyum halinde. Onun dışında özellikle Fransız Müslümanları içinde varolan suça mütemayil olma vasfının Türkler arasında olmadığını biliyorum. Fransız İçişleri de bunu teyit etmektedir. Halihazırda idrak etmekte olduğumuz bayram günlerinde herhalde şiddetten başka herşeyle uğraşmak için sebeplerimiz var. Arada bazı kaçamakların olmaması da mümkün değil. Varsa, ki olabilir, olduğu takdirde bunun Türk toplumuna maledilmesi için neden yoktur. Türk toplumu barış içinde olayların dışındadır." 
     
</TEXT>
</DOC>
