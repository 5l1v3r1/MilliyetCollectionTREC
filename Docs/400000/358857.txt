<DOC>
<DOCNO> 358857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yasam/yas02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir yer açılsın cazı öğreteyim' 
</HEADLINE>
<TEXT>


12. Uluslararası Caz Festivali'nin açılış töreninde Yaşamboyu Başarı Ödülü'nü alan 'Maffy' Falay, "Asıl isteğim, bu memlekete müzik bilgimi aktarabilmek" diyor 

Aslı Onat 

"Ortadoğu'daki turnesini sürdüren Dizzy Gillespie, harika bir trompetçi keşfettiğini belirtti. Diz, onun Eldridge ya da Miles Davis kadar iyi bir müzisyen olduğunu söylüyor. Ankara'daki Intime Gazinosu'nda çalan bu müzisyenin adı ise Muvaffak Falay." 
Bu alıntı, 1956 yılında Amerika'da yayımlanan bir caz dergisinden. O yıl Muvaffak Falay'ın çalış stilinden çok etkilenen Amerikalı trompet üstadı Dizzy Gillespie, Falay'a mutlaka Amerika'ya gitmesini öneriyor. Sonrasını, festival kapsamında vereceği konser öncesinde görüştüğümüz Falay anlatıyor "Ankara'da Intime'de çalarken arkadaşlarla sabahın 7'sine kadar jam session yapıyorduk yıkılıyordu ortalık. Gillespie'nin önerisi üzerine Türkiye'den Amerika diye yola çıktım. Sonra Almanya, Fransa, Hollanda, Belçika derken en sonunda İsveç'te çocuk sahibi olunca takıldık ayağımız çukura girdi". 

'Herkes siyahtı' 
Ama İsveç'ten Amerika'ya gitmeyi başarıyor Muvaffak Falay "ABD'de yalnızca New York'a gittim. Zaten orada cazın başkenti New York'tur. 1968'de Dizzy Gillespie, beni Harlem'deki caz kulüplerinde gezdirdi. İçeriye giriyorum herkes siyah, tek beyaz insan benim... 'Eyvah keşke Arap olsaydım' dedim. 
Çocukluğum İzmir'de geçti. O zaman güneşten kapkara olmuş bir şekilde dolaşırdım. Keşke o halimle kalsaymışım hiç olmazsa dikkat çekmezdim diye hayıflandım çok. Avrupa'da beyazlaştık tabii. Fakat bir tek göz kötü bakmadı. Ama yanımda onların Allah'ı Dizzy Gillespie ve Don Cherry vardı kim ne diyebilirdi ki... Dönerken Gillespie bana iki trompetinden birini hediye etti. Dünyada caz alanında tanıdığım en yüksek insan Dizzy Gillespie'dir." 
"Caz Festivali kapsamında aldığınız Yaşamboyu Başarı Ödülü size neler hissettiriyor " diye sorduğumuzda daha önce İsveç'te de ödüller aldığını, İstanbul'a gelmeden önce İsveç'teki arkadaşlarının "Çok geç kalmışlar" gibi yorumlar yaptığını söylüyor Falay. Kendisi bu ödülü almış olmaktan dolayı memnun. Aslında daha farklı bir derdi var 
"Benim asıl isteğim, bu memlekete müzik bilgimi aktarabilmek. Bir yer açılsın, caza gerçekten meraklı olanlar gelsin ve onlara ders vereyim istiyorum. Avrupa'daki, İsveç'teki insanlara cazı ve trompet çalmayı öğretiyorum ama kendi halkıma da çalmak ve öğretmek istiyorum. Bakıyorum Türkiye'de caz daha tam oturmamış, eksiklikler var. Cazın burada iyice oturması için gençlerin iyi bir eğitim alması lazım. Amerika'dan arkadaşlarımı da alıp getirsem eminim gençler deli olacaklar, bayılacaklar bu müziğe. Dünyanın en güzel müziği cazdır bence. Ama o kültürü tamamen edinmek çok zordur. Yaşım artık 75, bıktım artık Avrupa'dan ve dünyadan..." 

'En iyisi Nardis' 
Muvaffak 'Maffy' Falay, Elvan Aracı Jazz Quartet'in 11 Temmuz saat 23.00'te Babylon'da, The Dizzy Gillespie All Star Band'in 14 Temmuz saat 21.00'de Cemil Topuzlu Açıkhava Tiyatrosu'nda vereceği konserlerde konuk sanatçı olarak sahne alacak. Sanatçıya açık havada mı yoksa kulüplerde mi çalmayı sevdiğini sorduğumuzda şu yanıtı alıyoruz "Babylon'da caz kulübü havası yok. Buradaki en iyi caz kulübü Önder ve Zuhal Focan'ın işlettiği Nardis bence. Avrupa'daki caz kulüplerine benziyor." 
Söz dönüp dolaşıyor, Miles Davis'e geliyor. Falay şöyle bitiriyor sözlerini 
"Klasik caz denince benim için en büyükler Dizzy Gillespie dışında Clifford Brown ve Fats Navarro'dur. Onların yanında Miles Davis'i büyük göremem." 


</TEXT>
</DOC>
