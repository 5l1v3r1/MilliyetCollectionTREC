<DOC>
<DOCNO> 378247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/siy06.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK'yla mücadele koalisyonun görevi' 
</HEADLINE>
<TEXT>


DHA 


Dışişleri Bakanı Abdullah Gül, PKK ile savaşın yalnızca Irak'ın kendi güçlerinin değil, ülkedeki koalisyon güçlerinin de görevi olduğunu söyledi. New York'ta bulunan ABD'de görev yapan Türk başkonsoloslar ve Büyükelçi Faruk Loğoğlu ile Türkevi'nde bir araya gelen Gül, Irak'taki koalisyon güçlerinin kendilerine karşı direnen silahlı güçlerle olduğu kadar PKK ile de mücadele etmesi gerektiğini vurguladı. Gül, "Bu gayet açıktır ki, nasıl Telafer'de silahlı direnişçiler var' diye operasyonlar yapılabiliyorsa, başka teröristlerin bulunduğu yerlerde de operasyonlar yapılması gerekir" dedi. Dışişleri Bakanı Gül, Telafer'deki operasyonu da yakından takip ettiklerini söyledi. 



</TEXT>
</DOC>
