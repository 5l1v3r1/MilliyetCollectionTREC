<DOC>
<DOCNO> 392895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas04.html </URL>
<DATE> 2005/11/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Orhan Pamuk'a Fransa'dan ödül 
</HEADLINE>
<TEXT>

     Fransa’da her yıl en iyi yabancı romana verilen "Le Prix Medicis Etranger" ödülüne bu yıl "Kar" adlı romanıyla Orhan Pamuk değer bulundu. 
     İletişim Yayınları’ndan yapılan açıklamaya göre, 35 yıldır hem en iyi Fransızca romana, hem de en iyi çeviri romana verilen ödülün jürisi, Eylül ayında Gallimard Yayınevi tarafından yayımlanan "Kar"ı, yılın en iyi çeviri edebi eseri seçti. 
     Ünlü yazar ve eleştirmenlerden oluşan ve "Yeni Roman" akımının ünlü ismi Alain Robbe Grillet’in de bulunduğu jürinin değerlendirmesi sonucu ödüle değer görülen Pamuk, ödülünü bugün saat 13.00’de Hotel de Crillon’da gerçekleştirilecek törenle alacak. 
     Bu ödüle, daha önceki yıllarda "Yaşam Başka Bir Yerde" ile Milan Kundera, "Gülün Adı" ile Umberto Eco, "Eski Ustalar" ile Thomas Bernhard, "Manuel’in Kitabı" ile Julio Cortazar, "Altın Defter" ile Doris Lessing, "Leviathan" ile Paul Auster, "Yaşam Kullanma Kılavuzu" ile Georges Perec gibi dünyaca ünlü yazarların değer bulunduğu bildirildi. 
     Öte yandan, kitapları 20 yıldır Fransa’da yayımlanan Pamuk’un, aynı ülkede, daha önce de "Sessiz Ev", "Kara Kitap", "Benim Adım Kırmızı" adlı kitaplarıyla ödül aldığı ifade edildi. 
     
</TEXT>
</DOC>
