<DOC>
<DOCNO> 394713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun20.html </URL>
<DATE> 2005/11/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
AB ile bilim ve araştırmada 'ayrıntılı tarama' toplantısı başladı 
</HEADLINE>
<TEXT>

     Türkiye-AB katılım müzakereleri kapsamında 25. başlık olan bilim ve araştırmada ''ayrıntılı tarama'' toplantısı başladı. 
     Bilim ve araştırma başlığında sadece AB müktesebatının anlatıldığı ''tanıtıcı tarama'' toplantısı, 20 Ekim'de yapılmıştı. 
     Ayrıntılı tarama sürecinde, tanıtıcı taramadan farklı olarak Türk heyeti, Türkiye'de eğitim ve araştırma konularıyla ilgili mevcut yasal düzenlemeleri, AB Komisyonu yetkililerine aktarıyor. 
     Basına kapalı bilgilendirme toplantısında Türkiye heyetinde İzleme ve Yönlendirme Komitesi'nin Dışişleri, ABGS, DPT, Başbakanlık ve AB Daimi Temsilciliği 5 daimi üyesi dışında Milli Eğitim, Tarım ve Köy İşleri, Sanayi ve Ticaret bakanlıklarının yanı sıra YÖK, TÜBİTAK, Türkiye Atom Enerjisi Kurumu ve üniversitelerden yaklaşık 30 temsilci yer alıyor. 
     Toplantıda AB heyetini ise AB Komisyonu'nun genişleme ve bilim-teknoloji genel müdürlüklerinden yetkililer oluşturuyor. 
     Türkiye-AB Tarama sürecine, 16 Kasım'daki 26. başlık olan Eğitim ve Kültür ayrıntılı tarama toplantısıyla devam edilecek. 
     Türkiye, 2006 yılı başında, tarama sürecinin tamamlandığı 2 başlıkta müzakerelerin başlamasını hedefliyor. 
     
</TEXT>
</DOC>
