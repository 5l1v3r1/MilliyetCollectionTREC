<DOC>
<DOCNO> 355194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur18.html </URL>
<DATE> 2005/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öğrencilere okutulacak '100 temel eser' haftaya açıklanıyor 
</HEADLINE>
<TEXT>

     Milli Eğitim Bakanlığı MEB , ortaöğretimden sonra ilköğretim için de ''100 temel eser'' belirledi. 
     İlköğretim öğrencilerinin okumaları gereken kitapları belirlemek amacıyla kurulan komisyon, yaklaşık bir yıldır sürdürdüğü çalışmalarını tamamladı. Bu kapsamda belirlenen ''100 temel eserin'', gelecek hafta basına açıklanacağı bildirildi. 
     ''Türk Dili ve Edebiyatı'' profesörü olan MEB Müsteşarı Necat Birinci, geçen yıl ortaöğretim öğrencilerine yönelik ''100 temel eser'' hazırladıklarını anımsatarak, şunları söyledi 
     ''İlköğretim için belirlediğimiz eserlerin ortaöğretim için belirlediğimiz 100 eserin tamamlayıcısı, daha doğrusu alttan tamamlayıcısı olmasına özen gösterildi. Bu 200 eser eğer verimli şekilde işlenirse, çocuklar gerek Türkçe açısından, gerek dil bilinci açısından, gerek kültür seviyesi açısından, gerekse edebiyatın ve edebiyatın taşıdığı düşüncenin genişliği açısından önemli kazanımlar elde ederler.'' 
     
     ''DERSLERİ TAMAMLAYICI DEĞİL'' 
     Belirlenen eserlerin ''dersleri tamamlayıcı nitelikte olmadığını'' vurgulayan Birinci, ''Burada genel kültür önemlidir, düşünce yapısını, düşünce mantığını geliştirmek önemlidir. Bir bütünün dil ile nasıl oluşturulduğunun farkına varılması önemlidir'' dedi. 
     Birinci, ''hazırladıkları listenin ağırlıkla 5. ve 6. sınıftan sonrasına hitap ettiğini'' belirtti. Birinci, ''Bu sınıfların altındakiler için zaten böyle 100 eser belirleyemezsiniz. Çünkü ilanihaye yayın var Türkiye'de. İlköğretim 1. sınıfta çocuklar okuma yazmayı yeni öğreniyorlar. Onlar için resimli hikaye kitapları var. Burada önemli olan ailelerin ve öğretmenlerin bunlar arasından yararlı olabilecek onları seçmesidir'' diye konuştu. 
     
     ''MASALLARA ÖNEM VERDİK'' 
     Hazırladıkları listede ''masallara'' önem verdikleri vurgulayan Birinci, bunlar arasında Pertev Naili Boratav'ın ve Tahir Alangu'nun masalları topladıkları kitapları bulunduğunu ifade etti. Birinci, eserler arasında bilmece, ninni, atasözleri kitaplarının da yer aldığını belirtti. 
     Birinci, listeyi hazırlarken, ''ortaöğretime yönelik yaptıkları çalışmada olduğu gibi yaşayan yazarların eserlerine polemik konusu olmaması için'' yer vermediklerini vurguladı. 
     Listede 70 yerli 30 yabancı yazarın eserinin bulunduğunu bildiren Birinci eserler arasında ''Dede Korkut Hikayeleri'nin çocuklara yönelik seçkisinin, Mevlana'nın ''Mesnevi''sinden çocuklara göre hikayelerin, Karagöz-Hacivat kitabının ve Halikarnas Balıkçısı'nın ''Uluç Reis'', Ruşen Eşref Ünaydın'ın ''Damla Damla'', Nazım Hikmet'in ''Sevdalı Bulut'', Faruk Nafiz Çamlıbel'in ''Akın'' ve Kemalettin Tuğcu'nun ''Kukla'' adlı yapıtlarının yer aldığını kaydetti. 
     
     ''ÇOCUKLARI SIKMAYIN'' 
     Birinci, ''okuma'' konusunda velilere de öneride bulundu. 1. ve 2. sınıfa giden çocuklara okuma alışkanlığı kazandırmada velilerin yaklaşımının önemli olduğunu belirten Birinci, anne-babaların çocuklarına, resimli hikaye kitaplarını onların sadece konuyla resimi takip edebilmeleri için değil, dil gelişimlerini de sağlayabilmek için yavaş yavaş okumalarını önerdi. 
     ''Okuma konusunda çocuklara sıkılmayacakları geniş bir yelpaze sunulması gerektiğini'' ifade eden Birinci, ''Çocukları ruhen hiçbir şekilde sıkmamak lazım. Eğer sıkılırlarsa okumaktan soğurlar. 3 sayfayı okumadan kalmak yok, 5 sayfayı okursan denize gidersin gibi ifadeler çocukları okumadan soğutur'' diye konuştu. 
     Birinci, ''Okudukları şeylerin çocuklara Türkçe açısından da bir şey vermesi gerektiğini'' ifade etti. 
     Çocuklara yönelik yayınevleri bulunduğuna işaret eden Birinci, velilerin yaş gruplarına göre çocuklarına kitap seçebileceklerini söyledi. 
     
</TEXT>
</DOC>
