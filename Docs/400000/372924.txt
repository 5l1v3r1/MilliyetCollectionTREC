<DOC>
<DOCNO> 372924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas18.html </URL>
<DATE> 2005/08/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kendi kendini imha eden DVD geliştirildi... 
</HEADLINE>
<TEXT>

     Japonya'da bir şirket, kısa sürede kullanılmaz hale gelecek ucuz DVD filmlerini piyasaya sürmeye hazırlanıyor. 
     Nippan şirketi ''Yonpaçi'' 48 adını verdiği ucuz DVD'lerin, 17 Eylül'de piyasaya sürülmeye başlayacağını açıkladı. Ucuz DVD'lerdeki filmler, disk ambalajının açılmasından 48 saat sonra okunmaz hale geliyor. 
     Bu nitel değişikliğin sırrı, disk yüzeyiyle verilerin kaydedildiği katman arasındaki tabakada yatıyor. Bu tabaka, disk ambalajından çıkarıldığında saydam haldeyken, zamanla ve oksijenle temas sonucu giderek kararıyor. Disk ambalajından çıkarılmazsa bir yıl bozulmuyor. 
     DVD'yi, ilk 48 saat içinde her türlü okuyucu okuyabiliyor. Okuma sayısında sınırlama yok. 
     ''Kendi kendini imha eden'' DVD'ler ABD'de birkaç ay önce piyasaya sürülmüştü. CD, DVD kiralama pazarının çok yaygın olduğu Japonya'da yeni tür DVD'lerin, bu piyasayı vurabileceği kaydedildi. 
     
</TEXT>
</DOC>
