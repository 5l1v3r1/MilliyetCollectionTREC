<DOC>
<DOCNO> 372731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun10.html </URL>
<DATE> 2005/08/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Irak'ta 'Pop Star' çılgınlığı... 
</HEADLINE>
<TEXT>

     The Guardian 

      ABD işgali sonrası Şii, Sünni, Kürt saflarına bölünen Irak halkı, televizyondaki 'Irak Star' yarışması etrafında birleşti. Favori yarışmacı, yıkımı ve çocukların ıstırabını şarkıya döken 12 yaşındaki Bilal... 
     ABD işgalinin ardından Şii-Kürt-Sünni saflarına ayrılan Irak halkı, Britanya orijinli ünlü 'Pop Idol' yarışmasının Irak versiyonu olan 'Irak Star' etrafında birleşti. Yarışma, son altı haftadır neredeyse tüm Iraklıları ekran başına toplarken, binlercesini de yarışma kuyruklarına soktu. 
     Irak'ın pop yıldızını bulmayı amaçlayan yarışmaya katılmak için 2 binden fazla kişi başvurmuş. Savaş sonrasının tehlikeli yollarına düşüp seçmelerin yapılacağı otellere giden umut dolu Iraklıların coskusu, yapımcıları bile şaşırttı. Yapımcı Wadia Nader, her akşam saat 21.00'de yayımlanan ve Iraklı izleyicilerin yarısına ulaşan şovun böyle başarıya ulaşmasını 'sürpriz' olarak niteliyor. 
     
     'Şiddeti unutturuyor' 
     "Farklı köy ve kasabalardan gelen yarışmacılarımız var. Hepsi de, tanıdıkları herkesin şovu izlediğini ve yarışmacılardan bahsettiğini anlatıyor" diye konuşan Nader, Irak Star'ın başarısını "Şov, günlük hayattaki çatışmalar, ölümler, tehditler, elektrik ya da su kesintileri gibi sıkıntılara bir paydos anlamına geliyor" sözleriyle açıklıyor. 
     Güvenlik gerekçesiyle finali gecesi Lübnan'da yapılacak olan Irak Star'ın yarışmacıları, programın orijinalindeki gibi üç kişilik bir jürinin önünde boy gösteriyor. Jürinin 'korkutucu yapımcısı' rolünü üstlenen Muhammed Hadi, Bağdat Sanat Enstitüsü'de müzik öğretmeni. Hadi yaptığı eleştirilerle, birçok yarışmacıyı gözyaşlarına boğsa da, bazen onu ağlatanlar da oluyor. Yarışmanın favorisi olarak gösterilen Musul'dan gelme 12 yaşındaki Bilal gibi... 
     Bilal, Irak'taki yıkımı ve çocukların çektiği acıyı anlattığı kendi şarkısıyla seçmelere katıldı. Bilal'ın gözyaşları içinde söylediği şarkının bitiminde ise Hadi dahil tüm jüri üyeleri hüngür hüngür ağladı. 
     
</TEXT>
</DOC>
