<DOC>
<DOCNO> 366844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/dunya/adun.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Laikleri kızdırdı 
</HEADLINE>
<TEXT>


Başkan Bush, ABD'de aşırı muhafazak rların ders kitaplarına sokmaya çalıştığı 'Akıllı Tasarım' tezinin okullarda öğretilmesinden yana tutum aldı 

Yasemin Çongar - Washington 


Hayatın kökenini Darwin'in geliştirdiği "doğal seleksiyon" teorisi yerine "yaradılışçı" bir bakışla açıklayan ve ABD'de başta Kansas olmak üzere bazı eyaletlerde ders kitaplarına sokulması tartışılan "Akıllı Tasarım" Intelligent Design teorisi, Başkan George W. Bush'tan destek buldu. 
Bush, Teksaslı gazetecilere verdiği bir mülakatta, "Akıllı Tasarım" yaklaşımının okullarda öğretilmesinden yana konuştu. 
"Akıllı Tasarım" tezinin de, evrim teorisi ile birlikte ders kitaplarına girmesi konusundaki bir soru üzerine Bush, "İki tarafın görüşü de öğretilmeli ki, insanlar tartışmanın ne olduğunu anlayabilsin. Bence eğitimin, farklı yaklaşımları tanıtması gerekir. Eğer insanların değişik görüşlerden haberdar edilip edilmemesi gerektiğini soruyorsanız, yanıtım evet" dedi. ABD Başkanı, hayatın ve türlerin kökeni konusundaki kişisel görüşünü ise açıklamadı. 

'Evrim değil, zek ' 
Özünde evrim teorisine karşı olan ve yeryüzündeki canlıların "üstün bir zek nın tasarımı" olduğunu öne süren "Akıllı Tasarım" yaklaşımı, kaynağını semavi dinlerin kutsal kitaplarındaki "Yaradılış" efsanesinden alıyor. 
Buna karşın, ABD'de ve dünyadaki destekçileri tarafından "bilimsel" olduğu iddiasıyla lanse edilen bu tezin ders kitaplarına sokulması, Amerikan Hıristiyan muhafazak rlarının öncelikli hedeflerinden. 

'Bilime aykırı' 
Amerikan Ulusal Bilimler Akademisi, "Akıllı Tasarım" teorisini, "hiçbir bilimsel temele dayanmadığı ve bilimsel yöntemlerle test edilmesinin mümkün olmadığı" gerekçesiyle tümden reddediyor. 
Bush'un son açıklaması ise, ABD'li bilim adamlarının yanı sıra bazı Demokrat Kongre üyeleri ve "Devlet ile Kilisenin Ayrılığı için Birleşmiş Amerikalılar" adlı laiklik yanlısı kuruluş tarafından kınandı. 


</TEXT>
</DOC>
