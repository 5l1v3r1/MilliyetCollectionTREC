<DOC>
<DOCNO> 371355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/guncel/gun01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de anne baba eğitimi 
</HEADLINE>
<TEXT>


Anne Çocuk Eğitim Vakfı'nın AÇEV seminerlerinde, kız çocuklarını okula göndermeyen aileler bilinçlendirilecek 

BURCUM DEVREZ İstanbul 

Okumayan kız kalmasın hedefiyle gazetemizin başlattığı "Baba Beni Okula Gönder" kampanyası çerçevesine destek veren Anne Çocuk Eğitim Vakfı AÇEV seminerleri başlıyor. İlki pazartesi günü İstanbul'da yapılacak 5 seminerde kız çocuklarını okula göndermeyen ve ilköğretimin herhangi bir döneminde kız çocuklarını okuldan alma riski olan aileler bilinçlendirilecek. 
AÇEV Genel Müdürü Derya Akalın, seminerlere 500 anne babanın katılımasını hedeflediklerini söyledi. Akalın, "Milliyet'in başlattığı 'Baba Beni Okula Gönder' kampanyasına AÇEV olarak dahil olmaktan mutluyuz. Çünkü çok önemsediğimiz bir girişim. Şu ana kadar da kampanya çerçevesinde anlamlı ve etkili faaliyetler yapıldı. Tabii ki okul ve yurt inşatından öte, kız çocuklarının okula gönderilmemesine sebep olan bir takım tutumlar ve değerler var. Biz de anne babaların davranışları ile ilgili bir müdahale yapmak istedik" dedi. 

Hazırlıklar bir ay sürdü 
İlk etapta İstanbul, Diyarbakır, Şanlıurfa, Mardin ve Van'da saha çalışmaları yaptıklarını anlatan Akalın, şöyle devam etit 
"Bu çalışmalar bir aydır sürüyor. Valilik, belediye, sivil toplum kuruluşları, mahalle önderleriyle irtibat kuruldu. Projede 10 kişi birebir sahada çalışacak. İki kişi lojistik organizasyonunu sürdürdü. Üç kişi ise eğitim uzmanı geliştirme yönünü yapıyor. Ayrıca 5 eğitimci çalışıyor. Seminerleri bir kadın bir erkek olmak üzere iki eğitim uzmanı yapacak." 

Seminerlerde iki temel konu 

AÇEV Kurumsal Gelişim Birimi Proje Yöneticisi Erçin Kimmet, seminerde ele alınan iki temel konu başlıkları olduğunu belirterek şunları söyledi "Biri çocuğun gelişimini anne baba olarak nasıl destekliyoruz. Yani bedensel, duygusal, sosyal ve zihinsel gelişimini desteklemek için anne babalar için neleri yapıyoruz. Bir diğeri ise okula göndermenin önemine odaklanıyoruz. Okula giden bir çocukla, okula gitmeyen bir çocuğun ileride yetişkin bireyler olduklarında nasıl farklılıklar gösterdikleri anlatılacak. 

5 günlük seminer programı 

22 Ağustos Pazartesi - İstanbul Piyalepaşa Semt Konağı - Kasımpaşa Beyoğlu. 11.00 - 13.00 
23 Ağustos Salı - Diyarbakır Büyükşehir Belediyesi Kültür Müdürlüğü Cep Sineması 16.00 - 18.00 
24 Ağustos Çarşamba - Şanlıurfa Ticaret ve Sanayi Odası 16.00 - 18.00 
25 Ağustos Perşembe - Mardin Belediye Meclis Salonu 16.00 - 18.00 
26 Ağustos Cuma - Van Devlet Tiyatrosu 11.00 - 13.00 


</TEXT>
</DOC>
