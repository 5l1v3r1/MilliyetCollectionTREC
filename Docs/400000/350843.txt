<DOC>
<DOCNO> 350843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur60.html </URL>
<DATE> 2005/06/10/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
İskilip'teki yangını soğutma çalışmaları devam ediyor... 
</HEADLINE>
<TEXT>

     Çorum’un İskilip İlçesi’ne bağlı Karaağaç Köyü’nde bugün çıkan yangın sonrası soğutma çalışmaları devam ediyor. 
     Çorum, İskilip, Kargı, Hacıhamza ve Uğurludağ belediyelerine ait itfaiye ekipleri askerlerle birlikte soğutma çalışmalarını sürdürürken, Köy Hizmetleri ve Orman İşletme Müdürlüğüne ait grayderler itfaiyenin rahat çalışabilmesi için evlerin arasında yol açtı. 
     Bayındırlık ve İskan Bakanlığı Müsteşarı Yaşar Kaya da Karaağaç Köyü’ne gelerek incelemelerde bulundu. Geceyi İskilip’te geçirecek olan Müsteşar Kaya, incelemelerini yarın da sürdürecek. 
     Yangında evlerini ve eşyalarını kaybeden Karaağaç Köyü sakinleri, Çorum Sivil Savunma Müdürlüğü yetkilileri ve Çorum Komando Taburu’ndan gelen askerlerin de yardımı ile yangından kurtarabildikleri eşyalarla birlikte köyün yakınındaki yayla evlerine yerleştirildi. 
     Çorum’dan hazırlanan gıda paketleri de akşam saatlerinde ihtiyaç sahiplerine dağıtıldı. 
     
</TEXT>
</DOC>
