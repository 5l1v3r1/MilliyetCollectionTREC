<DOC>
<DOCNO> 373632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/dunya/adun.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Meclisi'nde anayasa komedisi 
</HEADLINE>
<TEXT>


Son şekli verilen yeni anayasa taslağı, beklenenin tersine, meclis onayı alınmaksızın halkoyuna sunuluyor. Son anda yapılan değişikliklerden de tatmin olmayan Sünniler, BM'yi yardıma çağırdı 

DIŞ HABERLER SERVİSİ 


Irak'ta aslında 15 Ağustos'ta meclisten onay alması gereken anayasa taslağı, yaklaşık 2 haftalık gecikmenin ardından dün son şekli verilerek mecliste okundu. Bunun ardından meclis anayasayı oylamadan dağıldı. Cumhurbaşkanı Celal Talabani, anayasanın artık ekimde halkoyuna sunulmaya hazır olduğunu ilan etti. Oysa daha önce anayasa taslağının onay için meclisin oyuna sunulacağı açıklanmıştı. 
İkna edilmeleri için son anda yapılan değişikliklere rağmen, taslak Sünniler tarafından kabul edilmedi. Anayasa hazırlama komitesinin dün yaptığı görüşmelere 15 Sünni üyeden yalnızca 3'ü katıldı. Anayasa komitesi, Sünnilerin itirazlarına rağmen taslağı oyçokluğuyla kabul etti ve taslak metin dün mecliste okundu. 
Komite Başkanı Humam Hamudi, parlamentoda yaptığı konuşmada, Iraklıları, Iraklıların hazırladığı bir anayasa taslağının oluşturulması nedeniyle tebrik etti. Ancak daha önce dün mecliste oylama yapılacağının açıklanmasına rağmen, taslak metnin okunmasının ardından meclis dağıldı. Anayasa Komitesi Üyesi Şeyh Celalettin El Sagir, meclisin yeni metni oylayarak kabul etmesine gerek olmadığını, "zira meclisin 22 Ağustos'ta bir önceki taslak metne yeşil ışık yakmış olduğunu" söyledi. Talabani de, anayasanın referanduma sunulmaya hazır olduğunu belirterek, tartışmaya son noktayı koydu. 
Sünniler ise, taslağı reddettiklerini belirten bir açıklama yaptı ve Arap Birliği ile Birleşmiş Milletler'i BM duruma müdahale etmeye çağırdı. 
Anayasa taslağının 5 milyon kopyası önümüzdeki günlerde halka dağıtılacak. Ardından taslak 15 Ekim'de referanduma sunulacak. Referandumda 18 eyaletin 3'ünde üçte iki oranında "hayır" oyu çıkması halinde anayasa reddedilmiş olacak. 

Neler değişti 

Taslağın nihai şekli, 22 Ağustos'ta meclise sunulandan büyük farklılıklar içermiyor. 
Son versiyonda da ilki gibi Irak, "demokratik, cumhuriyetçi, parlamenter ve federal" olarak nitelendi. İslamiyetin "yasaların esas kaynağı" olduğu yolundaki eski ibare ise, "önde gelen kaynak" olarak değiştirildi. 
Taslaktaki en önemli değişiklik ise "federalizm" maddesi üzerinde yapıldı. Buna göre "federal yapı", ancak aralık ayında yapılacak seçimlerin üzerinden 6 ay geçmesinin ardından geçerlilik kazanacak. 
7. madde de, Sünnilerin isteğine uygun şekilde "Baas Partisi'nin kapatılması" değil, "Saddam Hüseyin'in Baas'ının kapatılması" olarak değiştirildi. 
Nihai metinde, Irak'ın İslam dünyasına ait olduğu, ancak, Irak Araplarının da, "Arap ulusunun bir parçası olduğu" ifade ediliyor. 


</TEXT>
</DOC>
