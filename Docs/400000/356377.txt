<DOC>
<DOCNO> 356377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur34.html </URL>
<DATE> 2005/06/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Savcı, Çakıcı için 48 yıla kadar ağır hapis talep etti 
</HEADLINE>
<TEXT>

     Karagümrük Spor Kulübü Lokali’nin kurşunlanmasına ilişkin davada cumhuriyet savcısı, Alaattin Çakıcı’nın "müessir fiile azmettirmek" suçundan 20 yıldan 48 yıl 9 aya kadar ağır hapisle cezalandırılmasını istedi. 
     İstanbul 9. Ağır Ceza Mahkemesi’ndeki duruşmaya, Alaattin Çakıcı’nın da aralarında bulunduğu 7 sanık katıldı. 
     Duruşmada, Cumhuriyet Savcısı Selim Berna Altay’ın esas hakkındaki mütalaasını hazırladığı belirtildi. 
     Mütalaada, "cezaevinde tutuklu bulunan Çakıcı ile Nuri ve Vedat Ergin kardeşler arasında uyuşmazlık çıkması üzerine, birbirleri aleyhine kamuoyunda demeçler vermeye ve mektuplar yazmaya başlayarak taraflar arasındaki husumetin medyaya da yansıdığı" belirtildi. 
     "Çakıcı’nın bu şahıslara karşı duyduğu kızgınlık nedeniyle kamuoyunda etki bırakacak şekilde bir cezalandırma eyleminde bulunmaya karar verdiği" ifade edilen mütalaada, "bu amaçla Çakıcı’nın cezaevinden telefon ile yeğeni Başar Barış Çakıcı’yı aradığı" kaydedildi. 
     Mütalaada, "Çakıcı’nın , yeğeni Başar Barış Çakıcı’dan ’Nuri Ergin’in yandaşlarının bulunduğu Karagümrük Lokali’ne giderek kimlik kontrolü yapılmasını, buradaki Ergin soyadlı kişilerin öldürülmesini, diğer şahısların da belden aşağı kurşunlanması’ yönünde talimat verdiği" bildirildi. 
     "Bu talimatı alan yeğen Çakıcı’nın diğer sanıklarla birlikte lokale gittiği" anlatılan mütalaada, "yapılan planlamaya uygun olarak buradaki kişilere ateş ettikleri, bunun sonucunda da 15 kişinin yaralandığı" anlatıldı. 
     Mütalaada, sanık Alaattin Çakıcı’nın, 15 mağdur için, "müessir fiile azmettirmek" suçundan 20 yıldan 48 yıl 9 aya kadar ağır hapisle cezalandırılması istendi. 
     
     DAVANIN DİĞER SANIKLARI 
     Sanıklardan Müştak Çimenci, Erdoğan Öner, Cihan Çakıcı, Ahmet Çelik, Ömer Koç ve Okan Erünal’ın "müessir fiil" ve "6136 sayılı Ateşli Silahlar Kanunu’na muhalefet etmek" suçlarından 4 yıl 10 ay ile 48 yıl 9 ay arasında değişen ağır hapsi istenen mütalaada, ayrıca sanıklardan Veysi Cirit ve Mehmet Ali Okur’un da "çıkar amaçlı suç örgütüne yardım ve yataklık etmek" ve "6136 sayılı Ateşli Silahlar Kanunu’na muhalefet etmek" suçlarından 6 ay ile 4 yıl arasında ağır hapisle cezalandırılması öngörüldü. 
     Sanıklardan Fatih Tosun’un "çıkar amaçlı suç örgütüne üye olmak" suçundan beraatı istenen mütalaada, yakalanamayan Başar Barış Çakıcı’nın dosyasının ise ayrılması talep edildi. 
     
</TEXT>
</DOC>
