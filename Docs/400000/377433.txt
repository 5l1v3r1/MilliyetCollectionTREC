<DOC>
<DOCNO> 377433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/siy02.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten AB yolu uyarısı 
</HEADLINE>
<TEXT>


"Avrupa'nın Geleceği" toplantısına katılan BM Kalkınma Programı Başkanı Derviş, "AB'ye eşit şartlarda girebilmenin çalışmalarını yapıyoruz. Ama olmazsa başka yol bulmalıyız" dedi 

MUSTAFA SARIİPEK Muğla DHA 


Muğla'nın Fethiye ilçesine bağlı Göcek'de yapılan "Avrupa'nın Geleceği" başlıklı toplantıya katılan BM Kalkınma Programı Başkanı Kemal Derviş, "AB'ye eşit şartlarda ve güçlü girebilmenin çalışmalarını yapıyoruz. Ama olmazsa başka yol bulmalıyız" dedi. 
TÜSİAD ile Ekonomi ve Dış Politika Forumu EDP tarafından düzenlenen bir dizi toplantının genel değerlendirmesini yapan Kemal Derviş, AB üyeliği yolunda Türkiye'nin durumunun iyi olduğunu söyledi. 
Sadece Türkiye'yi değil Avrupa'nın kendisini irdelediklerini belirten Derviş, şunları kaydetti 
"Türkiye'nin tanıtımı açısından çok önemli bir toplantı. Türkiye olarak üyelik yolunda olmak ama olmamak sorununu yaşıyoruz. 

'Birdenbire mucize olmaz' 
AB'nin dış ticaret politikasını aynen uyguluyoruz ama bu politikanın oluşmasında söz hakkımız yok denecek kadar az. Bu nedenle tüm siyasi parti üyeleri 'tam üyelikten başka yol yok' diyor. Buradaki dostlarımız da bunu söylüyor. Ama olmazsa başka yol bulmalıyız. 
AB'nin dış politikasını aynen uygulayıp bunun hazırlayıcıları arasında olmamamız kabul edilir bir durum değil. Birdenbire mucize olmaz. Türkiye olarak neler yapmak istediğimizi herkese teker teker anlatmaya çalışıyoruz. Şu ana kadar geçen hava gerçekten olumlu." 
Yunanlı PASOK Grup Başkan Vekili ve Avrupa Komisyonu eski üyesi Anna Diamantopoulou da, "Yunanlı olarak Türkiye'nin yerinin AB olması gerektiğine inanıyorum" dedi. 


</TEXT>
</DOC>
