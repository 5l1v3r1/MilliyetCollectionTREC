<DOC>
<DOCNO> 352229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy02.html </URL>
<DATE> 2005/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan'dan sert tepki Gerekirse türbanı referandum konusu da yaparız 
</HEADLINE>
<TEXT>

     -BAŞBAKAN ERDOĞAN NTV’NİN CANLI YAYININDA 4 
     -ERDOĞAN, TÜRBAN KONUSUNDA TOPLUMDA "MUTABAKAT OLDUĞUNU" SÖYLEDİ. 
     -BAŞBAKAN ERDOĞAN "KURUMLARDA, KURULUŞLARDA BU MUTABAKAT YOK. SIKINTI BURADA. SABIRLA BUNU AŞACAĞIZ" -"EĞER HAKİKATEN HALKA GİTMEK GEREKİRSE BU KONUYU REFERANDUM KONUSU DA YAPARIZ" ANKARA A.A - 14.06.2005 - Başbakan Recep Tayyip Erdoğan, türban konusunda toplumda "mutabakat olduğunu" ifade ederek, "Kurumlarda, kuruluşlarda bu mutabakat yok. Sıkıntı burada. Sabırla bunu aşacağız" dedi. 
     NTV’nin canlı yayınında soruları cevaplayan Erdoğan "Ermeni iddialarının Türkiye’nin AB yolunda gayrimemnun çevrelerin eline bir koz olur mu " sorusuna şu karşılığı verdi 
     "Koz olsaydı Fransa’da olurdu. Yaradı mı işlerine, yaramadı... 
     Bugün Fransız işadamları geldi büyük bir grup. Referansları, Türkiye’deki dev yatırımcıları. Hepsinin de Türkiye’nin AB’ye girme konusundaki tavırları çok açık, net. Fransa’daki havadan kendileri de rahatsız. Ama geleceğe yönelik baktıklarında umutlular. Türkiye’de mevcut yatırımlarını geliştirmek, yeni yatırımcılarla Türkiye’de yeni yatırımlara girmek, hatta üçüncü ülkelerde Türk işadamları ile müşterek yatırımlara girmek... Bunlar var. Sürekli şekil değiştiriyor. 
     Onun için rahat olun." Ünlü spekülatör George Soros’un bugünkü toplantıda Türkiye üzerine değerlendirmesi olup olmadığı sorusu üzerine Erdoğan, görüşmede daha çok Irak, Suriye ve Ortadoğu’nun değerlendirildiğini söyledi. Erdoğan, "Onların da hazırlayacakları raporlar var. Kıbrıs’la ilgili çok destekleri oldu. Şimdi yeni hazırlayacakları bir rapor var. Bu raporla ilgili beklentilerimizi de görmek istediler" dedi. 
     Bir başka soru üzerine Erdoğan, Bankacılık ve sosyal sigortalarla ilgili iki yasayı Meclis tatile girmeden çıkarmayı hedeflediklerini söyledi. 
     "İnsanlarımız ne zaman ekonomik gelişmeleri ceplerinde hissedecekler" sorusuna Erdoğan, "Ben ’Ceplerinde hissetmeye başladılar’ diyorum. Biz göreve geldiğimizde nominal faiz yüzde 70 idi. şimdi yüzde 16-17. Aradaki farka baktığımız zaman -54. Aradaki fark daha önce halkımızdan, vatandaşımızdan çıkıyordu. Şimdi bu fark halkımızın cebinde kaldı. Enflasyon yüzde 34 idi, şimdi yüzde 8. 
     Aradaki fark 26. Bu fark daha önce vatandaşımızdan çıkıyordu şimdi cebinde" karşılığını verdi. 
     Piyasada çok ciddi bir değişim süreci yaşandığına ve birçok malın fiyatının düştüğüne dikkati çeken Erdoğan, banka kredilerinin konut ve araç alımına gittiğini söyledi. Erdoğan, şöyle devam etti 
     "Bu, ülkedeki ekonominin halkımıza getirisi. Biz gelmeden önce Türkiye’de faaliyet dışı gelirlerle ayakta duran kurumların oranı yüzde 90-95 idi. Ama şimdi bu dönem kapandı. Bankacılık iflasta değil miydi... Öyle bir noktaya geldik ki bankaların hepsi de kara doğru gidiyor. 2004 yılı sonu itibariyle bankaların karı 4 milyar dolar. 2 milyar doları özel, 2 milyar doları da devlet bankalarının karı. Özel sektör artık kredi yarışına girdi. Konut, araç, bunun dışında yatırımlar da dahil. Dar gelirli, yoksulu bu noktada bir süreci yaşıyoruz. Onun için üç yılın sonunda bir şeyler olmaya başlayacak göreceksiniz. Türkiye bir değişimi yaşıyor, yaşamaya başladı." 
     
     "TOPLUMDA MUTABAKAT VAR" 
     "Erzurum Üniversitesi’ndeki mezuniyet törenine, türbanlı oldukları gerekçesiyle bazı velilerin alınmaması" konusunda tepkisinin ve "türban konusunda bir toplumsal mutabakata ne zaman ulaşılacağının" sorulması üzerine Erdoğan şöyle konuştu 
     "Çok açık ve samimi bir şey söyleyelim. Bir defa o aileyi üniversiteye almayan kimse, bu milletin değerlerine saygısızlık yapmıştır. Bunu asla bir kural olarak tarif edemezler. Bir anne ki evladının mezuniyet törenine gidecek. Ve Siz kalkacaksınız o anneyi üniversiteye sokmayacaksınız. Hani annelere bu uygulama yoktu. Kendi elinde kalıyor bu iş. Toplumda mutabakat var, kurumlarda, kuruluşlarda bu mutabakat yok. Sıkıntı burada. Sabırla bunu aşacağız. O kurum ve kuruluşlar da belli bir noktaya gelecek. Her zaman söylüyorum ya ülkemde toplumsal gerilim istemiyorum. Ama bunu müşterek başarmamız lazım. O anneyi ’senin başörtün var’ diye o üniversitenin içine sokmayan, tarihine, medeniyetine saygısız yapmıştır. Bir kenara koyamazsınız. Bugüne kadar var mıydı böyle bir şey... Bunlar nereden çıkıyor ya... 5 sene öncesine, 10 sene öncesine kadar böyle bir şey mi vardı bu ülkede. Bunların hepsi kasıtlı yapılan şeyler." Bu konuda referandumun gündem de olup olmadığının sorulması üzerine Erdoğan, "Referandumun gündemimizde olduğuna dair bir şey söylemedim, arkadaşlarım da böyle bir şey söylemedi. Ama zaman zaman bu tür talepler geliyor. Değerlendirmesini yaparız. Eğer hakikaten halka gitmek gerekirse bu konuyu referandum konusu da yaparız" diye konuştu. 
     Erdoğan bir başka soruya da türbanın toplumsal sorun olmasına izin vermeyeceklerini söyledi. 
     
     "KENDİ ÇALIP KENDİ OYNUYOR" 
     Cumhurbaşkanlığı seçimi tartışmalarına ilişkin bir başka soru üzerine de Erdoğan, şöyle konuştu 
     "CHP kendi çalıp kendi oynuyor. Hele hele, ifadeyi kullanan zat, edep adap sınırlarını aşmış bir zat. Ak Parti’yi bu ülkenin üzerinde kara bulut olarak görme edebi adabından bir defa nasibini almamış. Bu tür yakıştırmayı yapmak, bir defa 14 milyon insanın oy verdiği partiye, o insanlara saygısızlık. Bir diğeri de ’bir mollayı getirir’ ifadesi. O da bir çirkinliktir. Şecaat arz ederken, sirkatini söylüyor. Bu ülkenin tarihinde mollalar da var. Molla Güraniler var, Molla Şemsettinler var. Onların önünde yetişenler çağ kapadılar çağ açtılar. Acaba kendisi neyi açtı bugüne kadar, bir mum yakabildi mi önce ona baksın." "Gerilimi aşmak için Sayın Baykal ile bir araya gelmeniz mümkün mü" şeklindeki bir başka soru üzerine Erdoğan, şunları söyledi 
     "Hiç gerek yok. Biz işimize bakıyoruz. Yapacak işimiz çok. 
     Türkiye’de gerektiğinde çeşitli programlarla bir araya geliyoruz. Ama Sayın Baykal, yanındaki grup başkanvekillerine, özellikle tavsiye ederim dikkat etsin de sınırları içerisinde hareket etsinler. Sayın Topuz, bundan önce de bu tür şeyleri yaptı. Yargı da gereken dersi verdi. Bunlar çirkin şeyler. Hiçbir zaman, Tayyip Erdoğan, o çirkinlik içinde yer almayacaktır. Partisinin temsilcileri de yer almayacaktır. 
     Bizim böyle bir edep adap anlayışımız siyasette yok." Başbakan Erdoğan, "AB üyesi ülkelerin büyükelçileri ile bir araya gelecekleri yemekte mesainin ne olacağı " sorusuna, "Bu altı ayın değerlendirmesini yapacağız. Türkiye olarak düşüncelerimizi onlara nakledeceğiz. Ve 3 Ekim sürecine kendilerinin katkılarını isteyeceğiz" karşılığını verdi. 
     
</TEXT>
</DOC>
