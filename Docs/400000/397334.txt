<DOC>
<DOCNO> 397334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko42.html </URL>
<DATE> 2005/11/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
UniCredit Başkanı Türkiye'nin tam üyeliği herhalde 2014'te mümkün 
</HEADLINE>
<TEXT>

     UniCredit Başkanı Carlo Salvatori, ''Türkiye'nin AB'ye tam üye olması herhalde 2014'te mümkün olacaktır. Bu da uzun ve zor bir yoldur'' dedi. 
     Salvatori, ''İkinci Türk-İtalyan Forumu''nda yaptığı konuşmada, Türkiye'nin AB'ye üyelik sürecinde 3 Ekim tarihinin önemini vurgulayarak, bu tarihten sonra AB'nin Türkiye'ye daha fazla destek sağlamasının söz konusu olduğunu kaydetti. 
     Carlo Salvatori, Türkiye'nin AB'ye girmesinin hem AB hem Türkiye açısından önemine dikkat çekerek, şöyle devam etti 
     ''Burada avantajların bilinmesi çok önemli. Fakat bu avantajların insanlara ve halklara iletilmesi lazım. Pozitif olmayan bilgi idaresi muhakkak Avrupalı olsun, Türk halkı olsun insanların arasında kopukluk yaratabilir. Bu tehlikeli olabilir. Yeni anayasaya Hollanda ve Fransa'nın red cevabı vermesini akılda tutmak lazım. İleriye doğru bakmak için AB Türkiye'den daha az çaba göstermeyecek, Türkiye de aynı şekilde AB'den daha az çaba sarfetmeyecektir.'' Ekonomik, sosyal, kültürel ve siyasi sorunların çok önemli olduğunu, ancak zorlukların üstesinden gelmenin Avrupa'nın olgunluğa ulaşmasını sağlayacağını ifade eden Salvatori, şunları kaydetti 
     ''3 Ekim'de imzalanan anlaşma, zorlukları ortadan kaldırmıyor. Muhakkak ki önemli sorunlar var. Fakat Avrupa kendi gücünü bilmek durumunda. Bu problemler yapıcı bir şekilde çözülecek. Onun için biz Türk-İtalyan Forumu'nda önemli çalışma yapmak durumdayız. Çünkü bize özel imkan sağlanmıştır. Türkiye'nin AB'ye tam üye olması herhalde 2014'te mümkün olacaktır. Bu da uzun ve zor bir yoldur.'' 
     
</TEXT>
</DOC>
