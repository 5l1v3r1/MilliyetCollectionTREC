<DOC>
<DOCNO> 367288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun18.html </URL>
<DATE> 2005/08/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
'Türkiye ve Fransa'nın söz düellosu çirkinleşmeye başladı' 
</HEADLINE>
<TEXT>

     ANKA 

      Fransa-Türkiye gerginliği, Avrupa basınında geniş yer buluyor. İngiliz The Guardian gazetesi’ne göre, "Türkiye ile Fransa arasındaki söz düellosu çirkinleşmeye başladı". 
     Fransa Başbakanı Dominique de Villepin’in Türkiye’nin Güney Kıbrıs’ı tanımadığı sürece müzakerelerin başlamasının kabul edilemez olduğu yönündeki haberlerin Jacques Chirac tarafından desteklenmesi ve ardından gelen Başbakan Erdoğan’ın açıklamaları, Avrupa basınında geniş yer buldu. 
     
     THE GUARDİAN 

     Gazete, "Türkiye, Fransa’nın AB müzakereleri önündeki taleplerini reddetti" başlığıyla verdiği haberde, Başbakan Erdoğan’ın açıklamalarının ardından "Türkiye ile Fransa arasındaki söz düellosu çirkinleşmeye başladı" yorumunu yaptı. 
     Guardian, Erdoğan’ın açıklamalarını "Normalde çok ılımlı ve saygılı olan lider, ’Bizim için 3 Ekim öncesinde yeni bir talebi düşünmek mümkün değildir’ dedi" şeklinde duyurdu. Haberde ayrıca Erdoğan’n siyasi kariyerinin AB müzakerelerinin geleceğine bağlı olduğu ifade edildi. 
     
     INDEPENDENT 

     Türkiye ve Fransa’nın "kavgalı" olduğu belirtilen haberde, Erdoğan’ın "Paris’in açıklamalardan üzüntü duyduk" sözlerinin ardından Fransa’nın vakit geçirmeden Türkiye üzerindeki baskıyı arttırdığı ve Fransa Dışişleri Bakanı Philippe Douste Blazy’nin Türkiye’nin konumunun "kabul edilemez" olduğunu belirttiği ifade edildi. 
     Independent ayrıca, ortamdaki bu gerilimin AB Dönem Başkanı İngiltere için de bir siyasi çıkmaza neden olabileceği yorumunu yaptı. Haberde mavcut durumun, "Zaten zehirlenmiş olan Anglo-Fransız ilişkilerinin geleceğini de tehdit edebileceği" vurgulandı. 
     
     LE FİGARO 

     Fransız Le Figaro gazetesi ise, "Ankara, Fransa’nın koşularını reddetti" yorumunu yaptı. Başbakan Erdoğan’ın Fransa Cumhurbaşkanı Chirac’ın sözlerinden üzüntü duyduğu açıklamasına dikkat çeken gazete, "Türkler için çok hassas olan Kıbrıs dosyasından sorumlu olan Erdoğan, omuzlarında, Cumhurbaşkanı Ahmet Necdet Sezer’in bir süre önce ’ulusal dava’ olarak nitelendirdiği konuyu savunmak gibi büyük bir sorumluluğunu taşıyor" diye yazdı. Gazete, Yunanistan Başbakanı Karamanlis’in Türkiye ziyaretini ertelediğine de işaret etti. 
     
</TEXT>
</DOC>
