<DOC>
<DOCNO> 378520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/guncel/axgun02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hepimiz saatin çarkı gibiyiz' 
</HEADLINE>
<TEXT>


Org. Özkök, "Sivil toplum örgütlerinde görevini iyi yapan var, yapamayan var. Bütün çarklar iyi çalışırsa doğru zamanı görmek mümkün olur" dedi 


Genelkurmay Başkanı Hilmi Özkök, Güneydoğu'da yaşanan son olayların tahrikler sonucu meydana geldiğini belirterek, "Umarım bu olaylar burada kalacaktır. Hepimiz gereken dersleri aldık. Sivil toplum örgütlerinde STÖ görevini çok iyi yapan var, yapamayan var, yanlış yapan var. Bir saatin çarkı gibiyiz. Bütün çarklar iyi çalışırsa doğru zamanı görmek mümkün olur" dedi. 
Elazığ'dan helikopterle Diyarbakır'a gelen Özkök, Vali Efkan Ala'yı ziyaret etti. Özkök, sorular üzerine, son günlerde yaşanan olayları çok büyütmemek gerektiğini dile getirdi. Özkök sözlerini şöyle sürdürdü "Türk Silahlı Kuvvetleri, hükümet, sokaktaki halk, esnaf, vali, herkes görevini tam olarak yaparsa o işler çok daha başarılı gider. Dolayısıyla sadece STÖ'ler değil, sokakta yürüyen halk dahil hepimizin üzerine düşen görevler vardır. STÖ'ler görevini yapıyor veya yapmıyor yargısına varmak istemiyorum. Onun takdirini STÖ liderlerine ve değerli halkımızın takdirine bırakıyorum." 

Gençler etkiledi 
Diyarbakır'dan askeri uçakla geldiği Adana'nın çok güzel bir şehir olduğunu da kaydeden Özkök, şunları söyledi "Gelirken gördüm. İnsanlar pırıl pırıl. Özellikle gençlerin giyimi, kuşamı, davranış biçimleri beni gerçekten etkiledi. Biz birlik beraberlik içinde olduğumuz sürece sorunların üstesinden gelebiliriz." 

Modern "çeşnicibaşı" 

Orgeneral Özkök'ün Adana Valisi Cahit Kıraç'ı makamında ziyareti sırasındaki sıkı güvenlik önlemleri dikkat çekti. Genelkurmay Başkanı'nın yiyeceği gıdalar da ikram öncesi, valilik otoparkına gelen üzerinde "8 Nolu GKM.K.LIĞI Gıda, Su Kontrol ve Hijyen" yazılı askeri araçtaki askeri görevlilerce kontrol edildi. Eski GATA Komutanı Ömer Şarlak, "Kışladan Kampüse" adlı kitabında, 4 Kasım 1992'de, dönemin Genelkurmay Başkanı Orgeneral Doğan Güreş ve bazı komutanların, PKK tarafından zehirlenmek istediğini yazmıştı. 


</TEXT>
</DOC>
