<DOC>
<DOCNO> 391496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur03.html </URL>
<DATE> 2005/11/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hıristiyan Başkan’dan Kadir Gecesi’nde iftar yemeği 
</HEADLINE>
<TEXT>

     Ufuk AKTUĞ DHA 

      TÜRKİYE’nin ilk Hıristiyan Belediye Başkanı olan Arsuz Belde Belediye Başkanı CHP’li Fuat Süme, Kadir Gecesi’nde düzenlediği iftar yemeğinde farklı dinlere mensup kişileri bir araya getirdi. 
     Beldede bir otelin restoranında düzenlenen iftar yemeğine AKP Hatay Milletvekili Mehmet Soydan. İskenderun Müftü Vekili Fevzi Höcük ile farklı dinlere mensup yaklaşık 750 kişi katıldı. Davetliler, Müftü Vekili’nin ezan okuması ile yemeklerini yerken, Başkan Fuat Süme, Kadir Gecesi’nin önemini anlattı. Müftünün görüşünü alarak Kadir Gecesi’nde iftar yemeği verdiğini söyleyen Süme, amacının duyguların doruğa çıktığı özel bir günde bir araya gelmek olduğunu belirtti. Ardından söz alan AKP’li Milletvekili Soydan ise Medeniyetler Şehri olan Hatay’ın tüm dünyaya örnek olduğunu ifade etti. Sevgi ve saygının dünyada çok olduğunu ve herkese yetebileceğini de belirten Mehmet Soydan, Hepimizi inançlarımızı serbestçe ve dilediğimiz şekilde yaşamak için gayret sarf ediyoruz. Demokrasimizi laikliğimizi daha da geliştirerek bu ülkede daha da özgürce yaşamak istiyoruz. Bu olaylar tüm insanlara bir örnek olsun istiyoruz'' dedi. 
     Yemeğin ardından gösterilen Hacivat-Karagöz oyununu davetliler kahkahalarla izledi. 
     
</TEXT>
</DOC>
