<DOC>
<DOCNO> 363118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo19.html </URL>
<DATE> 2005/07/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Nihat Brezilyalı olsaydım bir 'Galactica'ydım, satılacağım... 
</HEADLINE>
<TEXT>

     İspanyol spor gazetesi Marca'da bugün yayımlanan demecinde Nihat Kahveci, ''Eğer Brezilyalı olsaydım, bir Galactica Real Madridli yıldız futbolcuların lakabı olduğumu söylerlerdi'' açıklamasında bulundu. 
     İspanya'daki gelirinden memnun olduğunu, ancak değerinin ortaya çıkartılmadığını savunan Nihat, ''100 maçta, 50 gol attım. Türk olduğumdan mı yoksa Real Sociedad'ta oynadığımdan mı bilmiyorum, ama inanıyorum ki eğer Brezilyalı olsaydım, halk benimle ilgili çok daha iyi konuşurdu ve bir Galactica olduğumu söylerlerdi. Geçen sezon sakatlanmasaydım bir Pichichi golcü olurdum'' dedi. 
     25 yaşındaki genç futbolcu, CSKA Moskova'ya transferi konusunda yaşanan problemlerle ilgili konuşmak istemediğini belirterek, ''Çok uzun zamandır görüşmüyoruz'' dedi. 
     Valencia'nın da hiçbir zaman kendisiyle doğrudan temasa geçmediğini söyleyen Nihat, ''Bir yıllık bir kontratım kaldı, ama bunun daha uzun yıllar olması için açığım. Real, aşağı yukarı istediğim sözleşmenin kaç yıl ve ne kadar para olduğunu biliyor. Her iki taraf da kendi çıkarını savunacak. Ama anladığım kadarıyla beni satacaklar'' değerlendirmesinde bulundu. 
     ''25 yaşındaki bir Nihat, ne tip bir takım arıyor '' sorusuna ise Milli futbolcu, şu yanıtı verdi 
     ''Real'de iyiyim, ama Şampiyonlar Ligi'ne katıldığımız yıldan sonra ortam çok düştü. Bir sezon daha şampiyonluk için yarışan bir Real'de oynamak isterim. Bunun için gereken her şey Real'de var. Şampiyonlar Ligi'ne veya UEFA'ya girmek için bir kez daha oynamak isterim, ama ligde kalmak için oynamak hoşuma gitmiyor.'' Nihat, ''Real'in ekonomik krizde bulunmasının sebebinin Darko Kovaçeviç ve kendisine fazla para ödenmesinden kaynaklandığı'' yorumlarına katılmayarak, ''Açık olarak söylemek istiyorum ki ben çok fazla para almıyorum. Beni ve Kovaçeviç'i almak için çok para harcadıkları doğru, ama inanıyorum ki Real Sociedad'a çok şey verdik. Bizim transferlerimiz iyi çıktı. Kimbilir belki de diğer transferler iyi çıkmadılar'' şeklinde konuştu. Öte yandan, sakatlığının ardından 5 ay geçtiğini ve şu an çok iyi durumda olduğunu ifade eden Nihat, sözlerini şöyle sürdürdü 
     ''Hiçbir acı hissetmeden hemen hemen her şeyi yapıyorum. Sanırım şu anda tek eksik olan içimdeki korkuyu söküp atmam ve fiziksel olarak kendimi maç yapacak düzeye getirmem. İspanyol Ligi'nin ilk maçında sahaya çıkma olasılığımı düşük görüyorum, ancak sürpriz yapabilirim.'' Nihat Kahveci, transferiyle ilgili olarak ilk Real Sociedad ile masaya oturacağını, anlaşma sağlanamazsa başka kulübe gidebileceğini sözlerine ekledi. 
     
     KULÜPTEN YAPILAN AÇIKLAMA 
     Bu arada, Real Sociedad Kulübü'nün Futbol Şube Sorumlusu Jesus Mari Zamora, Nihat ile yaptığı görüşme sonrasında yaptığı açıklamada, ''Nihat'ın takımdan gitmesi o kadar da kolay bir şey değil'' dedi. 
     Şu an için tüm opsiyonların açık olduğunu belirten Zamora, ''Kalır mı, gider mi hiç bir şey söyleyemem. Şu anda en zor olanı takımdan ayrılması. Çünkü yeterli zaman yok. Nihat'ın takımdan gitmesi o kadar da kolay bir şey değil. Ve eğer kalırsa bizim için çok önemli bir etken olacak'' diye konuştu. 
     İspanyol basını, Nihat'ın Ocak ayındaki ara transfere kadar Real Sociedad'ta kalmasının en büyük olasılık olduğunu iddia ediyor. 
     
</TEXT>
</DOC>
