<DOC>
<DOCNO> 352916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko15.html </URL>
<DATE> 2005/06/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alara, kiraz alımında rekor kırdı 
</HEADLINE>
<TEXT>

     Önde gelen kiraz ihracatçı firmalarından Alara Tarım Ürünleri Sanayi ve Ticaret A.Ş’nin, İzmir’in Kemalpaşa İlçesi’nde 11 Haziran’da, üreticiden günlük 340 ton kiraz alarak rekor kırdığı bildirildi. 
     Alara Tarım Ürünleri Sanayi ve Ticaret A.Ş. Genel Müdürü Kerim Taner, yaptığı yazılı açıklamada, 19 ülkeye kiraz ihracatı gerçekleştiren firmanın, Eurepgap sertifikalı 1200 üreticiye sahip olduğunu ve Eurepgap tarafından Türkiye koordinatörü olarak atandığını hatırlattı. 
     Firmanın, geçen yıl 29 Haziran’da Afyon’da gerçekleştirdiği 290 ton gün kiraz alım rekorunu, 11 Haziran’da İzmir’in Kemalpaşa İlçesi’nde 340 ton güne taşıyarak yeni bir rekora ulaştığına işaret eden Taner, alımların devam ettiğini söyledi. 
     Taner bu arada, yaş meyve sebze ihracatı yapılan ülkelerin kapılarını Türk tarım ürünlerine kapadıklarını öne sürdü. 
     Bu ülkelerin Türk TIR’larını sınırlardan geri döndürdüklerini, bu gibi nedenlerle Antalya Hali’nde domatesin kilogramının 5 Yeni Kuruş’a kadar düştüğünü savunan Taner, bu ortamda Alara’nın "kaliteli ve güvenilir marka" imajından taviz vermediğini, dış pazarın isteğine uygun kiraz üretmenin rahatlığını yaşadığını belirtti. 
     Taner, yurt dışındaki müşterilere sağlıklı ve ilaç kalıntısı bulunmayan kiraz gönderdiklerini, bu nedenle müşterileriyle herhangi bir sorun yaşamadıklarını kaydetti. 
     Dış pazarlarda yaşanan bu olumsuz gelişmelerden Alara Tarım’ın ve üreticilerinin etkilenmediğini, 340 ton gün ile kırdıkları rekorun bunun göstergesi olduğunu vurgulayan Taner, bu alım rakamlarıyla, 2005 yılında hedeflenen 11 bin ton alıma rahatlıkla ulaşacaklarını bildirdi. 
     1986 yılında kurulan, halen dünyada incir ihracatında birinci, kiraz ihracatında ise ikinci sırada olan Alara, Türkiye’de 4 ay olan kiraz sezonunu Arjantin Patagonya’da kurduğu bahçeler ile 12 aya uzatarak kiraz ihracatını yıl boyunca gerçekleşiriyor. 

     
</TEXT>
</DOC>
