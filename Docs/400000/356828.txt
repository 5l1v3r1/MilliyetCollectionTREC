<DOC>
<DOCNO> 356828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/guncel/axgun02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Madımak Oteli müze yapılmalı' 
</HEADLINE>
<TEXT>


CHP Milletvekili Berhan Şimşek, 37 kişinin öldüğü Madımak Oteli'nin kebap salonu olarak kullanılmasının bir insanlık ayıbı olduğunu söyledi 

ANKARA Milliyet 

CHP İstanbul Milletvekili Berhan Şimşek, Sivas Madımak Oteli'nin Barış, Kültür ve Sanat Müzesi yapılmasına ilişkin yasa teklifi için, "İnsanların yakıldığı bir mek nın kebap salonu olarak kullanılması, insanlığa karşı başka bir insanlık ayıbını simgelemektedir" dedi. 
Yasa teklifinin TBMM Başkanlığı'na sunulmasının ardından basın toplantısı düzenleyen Şimşek, 37 kişinin öldüğü saldırının üzerinden 12 yıl geçtiğini, bu tür olayların bir daha yaşanmaması için kayda değer bir gelişme sağlanmadığını vurguladı. Şimşek, Nazi Almanya'sında 6 milyon insanın Yahudi olmalarından dolayı imha edilmelerinin sadece anılmakla kalmadığını, ırkçılığa ve şiddete karşı toplama kamplarının derslerde okutulduğunu belirtti. 
Almanya'nın Solingen kasabasında 1993'te 5 Türk vatandaşının ölümüyle sonuçlanan kundaklama olayından sonra, Alman hükümetinin evi yeşil alana çevirdiğini ve katledilen 5 Türk için 5 çınar ağacı dikip anıt yaptırdığını anımsatan Şimşek, şunları söyledi 
"Otelin müze olması için başlatılan bir imza kampanyası var. Bunu dikkate alarak ve bu insanlık ayıbını sona erdirmek için vermiş olduğumuz kanun teklifiyle, otelin özel mülkiyette bulunması nedeniyle, otelin sahibinin rızası alınıp ayni veya nakdi bedeli ödenerek kamulaştırılması ve müzeye dönüştürülmesi için Kültür ve Turizm Bakanlığı yetkili kılınmaktadır. Otelin müzeye dönüştürülmesi, Sivas'ın ve halkının bu vahşetle anılmasını önleyecek ve vicdanları rahatlatacaktır." 

Talep halinde... 
Kültür ve Turizm Bakanı Atilla Koç'un, CHP Erzincan Milletvekili Erol Tınastepe'nin yazılı soru önergesine verdiği yanıtta, talep halinde otelin "özel müze" olarak değerlendirilebileceğini söylediğini kaydeden Şimşek, soru üzerine Erzincan'da 5 Temmuz 1993'te 33 kişinin öldürüldüğü Başbağlar'da da müze yapılabileceğini belirtti. 
Pir Sultan Abdal Kültür Derneği de bir süre önce, 2 Temmuz 1993'te yakılan otelin müze yapılması için kampanya başlattı. Toplanan imzalar, Cumhurbaşkanı Ahmet Necdet Sezer ve Başbakan Recep Tayyip Erdoğan'a da iletilecek. 




</TEXT>
</DOC>
