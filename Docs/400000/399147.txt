<DOC>
<DOCNO> 399147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/siy03.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den 'çocuk' uyarısı 
</HEADLINE>
<TEXT>


AB, Malatya Çocuk Yuvası'ndaki dayak skandalıyla gündeme gelen çocuk hakları için Katılım Ortaklığı Belgesi'nde bir başlık açtı. Kıbrıs maddesinin sertleştirildiği belgede 'din özgürlüğü' de genişletildi 

Güven Özalp 


Malatya'da çocuk yuvasındaki işkence skandallarının ardından ülke gündemine oturan çocuk hakları, AB'nin Türkiye'den öncelikle adım atmasını beklediği alanlar arasına girdi. AB Komisyonu tarafından açıklanan, ancak henüz Konsey'den onay alamayan Katılım Ortaklığı Belgesi'ne KOB çocuk haklarına ilişkin bir başlık eklenerek, Türkiye'nin 2 yıl içinde bu alanda da ilerleme kaydetmesi istendi. 
Genişleme Komitesi'nde ele alınan belgeye "çocuk hakları" başlığı altında, "çocuk haklarının AB standartları ve uluslararası standartlara uygun şekilde korunması" ve "sokak çocukları sorununun üstesinden gelmek için çaba sarf edilmesi" konulu 2 madde ekledi. 
İlerleme Raporu'nda AB özellikle çocukların eğitim hakkına ve 15 yaşından küçük çocukların çalıştırılmalarına odaklanmıştı. 
Belgenin Komisyon'dan çıkan halinde "din özgürlüğü" başlığı altında gayrimüslim, dini azınlık ve topluluklara atıf yapıldıktan sonra "bu toplulukların AB üyesi ülkelerdeki uygulamalara uygun şekilde işleyişinin sağlanması" talep ediliyordu. Yapılan değişiklikle "tüm dini toplulukların" işleyişinin sağlanması isteniyor. Diplomatik kaynaklar, "atfın genişletilmesinin" amacını, Alevileri de bu kapsama dahil etmek olarak yorumluyorlar. 

Adım beklentisi netleşti 
Belgede Kıbrıs maddesinin de tonu sertleştirildi. Komisyon'un yayımladığı belgede yapılan değişiklikle, Türkiye'nin 'Kıbrıs Cumhuriyeti' konusunda adım beklentisi net bir şekilde dile getirilirken, normalleşmenin de 'en kısa zamanda' gerçekleştirilmesi istendi. 
AB, 'Ortaklık Anlaşması'ndan kaynaklanan yükümlülükler' başlığına yaptığı ekleme ile, "sığır eti, canlı büyükbaş hayvan ve türevi ürünlere yönelik ticaretin önündeki engellerin kaldırılmasını" da talep ediyor. Ekonomik kriterlere ilişkin bölümde pazarın liberalizasyonunun istendiği alanlara tarım da dahil edildi. 
Belgenin onayının 12 Aralık tarihinde gerçekleştirilecek olan AB Genel İşler ve Dış ilişkiler Konseyi toplantısına yetiştirilmesi öngörülüyor. 



</TEXT>
</DOC>
