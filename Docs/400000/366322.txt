<DOC>
<DOCNO> 366322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yazar/yilmaz.html </URL>
<DATE> 2005/08/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mısır'da isyank r hüzün 
</HEADLINE>
<TEXT>

Mısır'ın ünlü turizm kenti Şarm El Şeyh'te El Kaide'nin terör eyleminden sonra sokaklarda isyankar bir hüzün hakim. Alışveriş merkezlerinin ışıkları ve turistler, ölüm sessizliğini bölüyor 
ŞARM EL ŞEYH 

Bombaların patlamasının üzerinden tam bir hafta geçti ve biz Mısır'ın "siyasi başkenti", turizm beldesi Şarm El Şeyh'e, "olay yerine" gidiyoruz... 174 kişilik uçakta Türkiye'den tatile giden 25 kadar yolcu da rezervasyonlarını iptal ettirmemiş, bizimle birlikte varıyorlar Mısır'a. 
Mısır Turizm Bakanlığı'nın, teröre karşı dünya kamuoyuna vereceği mesajı almak üzere düzenlediği uluslararası basın toplantısına katılmak üzere, Türkiye'den giden küçük bir grup gazeteciyiz. Toplantı öncesi Şarm El Şeyh'teki "terörün izlerini" sürüyoruz. 
Rusya, İtalya ve Baltık ülkelerinden gelen bizimle birlikte yaklaşık 80 kadar gazeteciyi, Şarm El Şeyh'te en büyük yabancı turizm yatırımcısı Domina Otel ağırlıyor. İtalyan Domina'nın dünyanın turizm merkezlerinde 50 oteli bulunuyor. Domina Coral'ın Mısır ve Ortadoğu Satış ve Pazarlama Müdürü Amr Saafan, terör eyleminden sonra yaşananları anlatıyor 
"Burada otel yatırımcılarının çok güçlü birlikleri var. Bombalamadan sonra yapılan sektör toplantısında, oluşturdukları fondan, terör eyleminden zarar gören işletmelere destek kararı alındı. Şarm El Şeyh'e yapılan rezervasyonların yüzde 50'sinin iptal edilmesine karşılık, hiçbir işletme bu yıl çalışanları işten çıkarmayacak." 
Saafan'a "Terör örgütünün hedefi, Mısır'daki turizm sektörüydü. Turizmciler kaçıyorlar mı, çalışanlar işten ayrılıyor mu " diye soruyorum. 
"Turizm onların sezonluk işleri değil, meslekleri bombalardan değil, işsizlikten korkuyorlar" diyor. 
Şarm El Şeyh, Mısır'ın turizm potansiyelinin yüzde 15'i demek. Yılda yaklaşık 1 milyon turist geliyor. Son yıllarda Mısır hükümetinin teşvikleriyle Şarm El Şeyh'e Domina'nın yanı sıra Mövenpick, Hyatt, Hilton, Mariott ve Ritz Carlton gibi ünlü otel zincirleri yatırım yaptılar. Bölgede turistik yatırımların yüzde 20'si yabancılara ait. 

Geleceğe atılan bombalar 
Şarm El Şeyh'te toplam 180 otelde, 75 bin yatak kapasitesi bulunuyor. Turizmin yan sektörleri ile birlikte bu alandaki istihdam 30 bine ulaşıyor. El Kaide'nin bombaları "Müslüman kardeşlerinin" yalnızca bugünlerine değil, geleceklerine de ölüm kusuyor. 
Akşam otelden ayrılıp, Mövenpick Oteli'nin otoparkının yakınındaki taksi durağında patlayan bombanın yıkıntılarını üzerinde taşıyan Nama Bay alışveriş ve eğlence merkezine gidiyoruz. Eylemden önce bu merkez cıvıl cıvılmış... Ancak cumartesi gecesi, sokaklarda isyank r bir hüzün h kimdi. 
Her yerde emniyet güçlerinin denetimleri var. Nama Bay'ın ışıkları, teröre karşı çığlık gibi. Turistler, terörün istediği "ölüm sessizliğini" parçalıyor. 

Eleman çıkarmak yasaklandı Mısır'ın terör karşısında aldığı önlemleri açıklayan Şarm El Şeyh koyunun da içinde bulunduğu Güney Sina Valisi Afifi, "Fiyatı düşüren ve eleman çıkartan oteli cezalandırırım" dedi. 
Mısır Turizm Bakanlığı geçtiğimiz hafta bombaların patladığı Şarm El Şeyh'te, Güney Sina Valisi General Mustafa Afifi ile birlikte "Mısır'ı yalnız bırakma, Şarm El Şeyh'te kal" sloganı etrafında uluslararası bir basın toplantısı düzenledi. Besmele ile açılan toplantıda terör eyleminden dolayı hayatını kaybedenler için bir dakikalık saygı duruşu da yapıldı. Afifi, dört ve beş yıldızlı otellerde fiyat indirimi ve işten çıkarmalarının yasaklandığını ilan etti. 
Teröre verilecek en iyi yanıtın "yaşamı devam ettirmek" olduğunu söyleyen Afifi, kendisine yöneltilen "Sina'ya gelenlere, Mısır halkı da olsa ayrıca vize konur mu " sorusunu Bedevileri anlatarak yanıtladı. Sina'da yaşayan Bedevilerin bu ülkenin gerçek sahipleri olduğunu söyleyen Afifi, "Turizmde çalışanların çoğu Bedevi. İçlerinde yatırımcılar da var" dedi. Mısır'daki El Kaide eylemlerinde şüpheliler arasında anılan Bedeviler'e "yönetim" sahip çıktı. 
İtalyan-Mısır İşadamları Derneği Üyesi ve Domina Otelleri'nin sahibi Ernesto Preatoni de, "Teröre en iyi yanıt hayatın akışını değiştirmemektir" dedi. Preatoni daha dün sabah Şarm El Şeyh'te yeni bir yatırım anlaşması imzaladığını da belirtirken "İnadına yapıyorum" diye konuştu. 



</TEXT>
</DOC>
