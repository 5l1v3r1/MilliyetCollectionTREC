<DOC>
<DOCNO> 386006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun05.html </URL>
<DATE> 2005/10/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Güney Asya'daki deprem... Keşmir'de 95 ceset daha bulundu 
</HEADLINE>
<TEXT>

     Güney Asya'da hafta sonu meydana gelen depremde ölü sayısı artmaya devam ediyor. 
     Cammu-Keşmir'de, kurtarma ekiplerinin enkaz altından 95 ceset daha çıkardıkları bildirildi. 
     Yetkililer, depremin ardından aşırı yağışlar ve kar fırtınasının vurduğu bölgeden cesedi çıkarılanlar arasında 7 çocuğun bulunduğunu söylediler. 
     Deprem sonucu Hindistan'daki ölü sayısı 1555'e yükseldi. 
     
     İSLAMABAD İLE KEŞMİR ARASINDA HAVA KÖPRÜSÜ 

     Pakistan'ı yerle bir eden depremin kurbanlarına yardımların ulaştırılması için başkent İslamabad ile Keşmir arasındaki hava köprüsü yeniden kuruldu. 
     Pakistan askeri yetkilileri, İslamabad yakınlarındaki Şaklala hava üssü ile Pakistan'ın Keşmir bölgesi arasında Pakistan, Alman ve Amerikan helikopterleriyle yapılan ve kötü hava koşulları yüzünden yavaşlayan seferlere bugün havanın açmasının ardından tüm hızıyla yeniden başlandı. 
     Korkunç depremin ardından Hindistan ile Pakistan arasındaki yakınlaşmanın ilk somut örneği, Yeni Delhi'nin yardımı da Pakistanlı ihtiyaç sahiplerine dağıtılmaya başladı. 
     Hindistan'ın gönderdiği ilaç, battaniye ve çadırdan oluşan 26 ton insani yardım, kamyonlara yüklenerek deprem bölgesine gönderildi. 
     
     3 JAPON KAYIP 

     Bu arada, Pakistan'daki depremde kaybolan 3 Japon turistten hala haber alınamadığı bildirildi. 
     Japon makamları, depremde 2 Japon turistin de öldüğünü belirtti. 
     
     40 BİN EV TAHRİP OLDU 

     Öte yandan Hint makamları, Güney Asya'yı vuran şiddetli depremde sadece Cammu Keşmir'de 40 bin 720 evin oturulamaz hale geldiğini bildirdi. 
     Yetkililer, bölgede henüz 10 köye ulaşılamadığını belirterek, 7,6 büyüklüğündeki depremde kerpiç ve ahşaptan yapılan 73 bin 450 evin kısmen tahrip olduğunu ve bölgede 143 bin evin şu ya da bu şekilde depremden etkilendiğini kaydettiler. 
     
</TEXT>
</DOC>
