<DOC>
<DOCNO> 391213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonyas05.html </URL>
<DATE> 2005/10/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye'de obez sayısı artıyor 
</HEADLINE>
<TEXT>

     Türkiye’de erkeklerin yüzde 21.2’si, kadınların ise yüzde 41.5’inin obez olduğu bildirildi. 
     Sağlık Bakanlığı Temel Sağlık Hizmetleri Genel Müdürlüğü’nden yapılan açıklamada, obezite şişmanlık ve aşırı kiloların yol açtığı sağlık sorunlarına dikkat çekildi. 
     Obezitenin, birçok hastalığa zemin oluşturan, önlenmediği takdirde yaşam süresini ve kalitesini olumsuz yönde etkileyen önemli bir sağlık sorunu olduğu belirtilerek, şişmanlığın oluşumunda aşırı besin alımı, fiziksel aktivite yetersizliği ve kalıtımsal nedenlerinin etkin olduğu kaydedildi. 
     Açıklamada, Sağlık Bakanlığı’nca Ekim 2004 tarihinde yapılan "Sağlıklı Beslenelim, Kalbimizi Koruyalım" araştırmanın sonuçlarına da yer verildi. Buna göre, Türkiye’de yaşayan erkeklerin yüzde 21.2’si ve kadınların da yüzde 41.5’i obez. 
     Türkiye’de düzenli fiziksel aktivite yapan kişilerin oranı sadece yüzde 3.5, diğer bir deyişle kişilerin yüzde 96.5’i düzenli fiziksel aktivite yapmıyor. 
     Orta yaş grubu şişman erkeklerde kalp damar hastalıkları sonucu ölüm oranı, normal ağırlıktaki erkeklere göre 11 kat daha fazla. Tip II diyabet hastalarının yüzde 80’i ise hastalığın başlangıcında şişman bir vücuda sahip. 
     Türkiye’de şişmanlığın görülme sıklığının her geçen gün artarak, sağlık üzerindeki etkileri de ciddi boyutlara ulaşıyor. Birçok hastalığın temelinde yatan "şişmanlık", kan basıncını ve kolesterolü yükseltiyor. Kalp damar hastalıkları, felç, şeker hastalığı, bazı kanser türleri, solunum yetersizlikleri ile kemik ve eklem hastalıklarının ortaya çıkış hızını artırıyor. 
     
     KİMLER ŞİŞMAN SINIFINA GİRİYOR 
     Açıklamada, şişmanlığı saptamak için kullanılan çeşitli yöntemler arasında en çok tercih edileni beden kitle indeksine BKİ göre yapılan değerlendirme olduğu bildirildi. 
     Beden kitle indeksi, 18.5.’ın altı zayıf, 18.5-25 arası normal, 25-30 arası hafif şişman ve 30’un üzeri ise şişman olarak kabul 
     ediliyor. Her ne kadar yaş ilerledikçe BKI değeri kısmen artsa da bu değerin 29’un üzerine çıkmaması gerekiyor. Beden kitle indeksi şöyle hesaplanıyor "Örneğin, 1.70 m boyunda ve 75 kg ağırlığında olan bir kişinin BKİ hesaplanırken, kişinin boyu olan 1.70, kendisiyle çarpılır. Yapılacak işlem, ’1.70 x 1.70’ dir. Çıkan sonuç bir yere yazılır ve kişinin ağırlığı, çıkan bu sonuca bölünür. Bu işlem sonucu elde edilen rakam kişinin beden kitle indeksini gösterir. Örnekteki kişi için, ’1.70 x 1.70’, 2.89 olarak belirlenir. Kişinin kilosu olan 75 rakamı, 2.89’a bölündüğünde ise 26 rakamına ulaşılır. Buna göre örnekteki kişinin BKİ 26 ’dır." 
     
     OBEZİTE RİSKİNİ AZALTMAK İÇİN ÖNLEMLER 
     öte yandan obezite riskini en aza indirmek için, şunlara dikkat edilmesi gerekiyor 
     "Yiyecek alışverişi tok karnına yapılmalı, yenilmemesi gereken ve yüksek enerjili besinler satın alınmamalı, alışverişe liste hazırlayıp çıkılmalı, boş zamanlarda yiyecek atıştırmak yerine egzersiz yapılmalı, öğün atlamadan sık aralıklarla azar azar yemek yenilmeli, göz önünde yiyecek bulundurulmamalı, yemekte küçük, salatada büyük tabak, servis yapılırken ise küçük kepçe seçilmeli, tabağa yenilecek kadar yemek alınmalı, yemekler mümkün olduğunca yavaş ve iyi çiğnenerek yenilmeli, yemek yerken başka aktiviteler yapılmamalı, akşam yemeğinden sonra bir şey yenilmemeli." Özel günlerde düşük kalorili yiyeceklerin tercih edilmesi önerilen açıklamaya göre, obezite riskini azaltmak için, fiziksel aktiviteler artırılmalı, yemekler düşük enerjili olmalı, etli yemeklere yağ konulmamalı, yemeklerdeki yağ miktarı azaltılmalı, kızartma yerine haşlama, ızgara veya fırında pişirme yöntemleri tercih edilmeli, kullanılan yağ ve tuz miktarına dikkat edilmeli ve bol su içilmeli. 
     
</TEXT>
</DOC>
