<DOC>
<DOCNO> 372492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy04.html </URL>
<DATE> 2005/08/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
TRT'ye yeni genel müdür sonbaharda... 
</HEADLINE>
<TEXT>

     Radyo ve Televizyon Üst Kurulu RTÜK , eylül ayının ikinci yarısından itibaren TRT Genel Müdürlüğü seçim sürecini başlatacak. 
     Genel Müdür Şenol Demiroz’ün 1 Ağustos itibariyle emekli olmasının ardından, TRT Yönetim Kurulu üyelerinin seçim sürecini başlatan Üst Kurul, eylül ayının ikinci yarısında da Genel Müdür seçimi için karar alacak. Kararın Resmi Gazete’de yayımlanmasının ardından 15 günlük adaylık başvuru süreci başlatılacak. Başvuruların tamamlanmasının ardından ise adayları tanıyacak olan RTÜK, bu kişiler arasından 3 kişiyi seçerek Bakanlar Kurulu’na gönderecek. Bakanlar Kurulu’nun seçeceği bir kişi ise Cumhurbaşkanı Ahmet Necdet Sezer’in onayını aldıktan sonra TRT Genel Müdürlüğü koltuğuna oturacak. 
     
</TEXT>
</DOC>
