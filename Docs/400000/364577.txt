<DOC>
<DOCNO> 364577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spo01.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Günü kurtardılar' 
</HEADLINE>
<TEXT>


Fulya projesi için teklif veren Baytur'un Proje Kordinatörü ve kongre üyesi Bahattin Demir, Beşiktaş'ın 7 milyon doların cazibesine kapıldığını iddia etti, "Kulübün geleceğini tehlikeye attılar" diye konuştu 

ATIF KEÇECİ 


Beşiktaş'ın Fulya projesi için Aşçıoğlu İnşaat ile yaptığı anlaşmaya itiraz geldi. İhaleye katılan Baytur firmasının Proje Koordinatörü ve kongre üyesi Bahattin Demir, kat karşılığı anlaşmanın, kısa vadede karlı gibi göründüğünü, ancak reel anlamda kulübün zarar ettiğini ileri sürdü. 
Dağılımın, kulübün açıkladığı gibi yüzde 74-26 olmadığını vurgulayan Demir, otopark alanının yasal olarak ticari gelir sağlayamayacağı iddiasında bulunarak, kat mülkiyeti kanununa göre bu alanın bedelsiz kullandırılması zorunluluğu bulunduğunu söyledi. 
Ticari alanın paylaşım oranının kulüp lehine yüzde 54-46 olduğunu da ileri süren Beşiktaş kongre üyesi, "Bizim verdiğimiz teklif, kredi karşılığında yapı modeliydi. Burada, kulübün kasasına belki 7 yıl para girmeyecekti ama, kredi ödendiğinde de inşaatın yüzde 100'ü kulübün malı olacaktı" ifadesini kullandı. 
Beşiktaş ile Aşçıoğlu İnşaat arasında yapılan anlaşmada, yasa dışı, usulsüz hiç bir durumun olmadığını savunan Bahattin Demir, konuşmasını şöyle sürdürdü "Ben sadece bu ihalenin, Beşiktaş'ın menfaatine olmadığını söylüyorum, ki rakamlar da bunu gösteriyor. Yap - sat modelinde gecikme riski var. Satışlar iyi gider, bir an önce paraya çevirirsin. Ama ya satılmazsa... Bence konu, parada düğümleniyor. Yönetim, 7 milyon doların cazibesine kapıldı, yani günü kurtardılar. Ancak Beşiktaş'ın geleceğini tehlikeye attılar." 

Eli sopalı Çalımbay 

SÜLEYMAN HATISARU 

Disiplin konusunda daha önce futbolcularını uyaran Beşiktaş Teknik Direktörü Rıza Çalımbay, bu konuda taviz vermeyeceğini gösterdi. İlk olarak tekmeliksiz idmana çıkan tüm futbolculara 100'er Euro ceza kesen Çalımbay, kondisyon çalışmasında şut çeken Ahmed Hassan'ı da uyardı. 
Çalımbay'ın yeni yasakları şöyle 
1 Benden sonra kimse takım otobüsüne ve yemeğe gelmeyecek. 
2 Tüm oyuncular antrenmandan bir saat sonra, iki saat odalarında dinlenecek. 
3 Antrenmanlarda ve maçlarda hiçbir oyuncu kontrolsüz hareketlerde bulunmayacak. Kondisyon çalışması sırasında hiç bir oyuncu topa vurmayacak. 
4 Herkes yediğine, içtiğine dikkat edecek. 
5 Futbolcular özel hayatlarını kontrol altında tutacak. 
6 Maçlarda rakip oyuncularla tartışılıp, hakemle muhatap olunmayacak. Böyle durumlarda kart gören oyuncular formayı unutsun. 
7 İdmanlardan bir saat önce herkes tesislerde hazır olacak. 

Beşiktaş'ta iki sakat 

Yeni sezon hazırlıklarına Ümraniye Tesisleri'nde devam eden Beşiktaş'ın dün sabahki idmanında Sergen ile kaleci Murat sakatlandı. 
Kulüp doktoru Ayhan Optur, Murat'ın aşil tendonunda gerilme olduğunu ve 3 gün dinlendirileceğini söyledi. MR'ı çekilen Sergen'in ise sağ arka adalesinde gerilme tespit edildi. Süper solak pazartesi gününe kadar idmanlara katılmayacak. 

Ailton yoktu 
Pas ve taktik varyasyon çalışması olarak gerçekleştirilen antrenmanda, sakatlığı süren Tümer fizyoterapist eşliğinde koşarken, izinli olan ve ülkesinden henüz dönmeyen Ailton yer almadı. 

Tümer lige yetişecek 

Topuğundaki sorun nedeniyle Bayern Münih'in Doktoru Wolfarth'a muayene olan ve tedavisi süren Tümer Metin'in lige yetişeceği açıklandı. Beşiktaş Kulüp Doktoru Yalçın Yavuzer, Siyah - Beyazlı futbolcunun sakatlığının geçtiğini belirterek, "Sağlık açısından hiç bir problemi kalmadı. Şimdi kondisyonunu tamamlıyor. Sezonun ilk maçında oynar" açıklamasını yaptı. 

Kleberson olmuyor 

Ön libero arayışındaki Beşiktaş'ın düşündüğü isimler arasında yer alan Kleberson'a, kulübü Manchester United izin vermedi. www.soccernet.com adlı internet sitesindeki haberde, 26 yaşındaki futbolcuya Siyah - Beyazlılar'ın yanı sıra, Celta Vigo'nun da talip olduğu, ancak Brezilyalı futbolcunun gitmesine Teknik Direktör Alex Ferguson'un onay vermediği vurgulandı. 


</TEXT>
</DOC>
