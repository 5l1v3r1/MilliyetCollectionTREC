<DOC>
<DOCNO> 383904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy09.html </URL>
<DATE> 2005/10/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
"Fuhuşun seyri" meclis gündeminde 
</HEADLINE>
<TEXT>

     DYP, Başbakan Recep Tayyip Erdoğan’a fuhuştaki seyri sordu. 
     DYP Hatay Milletvekili Mehmet Eraslan, Başbakan Erdoğan’ın yanıtlaması istemiyle TBMM Başkanlığı’na soru önergesi verdi. Eraslan, 2004’in ilk yarısına göre bu yılın ilk yarısında "icra işlemleri, işsizlik, hırsızlık, kap-kaç, uyuşturucu ve fuhuş" olaylarının nasıl bir seyir izlediğini sordu. 
     Eraslan ayrıca, üretim, yurtiçi satışlar, karlılık oranı, ihracat, ithalat, karşılıksız çek ve senet, iç ve dış borç oranlarının aynı dönemde artıp artmadığını sorarken, "Rakamsal değerler ne şekilde gerçekleşmiştir" dedi. 
     
     KOÇ’A DA "PİŞMANLIK" SORUSU 
     DYP Denizli Milletvekili Ümmet Kandoğan da Fransız TV5 kanalında yayınlanan İstanbul belgeselinde Türkiye üzerinden Kürdistan haritası çizilmesini TBMM’ye taşıdı. 
     Kandoğan, Kültür Bakanı Atilla Koç’a verdiği önergede "TV5’e yardım ettik pişman değilim ifadesini kullandınız mı. 
     Türkiye’yi bölünmüş gösteren bir yabancı kanala Türk halkının parası ile yardım etme yetkisini size kim vermiştir" dedi. 
     
</TEXT>
</DOC>
