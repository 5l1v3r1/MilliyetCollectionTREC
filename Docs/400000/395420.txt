<DOC>
<DOCNO> 395420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun45.html </URL>
<DATE> 2005/11/16/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
CIA uçağının Norveç'e indiği iddiası 
</HEADLINE>
<TEXT>

     ABD'nin Oslo büyükelçiliği, bir uçağın Amerikan Merkezi Haberalma Teşkilatı CIA ya da Amerikan hükümetinin yaptığı operasyon kapsamında temmuz ayında Norveç'in başkenti Oslo'ya indiği iddiasını reddetti. 
     Norveç Dışişleri Bakanlığı sözcüsü Anne Lene Sandsten, medyada CIA uçağıyla ilgili birçok şey yazıldığını, ancak ellerinde uçuşu doğrulayacak hiçbirşey bulunmadığını söyledi. 
     ABD'nin Oslo büyükelçiliği yetkililerinin uçakla ilgili iddiaları yanıtlamak için Dışişleri Bakanlığı'na çağrıldığını söyleyen Sandsten, Amerikalı yetkililerin bir hükümet görevi söz konusu olmadığını ve Norveç'e uçak indiği ya da uçakların Norveç hava sahasını kullandığına ilişkin haberleri araştırma sözü verdiklerini belirtti. 
     Norveç Sivil Havacılık İdaresi de, Amerikan sivil hava yolu şirketlerinin Norveç hava sahasını kullanması için izin almaya gerek olmadığını, ancak Amerikan ordusunun uçuşları ve diğer uçuşlar konusunda önceden hükümete bilgi verilmesi gerektiğini bildirdi. 
     Haftalık Ny Tid gazetesi, CIA tarafından Müslüman militanları gizli cezaevlerine götürmek için kullanılan bir uçağın 20 Temmuz'da Oslo Uluslararası Havaalanı'na indiğini yazmıştı. 
     Norveç medyasına göre ayrıca, CIA'nın yaptığı operasyonlar kapsamında, ikisi aşırı dinci Müslüman mahkumları taşıyan uçaklar olmak üzere en az 4 uçak Norveç'e indi ya da Norveç hava sahasını kullandı. 
     
</TEXT>
</DOC>
