<DOC>
<DOCNO> 398434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo01.html </URL>
<DATE> 2005/11/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Universiade'ın tuvalet ve duşlarına 437 bin YTL ödendi 
</HEADLINE>
<TEXT>

     İzmir’de Ağustos ayında yapılan 23. Dünya Üniversite Yaz Oyunlarında kiralanan portatif duş konteyner ve tuvaletlerine toplam 437 bin YTL ödendi. 
     CHP İzmir Milletvekili Erdal Karademir, Universiad törenlerinde İstiklal Savaşı ve Atatürk simgelerinin, resimlerinin kullanılmamasının nedenini Devlet Bakanı ve Başbakan Yardımcısı Mehmet Ali şahin’e soru önergesi olarak yöneltmişti. Şahin, Karademir’in yapılan harcamaların dökümünü de istediği önergeye yanıt olarak Hazırlık ve Düzenleme Kurulu HDK Genel Koordinatörü Taha Aksoy’un yazısını gönderdi. 
     
     ATATÜRK TABLOSUNDA TOPU BAYATLI’YA ATTI 

     Açılış töreniyle ilgili sunuşların 25 Aralık 2004’te Ankara’da yapılan toplantıda değerlendirildiğini belirten Aksoy, daha sonra tartışma konusu olan törende Atatürk’ün bulunmaması eleştirilerine şu açıklamayı getirdi 
     "Sunuşlardan birisinde bir Atatürk tablosunun yeraldığının görülmesi üzerine söz alan Togay Bayatlı özetle ’Universiade’ın olimpiyata benzer bir organizasyon olduğunu ve bu nedenle herşeyin olimpik ilkelere uygun olması gerektiğini, olimpiyatları düzenleyen ulusların sembolleşmiş liderlerine açılış törenlerinde yer verilmesinin bu ilkelerle bağdaşmayacağını’ belirtmiş ve bu görüş HDK üyelerince benimsenmiştir. Yine Bayatlı’nın uyarısı yerinde bulunarak ’İstiklal Savaşı’mıza ilişkin ögelere de vurgu yapılmaması görüşü de benimsenmiştir." 
     
     TOPLAM BÜTÇE 314 MİLYON 446 BİN 745 YTL 

     Aksoy, oyunlar için HDK’nın 125.5 milyon YTL harcama yapılmasını benimsediğini, bütçe dışında ayrıca kullanılan tesislerin hazırlanması için de İzmir ve Manisa İl Özel İdareleri, GSGM-İzmir ve Manisa, Büyükşehir Belediye Başkanlığı, Ege Üniversitesi, Spor Toto ve Celal Bayar Üniversitesinin toplam 188.9 milyon YTL’lik harcama yaptığını bildirdi. Oyunlarda kullanılan spor ekipmanları için harcamaların ilgili federasyonların bütçesinden karşılandığını belirten Aksoy, HDK’nın, kendisi ve yardımcılarının müşterek kararı olması koşuluyla 100 bin YTL’lik doğrudan alım yapma yetkisinin tanındığını açıkladı. 
     Ancak HDK daha sonra çeşitli tarihlerde aldığı kararlarla "bazı mal ve hizmet alımlarının", doğrudan satın almalarda konulan 100 bin YTL sınırından muaf tutulmasını da benimsedi. 
     
     TUVALET VE DUŞA 437 BİN YTL 

     Yine ihaleyle verilen işler arasında "Portatif duş konteyner ve tuvalet kiralama" da bulunuyor. Organizasyonun duş ve tuvalet ihtiyacı için de 437 bin 251 bin YTL harcandı. 
     Davet usulü ile ihale edilen işlerle ilgili kimi ihaleler şöyle 
     "Oyunlar köyü yiyecek içecek alımı 13 milyon 52 bin YTL. Çeşitli moturlu araçlar ile taşıma hizmeti 10 milyon 360 bin YTL. Tesisler temizlik hizmeti alım işi 2 milyon 229 bin YTL. Tesisler mobilya grupları ahşap 1 milyon 991 bin YTL. Oyunlar köyü temizlik hizmeti alım işi 1 milyon 746 bin YTL. Müsabaka salonlarına soğutma sistemleri temini 1 milyon euro." 
     
     AÇILIŞ-KAPANIŞ TÖRENLERİNE 5 MİLYON 750 BİN EURO 

     Yaz ve kış olimpiyatlarının görkemli açılış kapanış törenlerini andıran Universiade törenleri ve törenler için konaklama, ulaşım ve yemek için TİT İş Ortaklığına toplam 5 milyon 750 bin euro ödendiği bildirildi. 
     
     ADİDAS’DAN KIYAFETLERE 837 BİN 500 EUROLUK SPONSORLUK 

     Görevli ve gönüllü kıyafetleri için Adidas ile 1 milyon 22 bin 630 euroluk sözleşme imzalandı. Ancak firma bunun 837 bin 500 euroluk bölümünü sponsorluk katkısı olarak karşıladı. Böylece Adidas’a sadece 185 bin 130 euro ödenmiş oldu. 
     HDK tarafından doğrudan verilen yüksek miktarlı diğer işler ve firmaların listesi de şöyle 
     "-Danışmanlık Hizmetleri 1.5 milyon euro Meteksan Sistem ve Bilgisayar Tek. A.Ş. 
     -Sonuç ve destek hizmetleri 4 milyon 23 bin 95 euro yabancı uzmanların seyahat ve konuklama giderleri ayrıca ödendi - Meteksan Sistem ve Bilgisayar Tek. A.Ş. 
     -Sonuç sistemleri iş artışı 90 bin 407 euro- Meteksan Sistem ve Bilgisayar Tek. A.Ş. 
     -Yönetim ve denetim hizmetleri 1 milyon 950 bin euro ancak iş ortaklığı ile yapılan sözleşmenin iptal edildiği 28.3.2005’e kadar 390 bin euro ödendi -ZED-ARGE İş Ortaklığı -Tanıtım 4 milyon 110 bin YTL-Sporstsnet Tanıtım Yayıncılık ve Org. A.Ş. 
     -Tanıtım şehir uygulamaları 300 bin YTL- Sportsnet Tanıtım Yay. ve Org. A.Ş. 
     -Müsabaka biletleri basımı ve satışı 288 bin 811 YTL Biletix Bilet Dağıtım Basım ve Tic. A.Ş." 
     
     TRT 3.1 MİLYON YTL ALDI 

     Bu arada "oyunların yayın gideri" olarak TRT’ye 3 milyon 123 bin 760 YTL ödendi. 40 bin YTL’lik çöp kovasının alındığı üniversite oyunlarında halılar için 87 bin, rozetler için 58.5 bin, kostüm dikimine de 65.5 bin YTL ödendi. Oyunlarda kullanılan meşalenin kaplanmasına 2 bin YTL harcanırken, meşalenin parlatılması için de 500 YTL ödendi. Açılış kapanış töreni sunucusuna da 6 bin YTL verilen organizasyonda doping analizi için de 97 bin YTL harcandı. 
     
     SAYILARLA UNIVERSIADE 

     11-21 Ağustos 2005 arasında düzenlenen oyunlara 18 bin 536 personel görev yaptı. Oyunlara 131 ülkeden 5 bin 348 sporcu, 2 bin 853 yönetici, bin 283 hakem, 450 spor teknik görevlisi katıldı. Toplam 350 bin porsiyon yemek servisi yapıldı. 
     
</TEXT>
</DOC>
