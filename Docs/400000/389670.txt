<DOC>
<DOCNO> 389670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/guncel/gun05.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ham sanat'ın ustası Pera'da 
</HEADLINE>
<TEXT>


Art Brut Ham Sanat kavramının yaratıcılarından ve 20. yüzyılın önemli sanatçılarından Dubuffet'nin sergisi, Pera Müzesi'nde açıldı. Sanatın kalıplara hapsolmasını eleştiren Dubuffet, "Sanat, zincirlerinden boşalmalı" demişti 

KÜLTÜR SANAT SERVİSİ 

Paris Dubuffet Vakfı ve Fransız Kültür Merkezi işbirliğiyle düzenlenen "XX. Yüzyılın Büyük Bir Sanatçısıyla Buluşma Jean Dubuffet" adlı sergide sanatçının 63 litograf ve serigraf baskısıyla 1 heykel ve 10 yağlıboya tablosu olmak üzere toplam 74 yapıtı sergileniyor. 
Deliliğin insan görüşünü zenginleştirdiğini savunan Jean Dubuffet, boya ve tuvalin yanı sıra kum, çakıl, k ğıt hamuru, kurutulmuş otlar, çiçekler, ağaç kabukları, tutkal gibi sıra dışı pek çok malzeme kullanarak çağdaş sanata yepyeni bir soluk getirdi. 
Pera Müzesi'ndeki Dubuffet sergisindeki eserlerin büyük bölümü baskıresimlerden oluşuyor. 8 Ocak 2006'ya kadar sürecek Dubuffet sergisiyle ilgili ayrıntılı bilgiyi, Milliyet Sanat dergisinin kasım sayısında bulabilirsiniz. 

Dubuffet kimdir 

31 Temmuz 1901'de Le Havre'da dünyaya gelen Jean Dubuffet, liseden mezun olduktan sonra, resimle daha yakından ilgilenmek için Paris'e geldi. Daha sonra resim yapmayı 8 yıllığına bırakıp doğduğu yere döndü. Bir süre babasının mesleği olan şarap tüccarlığı yapan Dubuffet, daha sonra kendini tümüyle resim yapmaya adadı. 1944'te açtığı ilk sergisi, sanat çevrelerinde büyük tartışma yarattı. Sonra ABD'de ünlendi ve 1947'de New York'ta ilk sergisini açtı. Taş baskı atölyesi kuran Dubuffet, cazla da ilgilendi ve plak kayıtları yaptı. Sanatçının heykel çalışmaları da Avrupa ve ABD'de uzun yıllar sergilendi. Eserleri arasında New York'ta Chase Manhattan Plaza üzerine yerleştirilen Manhattan Bank Anıtı, Houston'da Hayaletli Anıt, Chicago'da Dikilmiş Hayvanlı Anıt'lar yer alıyor. Jean Dubuffet, 1985 yılında Paris'te öldü. 

Eserler sanatseverlerle buluştu 

ASLI ÇAKIR 
"Jean Dubuffet 20'inci Yüzyıl'ın Büyük Bir Sanatçısıyla Buluşma" ve "Camaltı'nda Devr-i Alem" adlı sergiler, dün akşam Pera Müzesi'nde açıldı. Açılışa İnan Kıraç, Güler Sabancı, Mehmet Güleryüz, Burhan Doğançay, Filiz Çağman, yazarlarımız Meral Tamer ve Güngör Uras'ın yanı sıra çok sayıda seçkin davetli katıldı. 

Aynı anda camaltı sergisi 

Dubuffet'nin sergisinin yanı sıra, 'camaltı resminin' dört kıtadan seçilmiş zengin bir derlemesi de Pera Müzesi'nde sanatseverlere sunulacak. "Camaltında Devr-i Alem" başlıklı sergide, önemli koleksiyonlardan bir araya getirilen 200 camaltı resim örneği yer alacak. Camın arka yüzeyine toz boya, guvaş, yağlıboya ve akrilikle yapılan, Antik çağlardan bu yana uygulanan 'camaltı resmi' tekniği artık günümüzde kaybolmaya yüz tutmuş sanatlardan biri. Değişik ülkelerden 'camaltı resmi' örneklerinin yer bulduğu sergide Avrupa, Asya, Afrika, Amerika'nın yanı sıra Anadolu ve İslam eserleri de öne çıkıyor. 



</TEXT>
</DOC>
