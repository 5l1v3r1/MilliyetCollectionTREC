<DOC>
<DOCNO> 388298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy14.html </URL>
<DATE> 2005/10/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ağar Rektörün tutuklanması ile ilgili çok ağır iddialar var 
</HEADLINE>
<TEXT>

     DYP Genel Başkanı Mehmet Ağar, Van Yüzüncü Yıl Üniversitesi YYÜ Rektörü Prof. Dr. Yücel Aşkın ile ilgili gelişmeler üzerine, bir parti heyetini detaylı incelemeler yapmak üzere bugün Van’a göndereceklerini bildirdi. 
     Mehmet Ağar, İstanbul Ticaret Odası’nı ziyaret ederek, İTO 
     Yönetim Kurulu Başkanı Murat Yalçıntaş, Meclis Başkanı Muharrem Keçeli ve öteki yöneticilerle görüştü. 
     Ağar, görüşme öncesi basın mensuplarının, YÖK Başkanı Prof. Dr. 
     Erdoğan Teziç’in dünkü açıklamalarını hatırlatarak görüşlerini sormaları üzerine, Türkiye’de yargı bağımsızlığı ve üniversitelerin özgürlüğünün üzerinde hassasiyetle durdukları konular olduğunu, bunların birbirleri ile çelişmeyecek değerler olduklarını düşündüklerini söyledi. 
     Konuyla ilgili olarak DYP Genel Sekreteri Prof. Dr. Kamil Turan, Genel İdare Kurulu Üyesi 2 kişi ile Merkez Karar Kurulu’ndan oluşan 4 kişilik parti heyetini bugün Van’a göndereceklerini anlatan Mehmet Ağar, şunları kaydetti 
     "Arkadaşlarımız, dünkü gelişmeler üzerine çok detaylı incelemeler yapacaklar. Ondan sonra oradan aldığımız sağlam bilgiler esasında toplumla meseleyi paylaşmak istiyoruz. 
     YÖK Başkanı tarafından söylenen şeyler çok ciddi meselelerdir, konulardır. Ama bir yandan da devam eden adli süreç vardır. 
     Dolayısıyla bu süreç açısından bizim yargı ile ilgili meselelerdeki hassasiyetimiz malumdur. Bir yandan da üniversite ile ilgili hassasiyetimiz vardır. Arkadaşlarımızın doğru bilgilere dayalı raporundan sonra kamuoyuyla geniş bir şekilde paylaşacağımız bir konu olacaktır bu." DYP lideri Ağar, bugün Van’a gidecek partililerin, Cumartesi günü döneceklerini zannettiğini belirterek, "Çok ağır iddialar vardır işin içerisinde. Bütün bunları yerli yerine oturtacak sağlam donelerle teçhiz edilmemiz lazım" dedi. 
     
</TEXT>
</DOC>
