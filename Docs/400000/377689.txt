<DOC>
<DOCNO> 377689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun14.html </URL>
<DATE> 2005/09/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şüpheci İngiliz turistler, uçağın kalkmasını engelledi 
</HEADLINE>
<TEXT>

     Bindikleri uçakta gördükleri iki kişinin ''militan'' olduğundan şüphelenen İngiliz turistler, Kıbrıs Rum Kesimi'nden İngiltere'ye gidecek bir uçağın kalkışını engelledi. 
     Kıbrıs Rum polisinin açıklamasına göre, Lefkoşe'den Manchester'a gidecek özel havayolu şirketi XLA'ya ait uçak, kalkış için pistte yol alırken, yolcuların şiddetli itirazları üzerine pilot kalkıştan vazgeçti. 
     Açıklamada, ''yolcular militana benzediklerini belirttikleri iki yolcu gördüklerini bildirmişler, bunun ardından pilot da bu kişileri yolcu olarak götürmeyeceğini söylemiş'' denildi. 
     Polisin diğer yolcuların şüphelendiği iki kişiyi sorguladığı belirtildi, ancak sorgu sonucunda ne gibi bir işlem yapıldığı belirtilmedi. Polisin uçakta yaptığı aramada da bir şey bulunmadı. 
     Polis, bu kişilerin uyrukları konusunda bilgi vermezken, Rum radyosu, iki kişinin Pakistanlı olduğunu belirtti. 
     Ertelenen uçuşun bugün öğleden sonra yapılacağı kaydedildi. 
     
</TEXT>
</DOC>
