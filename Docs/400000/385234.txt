<DOC>
<DOCNO> 385234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun03.html </URL>
<DATE> 2005/10/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
The Sunday Times'tan Londra'ya terör saldırısı iddiası 
</HEADLINE>
<TEXT>

     İngiltere'de yayımlanan The Sunday Times gazetesi, El Kaide terör örgütünün 2003 yılında bir Doğu Avrupa ülkesinden kaçıracağı bir uçağı, günün her saatinde onbinlerce kişinin bulunduğu Londra'daki Heathrow havaalanı üzerinde yere çakmayı planladığını öne sürdü. 
     Hükümetin 2003 yılında Heathrow havaalanına bir günde yüzlerce zırhlı araç ve asker yığmasının nedeninin bu yöndeki istihbarat olduğunu yazan gazete, iç istihbarat servisi MI5'e 2003 Şubat ayında bu konuda ayrıntılı bilginin geldiğini belirtti. 
     Haberini istihbarat kaynaklarına dayandıran Sunday Times, El Kaide'nin planının ikinci ayağını ise İngiltere'deki havaalanlarının birinden kalkmaya hazırlanan bir uçağa saldırı olduğunu kaydetti. 
     El Kaide'nin bu saldırılarla Irak'ın işgaline destek veren İngiltere'yi cezalandırmayı amaçladığını kaydeden gazete, örgütün uçak kaçırmayı planladığı ülkelerin arasında Polonya, Letonya ve Estonya'nın bulunduğunu öne sürdü. 
     Gazete, 2003'te bu istihbaratın alınmasından sonra, 450 asker ve aralarında Scimitar zırhlı araçlarının da bulunduğu birçok askeri aracın Heathrow'a yığıldığını, Kraliyet Hava Kuvvetleri'ne RAF ait savaş uçaklarının da acil bir durumda müdahale için ''beklemede tutulduğunu'' kaydetti. 
     
</TEXT>
</DOC>
