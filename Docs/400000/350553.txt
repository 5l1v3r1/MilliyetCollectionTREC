<DOC>
<DOCNO> 350553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy07.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre ile yeni kriz 
</HEADLINE>
<TEXT>


Devlet Bakanı Tüzmen ile İsviçre Ekonomi Bakanı Deiss'in ziyaretleri, Halaçoğlu hakkındaki soruşturma nedeniyle ertelendi 

ANKARA Milliyet 


Devlet Bakanı Kürşad Tüzmen ile İsviçre Ekonomi Bakanı Joseph Deiss'in karşılıklı ziyaretleri, İsviçre'deki bir konferansta Ermeni soykırımı iddialarını reddeden Türk Tarih Kurumu Başkanı Prof. Dr. Yusuf Halaçoğlu hakkında soruşturma açılması nedeniyle ertelendi. 
Tüzmen'in 22 - 24 Haziran'da yapılması planlanan Türk - İsviçre İş Konseyi toplantısına katılımı ve toplantının belirsiz bir tarihe ertelenmesi nedeniyle İsviçre Ekonomi Bakanı Joseph Deiss'in Tüzmen'in ziyaretine karşılık eylül başlarında Türkiye'ye yapması planlanan ziyaret de yapılmayacak. 
Halaçoğlu hakkında geçen yıl ilkbaharda yaptığı bir konuşma nedeniyle İsviçre Zürih Kanton Savcılığı'nca soruşturma açılmış ve İnterpol aracılığıyla Türk Emniyeti'nden Halaçoğlu'nun kimlik bilgileri istenmişti. Bu soruşturmanın, Türk - İsviçre ilişkilerinde yarattığı gerginlik ziyaretlerin ertelenmesiyle bir kez daha gün yüzüne çıktı. 

İlginç bağlantı 
Zürih'te yayımlanan Tages - Anzeiger gazetesinin bir haberinde de bir Türk istihbarat elemanının, Calmy - Rey'in bir kokteylde bir terör örgütü yandaşıyla görüştüğünü gözlemlediğini ve Ankara ziyaretinin bu nedenle ertelendiğini iddia etmişti. Gazete, Türk gizli servisinin, Calmy - Rey'in "bir dakikadan fazla süren" bu görüşmesinden İsviçre polisini haberdar ettiğini yazmış, bakanlık yetkilileri ise iddiaları yalanlamıştı. 


</TEXT>
</DOC>
