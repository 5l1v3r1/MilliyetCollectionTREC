<DOC>
<DOCNO> 394476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/ysenay.html </URL>
<DATE> 2005/11/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kimbilir 
</HEADLINE>
<TEXT>



Bern'deki ölüm - kalım maçı gibi 90 dakikaya "dünya markası bir saat titizliğiyle" hazırlanmıştı sanki İsviçre... 
Orta alanda "yıldızlar savaşı" gibi bir hızın hakim olduğu zaman yarışmasında rakibin bizden çok önde ve dakik oynadığını kabul etmeliyiz... Başlama düdüğüyle millilerimizi kendi oyun alanı dışına çıkarmamaya uğraş veren rakibe karşı Türkiye bir de "sanki paslaşma kumandası bizlerdeymiş gibi" çizgi halinde ofsayt taktiğine soyunuyor ve ortaya "rakibin oynama planlarına hizmet eder" gibi bir garip durum çıkıyordu... Barnetta kırkayak gibi orta alanı darmadağın ederken, Cabanas, Gygax, Degen, Müller gibi isimler çok çabuk düşünüp, fizik güçlerini müthiş bir tempoyla birleştirip, oyunu bizim kaleye yıkmaya çalışırlarken, artık ortada "ofsayt ağıyla adam yakalama" gibi bir kavram fantezisi kalır mıydı hiç .. Orta alanda başta özellikle Tümer olmak üzere herkes "doğru top kullanma" adına müthiş bir gayret sarfederken, böylesine kalabalık ve dar bir alanda sıkışıp kalarak, nasıl olur da rakibin sizi düşürdüğü bu tuzağı farkedemezsiniz ... 

Kartlar prensi 
Tek santrfor Hakan Şükür, böylesine alev alev yanan ve sıcak vuruşmaların yaşandığı bir gol bölgesinde kenarda Halil Altıntop dururken 90 dakika boyunca neden oyunda kaldı ki .. Ayrıca Hakan'ın, Tuncay gibi robot tarzı bir oyuncu ile diyalog kurup, pozisyon yaratması "şanslar dışında" tam bir kadercilik anlayışı bizce... Kanatları kullanmada dün İsviçre ders niteliğinde ataklar tertipledi Türk savunmasının derinliklerine... Adeta "ambargo altında kilitlenip maç sonuna kadar çaresiz kalmamızın" ana sebebi işte bu rakibin çıkışlarına bizim çareler yaratamamızdı itiraf etmeliyiz ki... İkinci yarıda Nihat'ın yerine Okan ile başlamamız neleri değiştirebilirdi ki .. Rakibin ölümüne sıkı presleri ikinci 45'te de bir gösteri halinde devam edince, işler bizim için tam bir çıkmaza kilitlenip, kaldı maalesef... Ama "kartlar prensi" Slovak hakem, bizimkilere sarı kartlar yağdırırken, özellikle Hakan Şükür'ün pozisyonunda ele çarpan topu neden es geçip, penaltıyı görmezlikten geliyor ve Magnin'e kart çıkarmamaya adeta gayretler gösteriyordu nedense .. 
Sonrası beklenendi zaten... Dünkü oyunla "bu güneşe kar dayanamazdı" ve de öyle oldu sonuçta... Bakalım çarşambaya bir mucize gerçekleşebilir mi Kadıköy'de KİMBİLİR 


</TEXT>
</DOC>
