<DOC>
<DOCNO> 351569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo26.html </URL>
<DATE> 2005/06/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
A Milli Bayan Basketbol takımı Akdeniz Oyunları'na hazırlanıyor... 
</HEADLINE>
<TEXT>

     A Milli Bayan Basketbol Takımı, 24 Haziran-3 Temmuz tarihleri arasında İspanya'da yapılacak 15. Akdeniz Oyunları'na Antalya'da hazırlanıyor. Takımın asıl hedefi ise, eylül ayında Türkiye'de düzenlenecek Avrupa Şampiyonası finallerinde başarıyı yakalamak. 
     Menajer Mihriban Oğuz, AA muhabirine yaptığı açıklamada, 15. Akdeniz Oyunları'nın hazırlıklarını Antalya'da Dilek Sabancı Spor Salonu'nda sürdürdüklerini bildirdi. 
     Asıl hedeflerinin ise 2-11 Eylül tarihleri arasında Türkiye'nin evsahipliğini yapacağı Avrupa Şampiyonası finalleri olduğuna dikkati çeken Oğuz, 3 yıldır bu şampiyonaya hazırlandıklarını kaydetti. 
     Oğuz, şunları söyledi 
     ''Avrupa Şampiyonası'nı hedefledik ve bu doğrultuda uzun vadeli program yaptık. Her yıl çalışma sistemlerini geliştiriyoruz. Bu yıl ilk programımız 24 Mayıs'ta İstanbul'da başladı. Onun devamında İtalya'da 10 günlük kampa gittik. Türkiye'ye döndükten sonra da Antalya'ya geldik. İtalya'dan sonra Antalya'ya gelmemizin nedeni, Akdeniz Oyunları'nın yapılacağı İspanya'nın Almeria kentinin iklim olarak Antalya'ya benzemesi.'' Çalışmaların büyük bölümünün Avrupa Şampiyonası hedefiyle ilgili olduğunu anlatan Oğuz, şöyle devam etti 
     ''Şu anda oyuncular fizik-kondisyon, ağırlık, çabukluk ve taktik çalışmaları yapıyor. Bundan sonra birkaç gün daha fizik-kondisyon çalışması yapacağız. Hergün 2 antrenmanımız oluyor. 
     Türkiye'nin ilk kez katılacağı Avrupa Şampiyonası finallerinde başarıyı yakalamak ve madalya şansı elde etmek istiyoruz. Diğer takımlar daha önce defalarca Avrupa Şampiyonası'na katılmış ve tecrübe üstünlükleri var. Biz de bunu evsahibi avantajı ve yoğun çalışmalarımızla kapatmaya çalışacağız.'' 
     
     ANTALYA'DA TURNUVA DÜZENLENECEK 
     Oğuz, Antalya'da bulundukları süre içinde bir de turnuva gerçekleştirileceğini bildirdi. 
     Turnuvanın 15 Haziran'da başlayacağını ve 3 gün süreceğini anlatan Oğuz, turnuvaya Fransa ve Hırvatistan milli takımlarının katılacağını dile getirdi. 
     Basketbol Federasyonu Antalya İl Temsilcisi Mehmet Ali Ulutaş ise, Antalya'da düzenlenecek turnuvanın bayan basketbolculara yararlı olacağını ve bu nedenle turnuvanın izlenmesini istediklerini kaydetti. 
     
</TEXT>
</DOC>
