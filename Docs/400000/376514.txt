<DOC>
<DOCNO> 376514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur26.html </URL>
<DATE> 2005/09/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Babaya aşk baskını 
</HEADLINE>
<TEXT>

     Taylan YILDIRIM- Ahmet SAYAR İZMİR, DHA 

İZMİR'in Eşrefpaşa semtinde 41 yaşındaki H.Ç., ağabeyi 46 yaşındaki H.Ç. ve ablası 51 yaşındaki G.E. ile birlikte, evine temizliğe gelen kadınla aşk yaşadığı ve fazla para verdiği gerekçesiyle babaları 73 yaşındaki Yusuf Ç.'nin evini bastı. Tartışma sırasında temizlikçi 40 yaşındaki Gülden Tar, 2'nci kattan düşerek yaralandı. H.Ç. ve kardeşleri kendisini attığını öne süren Tar'ın, paniğe kapılarak atladığını söyledi. 
     Olay, bugün saat 11.00 sıralarında 611 Sokak 49 numarada meydana geldi. Bir süreden bu yana parası olmadığını söyleyerek çevresine borçlanan Yusuf Ç.'nin parasını evine temizliğe gelen Gülden Tar'a verdiğini ve aşk yaşadığını duyan çocukları H.Ç., ağabeyi H.Ç. ve ablası G.E. ile sabah saatlerine eve geldi. Evde temizlik için geldiğini söyleyen Gülden Tar ile üç kardeş arasında tartışma çıktı. Tartışma sırasında Gülden Tar, 2'nci kattaki dairenin balkonundan bağırarak düştü. Gülden Tar, olay yerinde sağlık ekiplerinin yaptığı ilk müdahale ardından İzmir Eğitim Hastanesi'ne kaldırıldı. Ayakları ve belinde kırık olduğu belirlenen Gülden Tar, alınan ifadesinde, evine temizliğe gittiği yaşlı adamın çoçuklarının evi bastığını, babalarının parasını yediği gerekçesiyle de tartıştıktan sonra kendisini balkondan aşağıya attıklarını iddia etti. 
     
     KARDEŞLER GÖZALTINDA 
     Yaralı olarak çıkartılırken kendisinin atıldığını yineleyen Gülden Tar'a tepki gösteren H.Ç., ağabeyi H.Ç. ve ablası G.E., gözaltına alınarak Eşrefpaşa Karakolu'na götürüldü. İddiaların yalan olduğunu söyleyen H.Ç., Gülden Tar'ın eve girdikleri anda paniğe kapılarak saklanmaya çalışırken balkona çıktığını bu sırada kendisini balkondan attıklarını ileri sürdü. 
     Bu arada kendisine karıştıkları gerekçesiyle çoçuklarıyla tartışan baba Yusuf Ç. ise, görüntü almaya çalışan basın mensuplarına tepki gösterdi. Olayla ilgili soruşturma başlatıldı. 
     
</TEXT>
</DOC>
