<DOC>
<DOCNO> 378167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur20.html </URL>
<DATE> 2005/09/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Keçiören'de boğa paniği 
</HEADLINE>
<TEXT>

     Keçiören’de, nereden kaçtığı henüz belirlenemeyen bir boğa, 3 kişiyi yaraladı. 
     Ovacık Mahallesi veya Bağlum tarafındaki bir besi çiftliğinden kaçtığı tahmin edilen boğa, yaklaşık 1,5 saat süren mücadelenin ardından yakalandı. 
     Sanatoryum, Felek ve Kızlarpınarı caddelerinde birer kişiyi yaralayan boğa, Kızlarpınarı Caddesi’nde bir giyim mağazasının da camını kırdıktan sonra, vatandaşlar ve polisin çabalarıyla, aynı cadde üzerindeki iki bina arasında yakalanabildi. 
     Dükkan camını kırdığı sırada ayağından yaralanan boğanın sahibinin bulunamaması nedeniyle belediye ekiplerince götürüleceği, veterinerin görmesinden sonra kesilip kesilmeyeceğine karar verileceği belirtildi. 
     Boğa tarafından yaralanan ve isimleri öğrenilemeyen biri kadın 3 kişinin hastanelere gönderildiği kaydedildi. 
     
</TEXT>
</DOC>
