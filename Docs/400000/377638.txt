<DOC>
<DOCNO> 377638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/siyaset/siy01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arslan'ın sözleri daha çok tartışılır 
</HEADLINE>
<TEXT>


Ankara Kulisi 


Yargıtay Başkanı Osman Arslan'ın yeni adli yılın açılış törenindeki konuşması daha çok Anayasa Mahkemesi'ne dönük eleştirel içeriği açısından tartışma yarattı. 
İlk günün ateşli münazarası geride kaldıktan sonra konuşmanın başka yönleri de tartışma menziline girdi. Bunların başında Yargıtay Başkanı'nın konuşmasında, hükümete dönük eleştirel bir çizgi yansıtmaktan uzak durması geliyor. 
Yargıtay'ın yine Arslan'ın başkanlığı döneminde hükümete yargı bağımsızlığı, kadrolaşma gibi konularda yönelttiği önceki eleştirilerin kuvvetli dozajı nedense bu konuşmada pek yer almadı. 
Yargıtay başkanlarının konuşmalarının genelde bu kurumun içindeki konsensüsü yansıtmasına hep özen gösterilir. Gelenekte, başkanlar konuşmalarını yapmadan önce Yargıtay Başkanlar Kurulu ile metnin ana çerçevesini istişare ederler. 
Bu gelenek çerçevesinde ana hatlar belirlendikten sonra konuşmanın nihai metnini kaleme almak başkana kalır. 

Başkanlara sürpriz etkisi 
Arslan'ın bu yılki konuşmasının Yargıtay'daki daire başkanlarının önemli bir bölümü açısından bir sürpriz etkisi yarattığı anlaşılıyor. Aslında Arslan'ın istişare sürecinde varılan uzlaşıyı, konu başlıkları açısından metne dahil ettiği anlaşılıyor. Ancak, bu başlıklara ayrılan genişlik söz konusu olduğunda Arslan, kendisine göre bir ayar tutturmuş. Arslan'ın konuşması 44 sayfa tutuyor. Başkan, bunun tam 24 sayfasını Anayasa Mahkemesi'ne dönük eleştirilere ayırmış. Yaklaşık yüzde 55 . Geriye kaldı 20 sayfa. Tam 11 sayfa yüzde 25 basına dönük eleştirilere ayrılmış. Kaldı mı size topu topu 9 sayfa Yargının diğer bütün ciddi ve güncel sorunları işte bu 9 sayfa içinde işlenmiş. 
Belli ki Arslan, Başkan olarak ilk kez adli yıl açılışında hükümeti karşısına almak istemedi. 
Bir yanlış anlama olmasın 
Yoksa 2 gün önce Başbakan Erdoğan ile birlikte Adalet Bakanı Cemil Çiçek'in kızı İclal Çiçek'in nik h şahitliğini yapmış olmasının bu işle uzaktan yakından bir ilgisi yok. 

Baykal, Hisarcıklıoğlu'nu iğneledi 

Türkiye Odalar ve Borsalar Birliği Başkanı Rıfat Hisarcıklıoğlu, geçenlerde yönetim kurulu üyeleri ile birlikte CHP Genel Başkanı Deniz Baykal'ı parti merkezinde ziyaret etti. 
Baykal ve Hisarcıklıoğlu, ekonomiden siyasete uzanan geniş bir gündem üzerinde görüş alışverişinde bulundular. Hisarcıklıoğlu, Erdemir için oluşturdukları "milli takım" da denilen "ortak girişim grubu" hakkında bilgi verdi ve konuşmasını şöyle bağladı "Sayın Baykal, ortak girişimi, sizden ilham alarak kurduk." 
Hisarcıklıoğlu'nun sözlerine bakılırsa, Odalar Birliği, iktisat politikalarında, ana muhalefet partisinden feyz alarak yola çıkıyordu. Ancak, bu işte bir gariplik vardı ve Baykal da bunu fark etmiş olmalı ki, şaka yollu şöyle takıldı Hisarcıklıoğlu'na "Rıfat Bey övgüler bize, helikopter başbakana." 
Baykal, Odalar Birliği'nin bir süre önce Başbakan Erdoğan'a helikopter kiralamış olmasını belli ki bir taraflara not düşmüştü. 


</TEXT>
</DOC>
