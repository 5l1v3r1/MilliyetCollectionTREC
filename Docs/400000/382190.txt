<DOC>
<DOCNO> 382190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun19.html </URL>
<DATE> 2005/09/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Reuters Bush tasarruf yaptıracağına gezilerini kıssın 
</HEADLINE>
<TEXT>

     Amerikalıları dün enerji tasarrufu yapmaya çağıran Başkan George Bush'un gezilerinde tasarrufa uygun davranılmadığı ileri sürüldü. 
     Reuters'in haberine göre, Başkan Bush'un havayoluyla seyahat ettiğinde kullandığı başkanlık uçağı, dört motorlu Boeing 747-200B tipi ''Air Force One''ın deposu 202 bin 608 litre. 
     Ordu fiyatlarına göre uçak yakıtının 1 galonu 3,78 litre 1,57 dolar olduğu için, başkanlık uçağının deposu 84 bin 152 dolara doluyor. 
     Hava kuvvetlerine göre, hiç durmadan 12 bin 800 km uçabilen başkanlık uçağının bir saatlik uçuşunun maliyeti 6 bin dolardan fazla. Bush, ayrıca havaalanları ile varış noktaları arasında da helikopter kullanıyor. 
     Başkan Bush'un karayolu seyahatlerinde oluşan konvoylar da yakıt açısından masraflı. 
     Bush, karayolu seyahatlerinde General Motors yapımı 2006 model bir Cadillac DTS limuzine biniyor. Zırhlı olması ve güvenlik için yapılan diğer eklemelerin ağırlığını artırmasının yanı sıra büyük boyutlarda olması nedeniyle, Bush'un aracının bir litre yakıtla aldığı mesafe, standart modellere göre çok az. Standart modeller, bir litreyle yaklaşık 9,4 km yol alıyor. 
     Bush'un karayolu konvoylarında, korumalar, yardımcıları ve basın mensuplarını taşıyan ve aşırı miktarda yakıt birkaç spor araç ve minibüs kullanılıyor. Bush'un Texas'taki Beaumont'a dün yaptığı gezide konvoydaki araç sayısı 12'yi bulurken, bazı gezilerde konvoylardaki araç sayısı 20'yi aşabiliyor. 
     Bush, Texas'taki çiftliğinde ise beyaz 2001 model Ford F-250 pikap kullanıyor. Bu araçta yakıt olarak propan gazı kullanılıyor. 
     Muhalifler, Bush yönetiminin yakıtta tasarruf için önerdiği yeni standartların da büyük spor model araçların ve pikapların üretimini artırabileceğini, bunun da bu tip araç üreticilerinin çıkarına olduğunu ileri sürüyor. 
     
</TEXT>
</DOC>
