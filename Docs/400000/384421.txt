<DOC>
<DOCNO> 384421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/yilmaz.html </URL>
<DATE> 2005/10/06/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Karamehmet Karacan'ın attığı yöneticileri geri aldı... 
</HEADLINE>
<TEXT>


Bir spor programındaki "densizlik", ekonomi dünyasındaki "güçler" dengesinin de habercisi oldu. Pazartesi günü yapılan genel kurulda Yapı Kredi Bankası iştiraklerinden Digitürk ve Superonline'ın Yönetim Kurulu Başkanı Ali İhsan Karacan görevini Çukurova yönetimine devretti. 
28 Eylül'de genel kurulu yapılan Yapı Kredi'nin mali olmayan diğer iştiraklerinin genel kurulları da ayın 14'üne kadar tamamlanacak. 

Atıldı ve geldi 
Çukurova'nın genel kurul sonrası ilk hareketi Karacan'ın bundan yaklaşık bir yıl önce "fazla harcama" nedeniyle görevden aldığı Superonline Genel Müdürü Savaş Ünsal'ı ve Maraton programındaki "Toroğlu krizi" nedeniyle işine son verdiği Digitürk Genel Müdürü Ertan Özerdem'i, yeniden "eski" yerlerine atamak oldu. 
Digitürk ve Superonline'da eski tas, eski hamam. 
Hemen belirtmeliyim ki bu durum, Çukurova'nın patronu Mehmet Emin Karamehmet'in "görünürde" olmayan ikinci adamı Ersin Pamuksüzer'in, operasyonlardaki "gücü" olarak algılanıyor ve "görünürdeki ikinci adam" ile ilgili olarak ortaya şöyle bir soru atılıyor 
"Osman Berkmen görevde kalacak mı " 

Geleceğe bak 
Digitürk Genel Müdürü Özerdem olayını şöyle bir hatırlayalım... 
Şansal Büyüka'nın hazırladığı "Maraton" programında yorumcu Erman Toroğlu'nun Digitürk ekranında Galatasaraylı Ümit Karan'a canlı yayında yönelttiği "soru küfür", Karacan tarafından işten atılmasına neden olmuştu. 
Olaylar bununla kalmamış, Toroğlu sözleşmesi feshedilmesine rağmen, Digitürk'te yayına çıkmıştı. 
Bunun üzerine Karacan da, Çukurova'nın patronu Karamehmet ve Toroğlu ile birlikte Digitürk'te görevden aldığı genel müdür Özerdem hakkında BDDK'ya suç duyurunda bulunmuştu. 
Karacan'ın müracatını BDDK murakıpları inceliyor, Karacan "Bu tür olaylarda hemen sonuç alınmaz, bekliyorum. Benim için bu olay eskide kaldı, artık geleceğe bakıyorum" diyor. 

Müşterisi çok 
Koç-Unicredito, Yapı Kredi Bankası'nın yüzde 57.4 hissesi için 1.425 milyar dolar vermişti. Bankası gitmesine karşılık TMSF'ye 712 milyon dolar borcu kalan Karamehmet'in, Digitürk ve Süperonline hisselerini satın almak için 4 aylık opsiyon süresi bulunuyor. 
Bu iki şirkete de, son aylarda Türk medyasına yönelen Kanadalı şirket Canwest ve Amerikalı yayıncı Rubert Murdoch'un şirketi New Corporation'un da içinde olduğu 12'si yabancı, toplam 21 şirket ilgi göstermişti. 
31 Aralık 2004 tarihindeki defter değeri üzerinden satılacak Digitürk 79 milyon dolar, Fintur 69 milyon dolar, Superonline hisseleri ise 9.5 milyon dolar ediyor. Digitürk'ün ortaklık yapısında ise Fintur'un yüzde 66, Yapı Kredi'nin yüzde 25, Çukurova'nın da yüzde 9 hissesi bulunuyordu. 

Misyon tamam 
Karacan, "Yapı Kredi'nin satışı ile bu kurumdaki misyonumu tamamladım" diyerek yeni bir sayfa açtığını vurguluyor. 
Oysa Karacan 1994-1997 yılları arasında Sermaye Piyasası Kurulu SPK başkanlığı yapmış, ardından da Karamehmet'in üst yönetiminde yer almıştı. 
Bankacılık Düzenleme ve Denetleme Kurulu BDDK Yapı Kredi'de operasyonel olarak yönetime müdahale edince, temsilci olarak Karacan'ı atamış ve bankanın iştiraklerinin yönetim kurulu başkanlığını da vermişti. 
Karacan'a "Genel kurullar yapılıyor ve tek tek şirketlerin yönetimini otomatik olarak devrediyorsunuz. Yeniden Çukurova Grubu'nda bir görev alır mısınız " diye soruyorum "Almam" diyor. 
Nasıl alsın Karamehmet kapıdan kovduklarını bacadan alıyor... 



</TEXT>
</DOC>
