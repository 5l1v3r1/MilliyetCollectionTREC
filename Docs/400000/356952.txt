<DOC>
<DOCNO> 356952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun45.html </URL>
<DATE> 2005/06/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Time, haber kaynağını açıklıyor 
</HEADLINE>
<TEXT>

     Time dergisi, bir CIA ajanını deşifre eden haber kaynağını açıklamadığı için gelecek hafta cezaevine girmekle karşı karşıya olan muhabirleri Matthew Cooper'ı kurtarabilmek için, mahkeme kararı doğrultusunda, Cooper'ın tüm notlarını mahkemeye vereceklerini açıkladı. 
     Dergiden yapılan açıklamada, mahkeme kararına katılmadıkları halde bu karara uyacakları belirtildi. Açıklamada, ABD Yüksek Mahkemesi'nin temyiz başvurusunu reddetmekle bağımsız ve özgür gazetecilik ilkelerine zarar verdiğini belirterek, bu karardan duyulan endişeler dile getirildi. 
     ABD Federal Bölge Mahkemesi Yargıcı Thomas Hogan, dün yapılan mahkeme oturumunda, haber kaynaklarını bir hafta içinde büyük jüri önünde açıklamamaları durumunda Time dergisinden Matthew Cooper ve New York Times gazetesinden Judith Miller'in 18 ay hapis cezası çekeceklerine karar vermişti. 
     Cooper ve Miller ise daha önce yaptıkları açıklamada, haber kaynaklarını açıklamaktansa cezaevine girmeyi tercih edeceklerini ifade etmişlerdi. 
     Yargıç Hogan, mahkeme kararına uymaya zorlamak için, geçmişe yönelik olarak da uygulanmak üzere, ifadelerin verilmediği her gün için Time dergisine bin dolarlık para cezası vermişti. Miller ve Cooper'ın temyiz başvurusu, pazartesi günü ABD Yüksek Mahkemesi tarafından reddedilmişti. 
     Daha önce alınan bir mahkeme kararında, bu gazetecilerin, ilk olarak köşe yazarı Robert Novak tarafından deşifre edilen gizli CIA ajanı Valerie Plame'nin kimliğini açıklayan hükümet görevlisinin kim olduğu konusunda ifadeleri istenmiş, ancak gazeteciler bu talebi reddetmişlerdi. 
     Washington Federal Bölge Mahkemesi yargıcı Thomas F. Hogan da geçen ekim ayında, gazetecilerin haber kaynakları konusunda ifade vermemeleri durumunda hapis cezasına çarptırılmaları hükmünü vermişti. ABD Yüksek Mahkemesi'nin temyiz başvurusunu ret kararıyla gazeteciler için hukuki süreç de tükendi. 
     
</TEXT>
</DOC>
