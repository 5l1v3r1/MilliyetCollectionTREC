<DOC>
<DOCNO> 378831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/axsiy02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın ABD korkusu 
</HEADLINE>
<TEXT>


Karayılan, "ABD, Kuzey Irak'ta PKK'ya yönelik bir operasyon hazırlığı yapıyor. ABD bizi çağırmalı. Bazı yöneticilerimize suikast tertiplenmesi, kaçırmalar kabul edilemez" dedi 

Namık Durukan - Ankara 


Kuzey Irak'a yerleşen PKK'ya yönelik tutumunda Türkiye'nin beklediği yönde değişiklik işaretleri veren ABD yönetiminin mesajları PKK'da korku yarattı. 
Terör örgütünün yöneticilerinden Murat Karayılan, ABD'nin, Kuzey Irak'ta PKK'ya yönelik bir operasyon hazırlığı yaptığını söylerken, Kuzey Irak'ı kontrol eden Mesud Barzani liderliğindeki Kürdistan Demokratik Partisi ile Irak Cumhurbaşkanı Celal Talabani liderliğindeki Kürdistan Yurtsever Birliği'ni dolaylı olarak tehdit etti. 

Dikkat çekti 
Örgütün görüşlerini duyuran Mezopotamya Haber Ajansı'na MHA konuşan Karayılan, son zamanlarda Türkiye ile ABD arasında, PKK'nın Kuzey Irak'taki varlığının sona erdirilmesi konusunda yapılan görüşmelere dikkat çekti. 
ABD'nin PKK yöneticilerine karşı "kaçırma ve suikast tertiplediğini" ileri süren Karayılan, şöyle konuştu 
"ABD'nin bize ilişkin bir rahatsızlığı varsa, bir projesi varsa bizi çağırmalı, konuşmalı ve tartışmalıyız. Bunu yapmadan bazı yöneticilerimize yönelik suikast tertiplenmesi, bir biçimde kaçırmayı gündemleştirmesi kabul edilemez bir durumdur. Özellikle Irak Dışişleri Bakanlığı kanadından çok sivri sözler ifade edilmektedir. Muhtemelen bazı yönelimlerin de gündeme gelmesi söz konusu olacaktır. Böylesi bir yönelimden Kürdistan Yurtseverler Birliği KYB ve Kürdistan Demokratik Partisi KDP sorumludur. Çünkü KDP ve KYB'nin onayı olmadan burada, Kürdistan'da herhangi bir yönelim olamaz. Bu açıdan öncelikle biz, KYB ve KDP örgütlerini metanete davet ediyoruz." 

'Savaşı tırmandırırız' 
Karayılan, Kuzey Irak'tan atılmaları halinde örgüte bağlı teröristlerin Türkiye'ye gireceğini belirterek, "Şimdi bizi güneyden Kuzey Irak çıkarmaya çalışıyorlar. Güney'den çıkarılmamız demek, kuzeyde Türkiye'nin güneydoğusu savaşın tırmandırılması demektir. Kuzey Kürdistan'ın her taşını, dağını biliyorum, oraya giderim" dedi. 


</TEXT>
</DOC>
