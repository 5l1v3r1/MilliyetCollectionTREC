<DOC>
<DOCNO> 387362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy21.html </URL>
<DATE> 2005/10/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çiçek Özel okullar kanun tasarısı imzaya açıldı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Özel Okullar Kanunu’nu kökten değiştiren kanun tasarısı ile Türk Ticaret Kanun tasarısının Bakanlar Kurulu’nda imzaya açıldığını söyledi. 
     Çiçek, Bakanlar Kurulu toplantısının ardından yaptığı açıklamada, toplantıda, 2006 Bütçe Kanun tasarılarını ele aldıklarını belirterek, TBMM’ye sevk edildiğinde, bu konuda Maliye Bakanlığı’nın ayrıntılı bilgiyi vereceğini söyledi. 
     Toplantıda ayrıca Özel Okullar Kanun Tasarısı’nı değerlendirdiklerini anlatan Çiçek, 625 sayılı Özel Okullar Kanunu’nu kökten değiştiren bir tasarının imzaya açıldığını ifade etti. 
     Tasarı ile önce özel okullar dışındaki özel eğitim kurumlarının açılış izinlerinin Milli Eğitim Bakanlığı’ndan alınarak valiliklere verileceğini belirten Çiçek, bununla bürokrasinin azaltılmasının amaçlandığını belirtti. 
     Özel Eğitim Kurumları’nın açılışlarında aranan en az ödenmiş sermaye ve mal teminat şartlarının kaldırıldığını anlatan Çiçek, yabancılar tarafından açılan okulların tadilatları için alınacak izinlerin de Milli Eğitim Bakanlığı yerine valiliklerce verileceğini bildirdi. 
     Çiçek, özel eğitim kurumlarında çalışan öğretmenlerin sendika kuramayacakları veya üye olamayacaklarıyla ilgili hükmün de yürürlükten kaldırıldığını söyledi. 
     
     REKLAM VE İLAN VERİLEBİLECEK 

     Özel eğitim kurumlarınca reklam ve ilan verilebilmesi için valilikten izin alınması şartının da kaldırıldığını belirten Çiçek, özel okullarda öğrenim gören öğrenciler için belirlenen ücretlerin yarısın geçmemek üzere ücretlerin devletçe karşılanmasına imkan getirildiğini söyledi. 
     Çiçek, özel okulların su, doğalgaz ve elektrik ücretlerinin, resmi okullara uygulanan tarife üzerinden alınmasına olanak sağlanacağını dile getirdi. 
     Çocuklarını özel okullara gönderen, Emekli Sandığı, Bağ-kur ve SSK’ya bağlı olanların, ödedikleri öğretim ücretinin tamamının gelir vergisinden düşürülmesinin sağlanacağını kaydeden Çiçek, ayrıca özel okullarda okuyanların velilerine, öğrencilerin öğrenim süresi kadar devlet tarafından düşük faizli, uzun vadeli kredi verilmesi imkanının getirildiğini bildirdi. 
     Cemil Çiçek, tasarı ile ayrıca, özel öğretim kurumlarında ücretsiz eğitim görecek öğrenci sayısının yüzde 2’den yüzde 3’e, bu okullarda okuyacak yabancı uyruklu öğrenci oranının da yüzde 20’den yüzde 30’a çıkarıldığını ifade etti. 
     
     TÜRK TİCARET KANUNU TASARISI 

     Çiçek, toplantıda ayrıca Türk Ticaret Kanunu ile ilgili tasarıyı da ele aldıklarını belirterek, Türk Ticaret Kanunu’nu uzun bir çalışmanın eseri olarak Başbakanlık’a sevk ettiklerini anımsattı. 
     İlgili kurumlardan gelen görüşler doğrultusunda hazırlanan 15 maddelik tasarıya son şeklinin verildiğini kaydeden Çiçek, Bakanlar Kurulu’nda imzaya açılan tasarının TBMM’ye sevk edileceğini bildirdi. 
     Türk Ticaret Kanunu tasarısının, sadece kapalı ekonomiyi değil, dışa, rekabete açık şartları dikkate alarak hazırlandığını vurgulayan Çiçek, ayrıca 14 AB müktesebatının tasarı içine konulduğunu bildirdi. 
     Şirketler hukukuyla ilgili başlığın aşağı yukarı tamamını içine alan düzenlemenin de tasarıda dikkate alındığını kaydeden Çiçek, "Böylece, müzakere sürecini de büyük ölçüde kısaltmış olacaktır" dedi. 
     Çiçek, AB’nin Ticari İşletme Hukuku’na ilişkin 4, Şirketler Hukuku hakkında 10, Sigorta Hukuku’na dair 4 genelgesinin, ayrıca Şirketler Hukuku hakkında 3, Uluslararası Muhasebe Şartları’na ilişkin 1 tüzüğü ile Şirketler Hukuku’na ilişkin 4 yönerge önerisinin de tasarıda yer aldığını bildirdi. 
     Yasal Denetime ve Evrensel Konuların Şirket Hesabına Aktarılmasına Dair 4 tavsiye kararının da tasarıda ele alındığını belirten Çiçek, ayrıca AB Komisyonu Ticaret Hukuku’na ilişkin 20 civarındaki açıklamanın da bu çalışmalar sırasında dikkate alındığını söyledi. 
     Çiçek, "Bu yasa tasarısı makul bir süre içinde yasalaşırsa bu alandaki önemli bir boşluğu ve önemli bir müktesebat değerlendirmesini gerçekleştirmiş olacağız" dedi. 
     Cemil Çiçek, tasarının, 15 maddelik önemli ve büyük bir yasa olduğu için Parlamento’da da uzunca bir süre tartışma imkanı bulunacağını ifade ederek, geriye dönük olarak bu çalışmalar sırasında yeterli katkıyı verememiş veya zamanı geçirmiş olanları, TBMM komisyon çalışmaları sırasında katkı vermeye çağırdı. 
     
</TEXT>
</DOC>
