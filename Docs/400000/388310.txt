<DOC>
<DOCNO> 388310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo01.html </URL>
<DATE> 2005/10/20/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
Ancelotti Milan'ı övdü, medya yerden yere vurdu 
</HEADLINE>
<TEXT>

     Şampiyonlar Ligi E Grubu’nda golsüz beraberlikle sonuçlanan AC Milan-PSV Eindhoven karşılaşmasının ardından, ev sahibi Kırmızı-Siyahlıların Teknik Direktörü Carlo Ancelotti ekibini övdü. 
     AC Milan’ın Giuseppe Meazza Stadı’nda Hollandalı rakibinden 3 puan koparamaması İtalyan spor camiası tarafında şaşkınlıkla karşılanırken Ancelotti ise ekibini övgüye boğarak, "Sahada, sezonun en iyi Milan’ını gördüm. Gol atamadık ama grup birinciliğimiz sürüyor. Galip gelebilseydik elbette daha iyi olurdu" dedi. 
     Ancelotti, maç sonunda, İtalyan Sky televizyonuna yaptığı değerlendirmede, Fenerbahçe’nin de aralarında bulunduğu E grubundaki takımların dengeli olduklarına değinerek, "Görebildiğim kadarıyla turu geçmek için fazla puana ihtiyacımız olmayacak. Mücadele ettiğimiz grup, son derece dengeli bir grup" diye konuştu. 
     Ancelotti, AC Milan’ın FC İnter’den transfer ettiği forvet oyuncu Vieri’nin golden uzak kalmaya devam ettiğinin hatırlatılmasına karşılık olarak ise "Maçta gol atamayan tek oyuncu Vieri değildi. Bu oyuncuya dair bir endişem yok" dedi. 
     İtalyan çalıştırıcı, maçın 48. dakikasında topuğunda hissettiği bir ağrı üzerine oyunu bırakmak zorunda kalan Ukraynalı yıldız oyuncu Shevchenko’nun sakatlığı konusunda ise net bir bilgi vermedi. 
     Ancelotti, Ukraynalı yıldızın sakatlanmasına ilişkin soruyu, "Sakatlık konusunda net bir şeyler söylemek için yarını beklemek lazım. Geçen yıl onsuz kaldığımız dönemde biraz sıkıntı çektik, ama yine de kazanmayı başardık. Umarım ciddi bir sakatlığı söz konusu değildir" diye yanıtladı. 
     
     BASIN YERDEN YERE VURDU 

     Ancelotti’nin ekibini övmesine karşın İtalyan spor yazarları AC Milan’ın Hollandalı rakibiyle berabere kalmasını şaşkınlıkla karşıladı. 
     İtalyan haber ajansı ANSA, maç sonunda yayımladığı yorumda, AC Milan’ın E Grubu’ndaki mücadelede Schalke 04’ün ardından PSV Eindhoven ile de berabere alarak işi zora soktuğunu yazdı. Haberde, AC Milan’ın içine düştüğü durum şu ifadelerle özetlendi 
     "AC Milan, geçtiğimiz sezon İtalya’nın küçük takımları karşısında acı çekti, bu sezon ise Avrupa’nın taşra takımları karşısında sıkıntı yaşıyor. Ancelotti’nin ekibi, Schalke 04 karşısındaki beraberliğin ardından, PSV gibi bir takım karşısında 0-0’lık bir skora takılarak işini zora soktu. Oysa PSV denilen takımın, geçtiğimiz yıl Şampiyonlar Ligi’nde yarı finale kadar yükselmiş harika kulüple uzaktan akrabalığı dahi söz konusu değil". 
     La Gazzetta dello Sport ise maçın ardından web sayfasında yayımladığı yorumda, "Milan PSV engelini aşıp geçemedi. 
     Kırmızı-siyahlılar kendi sahalarında oynadıkları karşılaşmada Hollandalılar tarafından 0-0’a mahkum edildiler" ifadelerine yer verdi. 
     
</TEXT>
</DOC>
