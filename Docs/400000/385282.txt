<DOC>
<DOCNO> 385282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy08.html </URL>
<DATE> 2005/10/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AKP Milletvekili Çömez'den Tarım Bakanlığı'na suçlama... 
</HEADLINE>
<TEXT>

     AK Parti Balıkesir Milletvekili Turhan Çömez, ''Tarım ve Köyişleri Bakanlığı, Kuş Cenneti Milli Parkı'nda bir takip merkezi oluşturup, göçmen kuşların periyodik aralıklarla kuş gribi virüsü taşıyıp taşımadıklarını araştırsaydı, şimdi bu vakaya rastlanılmazdı'' dedi. 
     Çömez, Balıkesir'in Manyas İlçesi'ne bağlı Kızıksa Beldesi'nde görülen ve kamuoyunda ''kuş gribi'' adıyla bilinen tavuk vebası hastalığıyla ilgili olarak, TBMM'nin 16 Şubat 2005'te yapılan 59. birleşiminde, Kuş Cenneti Milli Parkı çevresinde gerekli tedbirlerin alınmaması halinde, ''kuş gribi''nin görüleceği konusunda Tarım ve Köyişleri Bakanlığı'nı uyardığını söyledi. 
     Bu tarihte gündem dışı söz alarak uyarıda bulunduğunu ifade eden Çömez, şöyle konuştu 
     ''Tarım ve Köyişleri Bakanlığı, Kuş Cenneti Milli Parkı'nda bir takip merkezi oluşturup, parka gelen kuşların mikro biyolojik araştırmalarını yapıp göçmen kuşların periyodik aralıklarla kuş gribi virüsü taşıyıp taşımadıklarına yönelik bir araştırma içine girmiş olsaydı, şimdi Kuş Cenneti Milli Parkı'na kıyısı bulunan Manyas'ın Kızıksa Beldesi'nde kuş gribi vakasına rastlanılmazdı.'' Bandırma ve çevresinin, ülkenin önemli beyaz et merkezlerinden biri olduğuna dikkat çeken Çömez, dünyadaki birçok kuş türünün uğrak merkezi konumundaki parkın, virüsün bulaşmasında önemli etkiye sahip olduğunu ifade etti. 
     
</TEXT>
</DOC>
