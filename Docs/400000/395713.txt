<DOC>
<DOCNO> 395713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun22.html </URL>
<DATE> 2005/11/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
ABD'li işadamı Irak'ta rüşvet verdi mi 
</HEADLINE>
<TEXT>

     New York Times gazetesi, Irak'ta 3 şirketiyle iş yapan Amerikalı bir işadamının ilk kez Amerikan mahkemesinde, şirketleri lehine sözleşme yapmak amacıyla rüşvet vermekle suçlandığını yazdı. 
     Haberde, Philip Bloom adlı şirket sahibinin Irak'taki Amerikalı yetkililere ve bunların eşlerine yüzbinlerce dolar rüşvet vermekle suçlandığı, aynı davada, gazete tarafından adı açıklanmayan, ancak Haziran 2004'e kadar Irak'ı yöneten geçici Irak yönetimi için çalıştığı belirtilen 2 kişinin daha suçlandığı kaydedildi. 
     ABD'nin Irak'ta yeniden yapılanmadan sorumlu başmüfettişi Stuart Bowen'in sözcüsü Jim Mitchell da ''Bu ilk vaka, ancak sonuncu olmayacak'' dedi ve Adalet Bakanlığı'na buna benzer 10 kadar vaka bildirildiğini söyledi. 
     Bloom tarafından imzalanan sözleşmelerin, 2004 başında 3.5 milyon dolar değerinde olduğu belirtilirken, Bloom'un, yolsuzluk, kara para aklama, çalıntı malların uluslararası nakliyatını yapmakla suçlandığı belirtiliyor. İddianamede, New Jersey havaalanında kısa süre önce yakalanan Amerikalı işadamının, Irak'taki geçici yönetimin sayısı belirtilmeyen yetkililerine en az aylık 200 bin dolar aktardığı da ifade ediliyor. 
     Bloom'un suçlanmasıyla, zaten mahkumlara kötü muamele, Irak'tan çekilme takvimi, Saddam Hüseyin'e yönelik savaşın gerekçeleri gibi konularda siyaseti tartışılan Beyaz Saray'a karşı yeni bir polemik başlamasına neden olabileceği ifade ediliyor. 
     
</TEXT>
</DOC>
