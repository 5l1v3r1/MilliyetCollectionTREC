<DOC>
<DOCNO> 367746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/magazin/amag.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyhe, 500 metre için lüks Mercedes 
</HEADLINE>
<TEXT>


Kızını İstanbul'da evlendiren Şeyh Zeki Yamani, 9 gündür kapısında bekleyen lüks araçla sadece bir gece, yürüme mesafesindeki Feriye Lokantası'na gitti 

Gülay Fırat - İstanbul 

Suudi Arabistan'ın eski Petrol Bakanı Şeyh Zeki Yamani'nin kızı Sarah'ın önceki akşamki düğünü sonrası, Çırağan Sarayı'nda hummalı faaliyet dün de sürdü. Dün sabah erken saatlerden itibaren çalışmaya başlayan 100 işçi, düğün için oluşturulan vaha ve platformu kaldırdı. 
Yamani ve himayesindekiler ise henüz İstanbul'dan ayrılmadı. Yamani'nin İngiliz bayraklı Lady Sarya adlı yatı, Kuruçeşme'de demirli halde İstanbul'da kullanımı için kiralanan şoförlü Mercedes de Çırağan Sarayı'nda hazır bekletiliyor. 
Kendisi ve beraberindekiler için 20 'limuzin' kiralayan Yamani'nin İstanbul'da 9 gündür şoförlüğünü yapan Tanyolaç Aygün, şeyhi anlattı. 

30 bin YTL verdi 
Çok mütevazı bulduğu Zeki Yamani'yi geldiği gün havalimanında limuzinle karşılayan Aygün, şeyhin talebi üzerine, aracı lüks bir Mercedes S 350 model otomobille değiştirdiklerini anlattı. 
Ancak Şeyh Zeki Yamani, İstanbul'da bulunduğu 9 gündür saat 09.00-23.00 arası Çırağan'ın kapısında bekleyen bu otomobille, sadece bir gece otelden 500 metre ilerideki Feriye Lokantası'na yemeğe gitti. 
Tüm bu otomobiller için Şeyh Zeki Yamani'nin 30 bin YTL ödediği öğrenildi. 


</TEXT>
</DOC>
