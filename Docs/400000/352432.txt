<DOC>
<DOCNO> 352432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü darbesi 
</HEADLINE>
<TEXT>


Barcelona, Fenerbahçe'nin, "Serbest bırakın, ödediğiniz parayı üstlenelim" teklifini kabul etmedi. Sportif Direktör Beguiristian, "Futbolcumuzu istiyorlarsa bonservisini ödemeleri gerekir" dedi 

MEHMET ÇİFTÇİ 


Fenerbahçe'ye uzun süredir bonservisiyle birlikte kadrosuna katmak istediği kaleci Rüştü Reçber konusunda İspanya'dan kötü haber geldi. Barcelona Kulübü, Sarı - Lacivertli yönetimin yaptığı, alacaklarının ödenmesi karşılığında milli kalecinin serbest bırakılması teklifini kesin bir dille geri çevirdi. 
İspanyol kulübü Sportif Direktörü Beguiristian, Fenerbahçe'nin yaptığı son teklifi kayda değer bulmadıklarını belirterek, "Rüştü 3.5 yıl daha bizim oyuncumuzdur. Fenerbahçe, futbolcumuzu transfer etmek istiyorsa bonservis bedelini ödemek zorundadır" diye konuştu. 
Rüştü konusunda çözüm bulmaya çalıştıklarını da vurgulayan Beguiristian, Fenerbahçe'nin, milli kaleciyi hiçbir bonservis bedeli ödemeden kadrosuna katmak istemesinin sonuç vermeyecek bir girişim olduğunu belirtti. İspanyol idareci, Rüştü'yü, Barcelona'nın yapacağı yaz kampına katılmak üzere tatil sonrası İspanya'ya davet ettiklerini sözlerine ekledi. 

'İhale ile ilgim yok' 

Fenerbahçe Kulübü Başkanı Aziz Yıldırım dün bazı gazetelerde yer alan Kara Kuvvetleri Komutanlığı'nın açacağı atak helikopter alımı ihalesine gireceği şeklindeki haberleri yalanladı. Yıldırım, Sarı - Lacivertli kulübün resmi internet sitesinde yaptığı açıklamada, eski başkanlardan Ali Şen ve yönetim kurulu eski üyesi Sadettin Saran'la yarıştığı ileri sürülen ihale ile hiçbir ilgisinin olmadığını belirtti. 

Denilson gelmeye hazır 

MEHMET ÇİFTÇİ 

Fenerbahçe'nin transfer gündeminde olan Denilson, Sarı - Lacivertli yönetime sıcak mesajlar yolladı. İspanya'nın Real Betis takımında top koşturan Brezilyalı ünlü yıldız, tatil için ülkesine dönerken Sevilla Havaalanı'nda yaptığı açıklamada, "Ciddi bir teklifle gelirlerse Fenerbahçe formasını seve seve giyerim" ifadesini kullandı. 
Denilson, "Şimdiye kadar bana gelen ciddi bir teklif yok. İspanyol basınında çıkan haberleri menajerimden öğrendim. Fenerbahçe'yi çok yakından tanıyorum. Eğer transfer için bir adım atarlarsa ben iki adım atarım. Bonservis bedelim de basında iddia edildiği gibi çok yüksek değil. Kulüpler anlaşırsa ben sorun çıkarmam" diye konuştu. 

Aklı fikri Daum'da 

SÜLEYMAN EKİN DHA 

Geçen sezon Akçaabat Sebatspor'da kiralık olarak oynayan Yusuf Şimşek, Fenerbahçe'ye dönüş planları yapıyor. Teknik Direktör Christoph Daum'dan hazırlık kampına katılması için davet bekleyen tecrübeli futbolcu, yeniden Sarı - Lacivertli takımda forma giymek istediğini söyledi. Beş gün önce "Derinnaz" ismini verdikleri bir kızı dünyaya gelen Yusuf, "Fenerbahçe'nin büyüklüğünü takımdan ayrılınca daha iyi anladım. Ayrı geçen günlerimi yok sayıyorum. Yeni sezonda patlama yapacağım. Şimdiye kadar hiçbir yöneticiyle görüşmedim. Dönmesem de gönlüm her zaman Fenerbahçe ile birlikte olacak" dedi. 

Yarının yıldızları seçmede yarışıyor 

YUSUF DURSUN 

Fenerbahçe Altyapı Derneği ile Fenerbahçe Vakfı tarafından Dereağzı ve Fikirtepe Tesisleri'nde düzenlenen futbolcu seçmeleri miniklerin büyük yarışına sahne oluyor. Şimdiye kadar 1300 kişinin katıldığı Cemil Turan yönetimindeki seçmeler toplam 12 teknik adam gözetiminde yapılıyor. Cuma gününe kadar devam edecek olan seçmeler sonunda beğenilen isimler Fenerbahçe Altyapısı'na alınacak. 

İkinci rapor bekleniyor 

CÜNEYT KARAKAYA 

Sarı - Lacivertliler'de gözler Teknik Direktör Christoph Daum'un kısa süre içinde yönetim kuruluna vereceği ikinci transfer raporuna çevrildi. İlk raporunu tatile çıkmadan önce yönetime veren Alman hocanın, ikinci transfer planını hafta sonu idarecilere ileteceği bildirildi. Pazartesi günü yapacağı yönetim kurulu toplantısında Daum'un raporunu masaya yatıracak olan idareciler, Alman hocanın istekleri doğrultusunda transfere yön verecek. Bu arada yönetim, Emre Belözoğlu ve Nihat Kahveci'nin elden kaçması üzerine B planını devreye sokmaya hazırlanıyor. Sarı - Lacivertliler'in, daha önce görüşme yapılan, aralarında yıldız isimlerin de yer aldığı futbolcularla pazarlık masasına oturacağı vurgulandı. 


</TEXT>
</DOC>
