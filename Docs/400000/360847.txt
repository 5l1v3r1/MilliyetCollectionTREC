<DOC>
<DOCNO> 360847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas03.html </URL>
<DATE> 2005/07/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bikini giymenin 10 altın kuralı 
</HEADLINE>
<TEXT>

     Her kadının bikini giyebileceğini iddia eden tasarımcılar, toplu bir kadının bile bikiniyle ince görünebileceğini savunuyor. Modacılar, doğru mayo seçimi için şunları öneriyor... 
     1- Boyuna çizgili mayoların 'daha ince' gösterme özelliği vardır. Zayıflıktan yakınanlar ise iri desenli mayoları tercih etmelidir. 
     2- Açık renk bikiniler daha kilolu, koyu renk modeller ise daha zayıf gösterir. 
     3- Bacak bölgesi fazla oyuk olan modelleri giymek için hayli ince ve kaslı olmak gerekir. Bacaklarınız kalınsa, derin oyuklu bikinileri seçmeyin. 
     
     KARNI OLANA ÜÇGEN YASAK 

     4- Geniş kalçaları gizlemenin en mantıklı yolu, dikkati göğüslere çekmektir. Üst kısmı açık, alt kısmı koyu renk ve desensiz mayolar hem göğüslerinizi daha iri gösterir, hem de kalçalarınızı ustalıkla saklar. 
     5- Karnınız varsa kesinlikle üçgen bikini giymeyin. Düz renk mayoları tercih edin. Desenli bir model seçerseniz, göbek kısmınızdaki desenler gerilerek, dikkati göbeğinize toplayacaktır. 
     6- Dengesiz bir beden yapısı olanlar, vücudu ikiye ayıran bikini yerine tek parça mayoları tercih etmelidir. Böylece, orantıya yönelik kusurları ustalıkla gizlenmiş olur. 
     
     İRİ GÖĞÜSLÜLERE BALEN ŞART 

     7- İri göğüslü kadınlar, daha düzgün bir görüntü için, kesim nasıl olursa olsun balenli modelleri tercih etmeli. Bu arada iri desenlerden de kaçınmak gerekiyor. 
     8- Küçük göğüslü kadınlar son yıllarda yeniden moda olan boyundan bağlamalı üçgen bikinileri rahatlıkla giyebilir. Geometrik desenler onlar için idealdir. Askısız bikiniler de küçük göğüslülere çok yakışır. 
     9- İri göğüslerinizi saklamak istiyorsanız, üçgen bikinilerden kaçınmalısınız. Bikini üstlerinin altlara göre daha koyu renkte olması ise göğüsleri daha küçük gösterir. 
     10- Düşük belli bikini modelleri, üst bedeni uzun olanlarda ve orta yaş üstü hanımlarda iyi durmaz. Bacaklarınız vücudunuza oranla daha kısaysa ise derin bacak oyuklu modelleri seçin. 
     
</TEXT>
</DOC>
