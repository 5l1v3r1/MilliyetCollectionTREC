<DOC>
<DOCNO> 386304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun10.html </URL>
<DATE> 2005/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bağdat'a iki yıl aradan sonra ilk uçak seferi 
</HEADLINE>
<TEXT>

     DÜNYA GÜRSOY Şam DHA 

      SURİYE'nin başkenti Şam'dan, Irak'ın başkenti Bağdat'a, iki yıl aradan sonra ilk uçak seferi yapıldı. 
     Suriye Ulaştırma Bakanı Mükerrem Obeid, uçak seferlerinin Irak ile yapılan antlaşmalar kapsamında başladığını belirterek, seferlerin iki ülke arasındaki ilişkileri geliştireceğini ifade etti. Obeid, bir gazetecinin, Uçak seferleri ile ilgili gerekli önlemler alındı mı'' sorusuna, Şam'dan Irak'a havalanan uçağın gerekli bütün güvenlik önlemlerini Irak hükümeti üstlenmiş durumda. Ayrıca uçak ve uçaktaki yolcularda sigortalıdır. Suriye ile Irak arasında hava koridoru yapıldı ve bu koridoru da Irak hükümeti belirledi.'' diye yanıt verdi. 
     Suriye Havayolları Genel Müdürü Neşet Nomeri ise, Bağdat'a uçak seferlerinin haftada 3 kez yapılacağını, Şam'dan saat 09.00'da cumartesi, pazartesi ve çarşamba günleri hareket edeceğini söyledi. 
     Suriye Hava Yoları'na ait Boing 727 YK-AGB sefer sayılı uçak, içinde gazetecilerin de bulunduğu 86 yolcusu ile birlikte Bağdat'a havalandı. Uçak, yaklaşık 1 saat 10 dakikalık uçuştan sonra, Bağdat Havaalanı'na iniş yaptı. Gazetecileri ve yolcuları Irak Ulaştırma Bakan Yardımcısı Muhammed Zeban karşıladı. Zeban, Suriye Havayolları'na ait uçağın Bağdat'a inmesinden dolayı büyük bir memnuniyet duyduklarını belirterek, bunun Suriye ve Irak arasındaki siyasi ve ticari ilişkileri geliştireceğini ifade etti. 
     
</TEXT>
</DOC>
