<DOC>
<DOCNO> 351054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo04.html </URL>
<DATE> 2005/06/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Trabzonspor seferde... 
</HEADLINE>
<TEXT>

     Trabzonspor, vazgeçme aşamasına geldiği Zurawski konusunda son bir adım daha attı. Yöneticiler, Polonya’da adeta kamp kurdu. 
     
     Glowacki de düşünülüyor 
     Zurawski ismi uzun süredir gündemdeki yerini koruyor. Ancak bu futbolcunun kulübü Wisla Krakow’un Trabzonspor’un düşündüğünden daha fazla parada diretmesi, transferi de bir türlü sonuçlandıramadı. Zurawski’yi ne yapıp edip Bordo-Mavili takıma kazandırmayı isteyen yöneticiler ise son kez Polonya’ya gitti. Yönetici Ömer Sarı ile Metin Akbaşoğlu Zurawski ile birlikte stoper Arkadiusz Glowacki için de girişimlerde bulunacak. 
     
     Liste çok kabarık 
     Polonya cephesinde bu gelişmeler olurken, Murat Bozoğlu ve Önder Bülbüloğlu da Güney Amerika seferine çıktı. Brezilya’ya giden iki yöneticinin Botafogo’nun stoperi Rafael Marquez Pinto, Flamingo’nun stoperi Carlos Henrigue ve Corinthians’ın stoperi Cleber Beraldo Anderson’la pazarlık yapacağı, Santos’un forveti Souza ve Cruzeiro’nun genç forveti Frederico Chaves Guedes, Sao Paulo’lu Edinaldo Batista Libanio için de temaslar yapacağı açıklandı. 
     
</TEXT>
</DOC>
