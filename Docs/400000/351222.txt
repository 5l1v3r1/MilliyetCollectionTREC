<DOC>
<DOCNO> 351222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo15.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'dan itiraf 
</HEADLINE>
<TEXT>


UEFA Başkanı Lennart Johansson, Liverpool olayı yaşanmasının önüne geçebilmek adına sezon başında gerekli önlemleri alamamaları nedeniyle büyük hata yaptıklarını kabul etti 


Avrupa Futbolu'nun patronu Lennart Johansson, Liverpool olayının yaşanmasının önüne geçemeyerek büyük hata yaptıklarını açıkladı. UEFA, İngiliz ekibinin Şampiyonlar Ligi'ne 1. ön eleme turundan itibaren katılmasına karar verdi ve Fenerbahçe başta olmak üzere herkesin gönlünü hoş tuttu. Ancak Başkan Johansson bu polemiğin hiç yaşanmaması için gerekli formülün baştan ortaya koyulamaması nedeniyle hatalı olduklarını itiraf etti. 
BBC Radyosu'na konuşan İsveçli futbol adamı, "Çok önemli bir hata yaptık. Bunu kabul etmek zorundayız. Olay bu boyutlara gelmemeliydi. Yeni kuralları formüle ederken, Şampiyonlar Ligi'ni kazanan takımın ülkesinde ilk dörde giremeyeceği gerçeğini gözönünde bulundurup, buna göre tedbir almamız gerekirdi. Bunun örneği 1999-2000 sezonunda yaşanmış ve Real Zaragoza'nın yerine Real Madrid gitmişti. Liverpool'u ilk ön elemeden turnuvaya almamız doğal. Çünkü herhangi bir takımın en az zarar görebileceği şekilde bir çözüm yolu ürettik" dedi. 

Liverpool sil baştan 

Şampiyonlar Ligi'ne 1. ön elemeden katılacak olan Liverpool'un yeni sezon hazırlık programı da tamamen değişti. İstanbul'da Milan'ı mucizevi bir şekilde yenen Kırmızı - Beyazlılar'ın Avrupa'da oynayacağı birçok hazırlık maçı ile Uzakdoğu turnesi iptal edildi. Son şampiyon olan İngiliz ekibi bu sezon kupayı kaldırabilmek için 19 maç oynamak zorunda. Özellikle 1. ve 2. ön eleme turlarında Kazakistan, Azerbaycan, Letonya gibi ülkelerden takımlarla eşleşme ihtimali Liverpoollu yetkilileri kara kara düşündürüyor. 


</TEXT>
</DOC>
