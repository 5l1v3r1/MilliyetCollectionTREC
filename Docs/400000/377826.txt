<DOC>
<DOCNO> 377826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo34.html </URL>
<DATE> 2005/09/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
FIFA'dan yeni "Görev Gücü" oluşumu... 
</HEADLINE>
<TEXT>

     Uluslararası Futbol Federasyonları Birliği'nin FIFA 55. kongresi devam ediyor. 
     Fas'ın Marakeş kentinde devam eden 55. FIFA Kongresi'nini ikinci gününde yapılan görüşmelerde, Futbolda ''Görev Gücü'' oluşturulmasına yönelik teklif 198'e karşı 1 oyla kabul edildi. 
     ''Futbolun güzelliği için görev gücü'' adıyla yapılandırılacak olan birimin, futbolda yaşanan bahis, teşvik, rüşvet, yolsuzluk ve birden fazla kulübe sahip olma gibi konuları inceleyeceği kaydedildi. 
     FIFA'nın yeni oluşumu olan ''Görev Gücü''nün bunların yanı sıra şike skandallarını da inceleme yetkisinin bulunacağı kaydedilirken, soruşturmayı yerel polis ve diğer güvenlik birimlerince yürütebileceği ifade edildi. 
     ''Görev Gücü''nün futbolda yaşanan bir olayla ilgili raporu doğrudan FIFA Yönetim Kurulu'na sunacağı bildirilirken, yeni birimin bir diğer görevinin ise maçlar üzerine oynanan yaşadışı ve olağanüstü bahislerin incelenerek, hızla merkeze bildirilmesi olduğu belirtildi. 
     Özellikle internetten oynanan bahis olaylarının önüne geçmeye çalışan Avrupa Futbol Federasyonları Birliği UEFA , FIFA ile bu konunun çözümü konusunda daha yakın işbirliğine gitmeye hazırlanırken, zengin işadamlarının birden fazla kulüp sahibi olmalarının da önüne geçmeye çalışılacak. 
     FIFA Başkanı Sepp Blatter, kongrede temsilcilere yaptığı konuşmada, futbolda birçok güzel gelişmenin yaşandığını ancak, tehlikelerin de aynı oranda fazlalaştığına dikkat çekti. 
     Blatter, ''Bu risklere karşı mücadele etmeliyiz. Tehlikelere karşı uyanık olmalıyız. Ateş olmayan yerden duman çıkmaz ve ateş varsa bunu söndürmeliyiz'' dedi. 
     Kongrede, Avrupa'nın 18 büyük kulübünün katılımıyla oluşturulan G14 yapılanmasını da eleştiren Blatter, büyük kulüplerin daha büyük hale geldiğini, zenginlerin daha da zenginleştiğini söyledi. 
     
</TEXT>
</DOC>
