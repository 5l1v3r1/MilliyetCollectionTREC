<DOC>
<DOCNO> 356559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun36.html </URL>
<DATE> 2005/06/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Kıbrıs Türk Devleti' ilk kez İKÖ karar tasarısında 
</HEADLINE>
<TEXT>

     Türkiye'nin, Yemen'deki 32. İKÖ dışişleri bakanları toplantısında sunduğu Kıbrıs konusundaki karar tasarısında, ilk kez ''Kıbrıs Türk Devleti'' ifadesi yer alıyor. 
     Konuya ilişkin bilgi veren diplomatik kaynaklar, ''Kıbrıs Türk Devleti'' isminin ilk kez Cidde'de birkaç ay önce yapılan yüksek düzeyli memurlar toplantısında kabul edilen karar tasarısında geçtiğini belirttiler. 
     Kaynaklar, ''Kıbrıs Türk Devleti'' isminin İKÖ karar tasarısına ilk kez açık olarak girmesiyle, örgütün de resmi terminolojisi arasında yerini aldığına dikkati çektiler. 
     İKÖ'nün İstanbul'daki 31. dönem dışişleri bakanları toplantısında, KKTC'nin İKÖ'de, BM Genel Sekreteri Kofi Annan'ın planında öngörüldüğü gibi, ''Kıbrıs Türk Devleti'' adıyla temsil edilmesi kararı alınmıştı. 
     Toplantının sonuç bildirisinde, ''Üye ülkeler, Kıbrıs Müslüman halkının İKÖ organlarının tüm çalışmalarına, faaliyetlerine ve toplantılarına BM Genel Sekreteri Kofi Annan'ın planında öngörüldüğü adıyla katılmalarına karar verir'' denilmişti. 
     
     İSTANBUL'DAN SANA'YA 
     Kıbrıs'a ilişkin Sana zirvesi karar tasarısında, geçen yıl İstanbul'da düzenlenen İKÖ zirvesinde alınan kararı daha ileri götüren unsurlar yer alıyor. 
     Geçen yılki tasarıda, İKÖ ülkelerine Kıbrıs Türkleriyle maddi-manevi ilişkilerini geliştirmesi çağrısı yer alıyordu. Bu yılki tasarıda ise üye ülkelerin, bu kararın uygulanması konusunda neler yaptıkları hakkında Genel Sekreterliği bilgilendirmeleri hususuna yer veriliyor. 
     Tasarıda ayrıca, Genel Sekreterliğe, Kıbrıs Türk tarafındaki projelere destek vermesi için İslam Kalkınma Bankası ile gerekli temasları kurması talebinde bulunuluyor. 
     Tasarıda, sadece İKÖ üyelerine değil, tüm uluslararası topluma, Kıbrıs Türklerinin izolasyonuna son verilmesi yolunda gecikmeksizin somut adımlar atması çağrısı yer alıyor. 
     Üye ülkeleri, Kıbrıs Türk tarafıyla üst düzey karşılıklı ziyaretler düzenlemeye davet eden tasarıda, Kıbrıs sorunu çözülene kadar, adadaki Türklerin haklı davasına destek verileceği yönündeki önceki kararlar yeniden teyit ediliyor. 
     Tasarıda, İKÖ üyesi ülkelere Kıbrıs Türkleriyle etkin dayanışmayı güçlendirmeleri, yakın işbirliği içinde olmaları, her alanda, özellikle de doğrudan ulaşım, ticaret, turizm, kültür, enformasyon, yatırım ve spor alanlarında onlarla ilişkilerini geliştirmeleri çağrısında bulunuluyor. 
     Rum tarafının BM Genel Sekreteri'nin sürekli çağrılarına yanıt vermede başarısız kalmasından duyulan hayal kırıklığının dile getirildiği tasarıda, adadaki iki tarafın tam eşitliği ve tarafların birbirlerini baskı altına almadan, tehdit etmeden ve sömürmeden, yan yana, güvenlik, barış ve uyum içinde yaşamaları prensibi yeniden vurgulanıyor. 
     Tasarıda, geçen yıl İstanbul'da düzenlenen 31. İKÖ dışişleri bakanları toplantısında alınan, gözlemci üye KKTC'nin bundan böyle İKÖ toplantılarına ''Kıbrıs Türk Devleti'' sıfatıyla katılması kararına atıfta bulunuluyor. 
     Kaynaklar, Cidde'deki yüksek düzeyli memurlar toplantısında kabul edilen tasarının burada da aynen geçmesinin beklendiğini belirttiler. 
     
</TEXT>
</DOC>
