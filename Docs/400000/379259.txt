<DOC>
<DOCNO> 379259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo26.html </URL>
<DATE> 2005/09/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çin Açık Tenis Turnuvası'nda Nadal ve Coria finale yükseldi... 
</HEADLINE>
<TEXT>

     Çin Açık Tenis Turnuvası'nda finale yükselen raketler belli oldu. 
     Başkent Pekin'deki Ulusal Tenis Merkezi'nde düzenlenen 500 bin dolar toplam ödüllü turnuvada tek erkeklerde İspanyol Rafael Nadal ve Arjantinli Guillermo Coria, yarı finalde rakiplerini yenerek finale yükseldiler. 
     Bu yıl Fransa Roland Garros Turnuvası'nı kazanan ve bu turnuvanın 1 numaralı seribaşı raketi olan İspanyol Rafael Nadal, yarı finalde karşılaştığı yurttaşı Juan Carlos Ferrero'yu 6-4 ve 6-4'lük set sonuçlarıyla 2-0 yenmeyi başardı. 
     Turnuvanın bir diğer yarı final maçında ise turnuvanın 2 numaralı ismi Arjantinli Guillermo Coria, çok zorlandığı maçta rakibi İsveçli Thomas Johansson'a 4-6, 7-5 ve 6-2'lik set sonuçlarıyla 2-1'lik üstünlük sağladı. 
     Coria, maçtan sonra yaptığı açıklamada, maçın başında yorgun olduğunu, çünkü havanın çok sıcak olması nedeniyle hareket etmekte zorlandığını söyledi. 
     Nadal ve Coria, yarın tek erkeklerde final maçı için karşı karşıya gelecekler. 
     
</TEXT>
</DOC>
