<DOC>
<DOCNO> 357641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy03.html </URL>
<DATE> 2005/07/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Genelkurmay'da sürpriz brifing 
</HEADLINE>
<TEXT>

     Başbakan Erdoğan, Genelkurmay'da terör brifingine katıldı. Brifinge tüm komutanların katılması ve beş saat sürmesi dikkat çekti. 
     Başbakan Erdoğan'a terör ve güvenlik konularında geniş kapsamlı bilgi verildiği ve görüş aktarıldığı belirtiliyor. 
     İki gün önce planlanan brifinge Genelkurmay Başkanı Orgeneral Hilmi Özkök ile kuvvet komutanları tam kadro katıldı. 
     Dün akşam saat 18.00'de Genelkurmay Karargahı'na giden Başbakan Erdoğan, beş saat kaldığı karargahtan saat 23.00'te ayrıldı. 
     Başbakan, Genelkurmay Karargahı'nda komutanlarla akşam yemeği de yedi. Başbakanlık çevreleri brifing gündeminin terör olduğunu belirtmekle yetindiler. 
     Yapılan değerlendirmeler, uzun brifing sırasında Erdoğan'a başta PKK ve irtica ile mücadele olmak üzere bir dizi önemli konuda görüş aktarıldığını gösteriyor. 
     Artan PKK eylemleri, türban ve Kuran kursu konusundaki gelişmelere ilişkin ordunun görüşünün Erdoğan'a iletildiği ifade ediliyor. Erdoğan'la başta Irak olmak üzere Kıbrıs ve bölgesel güvenlik konuları hakkında da değerlendirme yapıldığı kaydedildi. 
     Kara Kuvvetleri Komutanı Orgeneral Yaşar Büyükanıt, iki gün önce PKK'nın Kuzey Irak'ta barınmak için siyasi destek gördüğünü açıklamıştı. 
     Savunma ve Havacılık dergisinin sorularını yanıtlayan Orgeneral Büyükanıt, bir yandan silahlı eylem yapıp bir yandan insan hakları konusunda talepte bulunmayı sürdüren örgüte, yurtiçi ve yurtdışından gerekli tepkinin gösterilmediğinin altını çizmişti. 
     
</TEXT>
</DOC>
