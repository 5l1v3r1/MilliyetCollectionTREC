<DOC>
<DOCNO> 387869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yazar/guclu.html </URL>
<DATE> 2005/10/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Özel okul yasası kimler için 
</HEADLINE>
<TEXT>


Hatırlarsınız, rahmetli Özal, memurun iş bitirenini, vatandaşın da zengin olanını sevdiğini açık açık söylerdi. 
Başbakan Erdoğan da sanki o yolda ilerliyor. Devlet okulları lime lime dökülürken, 17 bin okulda birleştirilmiş sınıflarda eğitim yapılırken, sınıf mevcutları 70-80'e yükselmişken, ödenek yokluğundan öğrenciler soğukta ders yaparken, o, özel okullara destek yağmurunda bulunuyor. 
Bir yanda her türlü olanağa sahip yüzde 1,9'luk özel okullar, öte yanda her türlü olanaktan yoksun yüzde 98'lik devlet okulları. Ve maalesef, hükümetin ilgisi yüzde 98'e değil, yüzde 1,9'a. 
Tıpkı pırlanta, elmas ve diğer değerli taşlarda, vergi oranlarının sıfıra indirilmesinde olduğu gibi bu da ülkemizin çıkarları içinmiş. Anlayan varsa bize de anlatsın. 
Söz konusu teklife sadece okul sahipleri sevindi. Çünkü veliler için değil de onlar için yasal düzenlemeye gidildiği ayan beyan belli. 
Bazı gazeteler olayı müjde diye verdi. Helal olsun Keşke biraz daha bekleselerdi. Daha da önemlisi Cumhurbaşkanı Sezer'in, daha önce, bu yöndeki benzer yasayı, neden veto ettiğini bir kez daha okusalardı. En azından biraz daha temkinli olurlardı. 
Özel okullar üzerindeki vergi yükünün hafifletilmesi gerektiğini, bu köşede defalarca dile getirdik. Getirmeye de devam edeceğiz. Ama özel okul sahiplerinin istediği şekliyle değil, velilerin istediği yönde. 
Önce şu gerçeğin altını çizmek gerekiyor. İyi özel okulların, herhangi bir öğrenci sorunu yok. Hatta önlerinde uzun uzun kuyruklar var. Başbakan Erdoğan'ın boş kaldı diye üzüldüğü ve devlet adına öğrenci okutmak istediği özel okullar ise, henüz kendilerini ispat etmemiş okullar. Yani puanı yüksek olanların değil, parayı bastıranların girdiği kolejler. Eğer bu okullar, velilerin gözünde hak ettikleri değeri bulmuş olsalardı, tıpkı diğer kolejler gibi onların önünde de uzun kuyruklar oluşurdu. 
AKP iktidarının sağlıkta olduğu gibi eğitim alanında da kök salmak istediğini bilmeyen yok. İmam hatiplerin, ÖSS'deki katsayı krizi nedeniyle kan kaybına uğramasından sonra, İslami kesim tüm ilgisini özel tarikat okullarına yöneltti. İslami kolejler olarak nitelendirilen bu okullarda hem istenildiği gibi eğitim alınıyor hem de üniversiteye girişte hiçbir sorunla karşılaşılmıyor. İşte şu anda çıkarılmaya çalışılan yasa, en büyük desteği, Robert'te, Alman'da, Koç'ta, Bilfen'de okuyanlara değil, onlara sağlıyor. 
Yasa tasarısında, dikkat çeken bir başka nokta ise yabancı öğrenci kontenjanının yüzde 20'den 30'a çıkarılması. Bu madde niye kondu anlayamadım. Şu anda böyle bir talep söz konusu değil. Yabancı öğrenci oranı yüzde 1 bile değilken neden böyle bir karar alındı Mutlaka bir bildikleri vardır. Herhalde yabancı yatırımcı gibi yabancı öğrenci de getirecekler 
Diğer bir madde ise yabancıların açtığı okullara ilişkin. Buna göre, yabancı okullar, taşınmazlarını eğitim amaçlı vakıflara devredebilecekler. Bu madde bir anlamda Lozan'ın delinmesi. Yabancı okullar, Lozan Antlaşması nedeniyle, taşınmazları üzerinde hiçbir tasarrufa sahip değillerdi. Ne satabiliyorlar ne de genişletebiliyorlardı. Şimdi vakıflara devredilip başka amaçlar için kullanılabilecekmiş. Enteresan 
Keşke, tek maddelik bir yasa çıkarıp, özel okulların üzerindeki vergi yükü tümüyle kaldırıldı denilseydi. Bu kadar teferruata hiç gerek kalmazdı. Üstelik velinin de yararına olurdu. Ücretler yarı yarıya düşmeden velilerin bu okullara ilgisi artmaz. Öğrenim kredisi de okula değil, veliye verilmelidir. Devlet, kendi okulları dururken, sırf sektörü geliştireceğim diye kendini ispatlamamış okullara para akıtamaz. 
Özetin özeti Hiç tartışılmadan bir yasa daha oldubittiye getirilip çıkarılmak isteniyor. Acele işe şeytan karışır. Bizden hatırlatması... 



</TEXT>
</DOC>
