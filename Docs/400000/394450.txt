<DOC>
<DOCNO> 394450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/siyaset/axsiy01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar Başbakanı kayak için gelecek 
</HEADLINE>
<TEXT>


Erdoğan onuruna yemek veren Al Thani, kayak yapmaya geleceği Türkiye'de 80 milyar dolarlık yatırım düşündüklerini açıkladı 

ABDULLAH KARAKUŞ Doha 


Başbakan Recep Tayyip Erdoğan, Arap işadamlarını Türkiye'ye çağırma turu çerçevesinde dün akşam Katar Başbakanı Abdullah Bin Khalifa Al Thani ile görüştü. Türkiye'ye kayak yapmaya gelmek istediğini söyleyen Katar Başbakanı, 5 yıl içinde müteahhitlik hizmetleri için 80 milyar dolar yatırım düşündüklerini de vurguladı. 
Katar Başbakanı Thani, dün akşam saatlerinde Doha'ya gelen Erdoğan onuruna yemek verdi. Yemekte Erdoğan, Katarlı işadamlarını Türkiye'ye yatırım yapmaya çağırdı. İki ülke arasındaki ticaret hacminin kötü olduğu üzerinde duran Erdoğan, bu durumun süratle düzeltilmesini istedi. Thani de, Türkiye ile her alanda ciddi ortak çalışmalar içine girmek istediğini kaydetti. 
Kayağa ilgisinin olduğunu belirten Thani, "Türkiye'ye kayak yapmak için gelmek istiyorum" dedi. Thani, Türk müteahhitlerle çalışmaktan memnun olduklarını anlatarak Erdoğan'a bir şikayette de bulundu. Türk müteahhitlerin fiyat verirken, Türkiye'deki işçi fiyatlarını değerlendirerek verdiklerini belirten Thani, "Diğer işadamları daha düşük veriyor. Sizin işadamlarınızın bu tutumu bizim değerlendirmemizi zora sokuyor" diye konuştu. Thani, Türkiye'ye haftada en az 15 uçak seferi yapmak ve Japonya'dan gelen malı direkt İstanbul'a göndermek istediklerini kaydetti. 


</TEXT>
</DOC>
