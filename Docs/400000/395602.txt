<DOC>
<DOCNO> 395602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas20.html </URL>
<DATE> 2005/11/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kıvırcık ve düz saç arasındaki fark bulundu 
</HEADLINE>
<TEXT>

     Bilimadamları, düz ve kıvırcık saç arasındaki farkı tanımladıklarını açıkladılar. 
     Daily Telegraph gazetesinin haberine göre, Fransız bilimadamlarının bu buluşunun, kıvırcık ya da düz saç isteyenlerin saçını bu hale getirebilecek haplar üretilmesini sağlayacağına inanılıyor. 
     Fransız L'Oreal firmasının bilimadamları, buluşlarıyla saç boyasının da ortadan kalkmasını ve istenen saç rengini sağlayacak ilaçların üretilmesini umuyorlar. 
     L'Oreal'in Paris'in Clichy bölgesindeki laboratuvarlarında yürütülen çalışmalarda, kıvırcık veya düz saça uygun saç kökü laboratuvar ortamında elde edildi. 
     Saç kökünün, kafa derisinin 4 milimetre altında olduğunu tespit eden bilimadamları, saç kökünün kıvırcık saçlılarda çengel biçiminde, Avrupalı ve Asyalıların saçlarında ise düz olduğunu belirlediler. 
     Çengel biçimindeki saç kökünün kıvırcık saç yaptığını belirten L'Oreal laboratuvarı saç biyolojisi bölümü başkanı Bruno Bernard, önemli bir buluşa imza attıklarını, uzun süredir insanların nasıl kıvırcık saçlı olduğunu anlamadıklarını söyledi. 
     
</TEXT>
</DOC>
