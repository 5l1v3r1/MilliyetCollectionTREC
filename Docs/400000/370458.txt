<DOC>
<DOCNO> 370458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/asiy.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan yakalanarak Kürt liderler rahatlatıldı 
</HEADLINE>
<TEXT>


Aytaç Yalman, "Öcalan'ın yakalanması, Barzani ve Talabani'ye alternatif olmasını ortadan kaldırdı. Kürt liderler, kendilerini Amerika'ya daha bağımlı hissetmeye başladılar" dedi 

ANKARA Milliyet 


Eski Kara Kuvvetleri Komutanı Emekli Orgeneral Aytaç Yalman, dönemin Başbakanı Bülent Ecevit'in, "Amerika, Öcalan'ı niye teslim etti, h l anlayabilmiş değilim" sözleriyle ortaya attığı soruya da yanıt olabilecek önemli açıklamalar yaptı. 
Öcalan yakalandığında bölgede görev yapan 2. Ordu'nun komutanı olan, 2000'de Jandarma Genel Komutanlığı'na getirilen Yalman, dün Cumhuriyet'te yayımlanan makalesinde, "Bilindiği gibi Öcalan 1999'da Amerikalıların yardımıyla yakalanmıştır" ifadesini kullandı. 
"Bu olay terörün bir süre baskı altına alınmasına yardımcı olmuştur. Ancak bugün ortaya çıkardığı sonuçlar itibarıyla üzerinde düşünülmesi gereken bir olayın da başlangıcı olmuştur" diyen Yalman, şöyle devam etti 
"1920'de Sevr Barış Konferansı'nda, Kürdistan meselesini uluslararası bir konferansta ortaya atarak siyasallaştırmak isteyenler, 79 sene sonra kendilerince şartların uygun olduğunu değerlendirerek, dış güçlerin himayesinde tekrar sorunu uluslararası bir mesele haline getirmeyi başarmışlar ve siyasallaştırmışlardır... Öcalan'ın yakalanmasıyla Barzani ve Talabani'ye ciddi bir alternatif olma ihtimali ortadan kaldırılmış ve bölgedeki gücünün pasifize edilmesiyle Kürt liderlere siyasi, askeri alanda geniş bir manevra sahası sağlanmış, daha rahat hareket edebilmişler ve Amerika'ya kendilerini daha bağımlı hissetmeye başlamışlardır." 

Terör 'irade'si 
"Terörü durduran iradenin, şartlar istemediği bir istikamette değişince, terörün başlamasına uygun bir zemin hazırladığını" vurgulayan Yalman, PKK'da, "Öcalan'ın yakalandığı 1999'dan sonra bir nitelik değişikliği olduğunu, o tarihe kadar mahalli ölçüde ve silahlı mücadele şeklinde gerçekleşen terörün, uluslararası ölçekte ve siyasi zeminde devam ettiğini" kaydetti. 
Yalman, "AB'ye girme umudu ile yapılan, ancak gerçeklere ters düşen düzenlemelerin, ulus-devlet yapısına, ulusal birlik ve bütünlüğe ciddi zararlar verdiğini, etnik ayrışmalara neden olduğunu" savundu. 
PKK'nın 1998'den sonra ABD ve AB aracılığıyla uluslararası zemine taşındığını belirten Yalman, sınır ötesi operasyonların Barzani ve Talabani desteğinde ve ABD bölgeye nüfuz etmemişken yapıldığına işaret etti. Terörün Kuzey Irak'a yapılacak operasyon ile çözümlenemeyeceğini belirten Yalman, şunları söyledi "Sınırlarımız denetim altına alınmalsı, teröristler yurtdışında tecrit edilmeli, yurtdışında alan kontrolü sağlayacak tarzda tertiplenip, operasyonlar ile etkinleştirilmelidir. Gereken adli ve idari düzenlemeler derhal alınmalıdır. Diplomatik çabalardan sonuç alınamazsa sınırötesi operasyon yapılmalıdır." 



</TEXT>
</DOC>
