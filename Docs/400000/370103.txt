<DOC>
<DOCNO> 370103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/dunya/adun.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerleşimci direnişi 
</HEADLINE>
<TEXT>


Gazze'den çekilmeyi reddeden bazı yerleşimciler, 'evinizi boşaltın' tebligatı getiren askerlere direniyor. Genç Yahudiler, otomobil lastiği yakıp araçların camlarını kırdı 

DIŞ HABERLER SERVİSİ 


İsrail hükümeti, Ortadoğu yol haritasını yeniden canlandıracak ve Filistin ile kalıcı barışın yolunu açacak işgal altındaki Filistin topraklarında bulunan Yahudi yerleşimlerinin boşaltılması işlemine dün start verdi. Ancak Gazze Şeridi'ndeki 21 ve Batı Şeria'daki 4 Yahudi yerleşiminin İsrail asker ve polisi tarafından boşaltılmasına beklendiği gibi bazı yerleşimcilerden sert tepki geldi. En büyük direniş ise Gazze'nin Neve Dekalim yerleşkesinde oldu. 
Özellikle genç yerleşimciler, sokaklarda otomobil lastiği yakıp araçların camlarını kırdı. Bazı yerleşimlerin girişini kapatan direnişçiler yüzünden '48 saat içinde bölgeyi tahliye edin' bildirimi yapmak isteyen asker ve polis, ancak arka kapılardan evlere girebildi. Başbakan Ariel Şaron'a ateş püsküren yerleşimciler, askerlere, 'emirlere uymayın' çağrısı yaptı. 
Batı Şeria'da dün 2 küçük yerleşim bölgesinden çekilme işlemi tamamlanırken, İsrail ordusundan bir komutan, Gazze'deki yerleşimcilerin yarısının verilen süre sonunda bölgeden ayrılmasını beklediklerini, geri kalanın ise zorla bölgeden çıkarılacağını bildirdi. 
İsrail ordu kaynakları, İsrail'in çeşitli kentlerinden gelecek 5 bin kadar aşırı muhafazak r İsraillinin yerleşimcilere destek vermesinden ve daha sert bir direniş gösterilmesinden endişe ettiklerini belirttiler. Gazze ve Batı Şeria'daki 25 yerleşkenin boşaltılmasıyla İsrail'in 1967'de girdiği Filistin topraklarındaki işgali bitmiş olacak. İsrail, önceki gece Gazze Şeridi'nde İsrailli sivillerin bulunmasını yasadışı hale getirmişti. Geri çekilme operasyonu için uzun süredir hazırlık yapan İsrail, bölgeye 25 bin dolayında asker yığmıştı. 
Filistinli gruplar ise İsrail'in çekilmeye başlamasını havaya ateş açıp tatlı dağıtarak kutladı. 

Çekilme Şaron'un fikri 

İsrail'in yaklaşık 8 bin kişinin yaşadığı Gazze Şeridi'nde 21 ve Batı Şeria'daki 4 Yahudi yerleşim birimini boşaltması, Başbakan Ariel Şaron'un önerisi olarak gündeme geldi. 
Şaron, yerleşkelerin kaldırılması sonucunda Filistin yönetimi ile aradaki sürtüşmenin azalacağı ve bunun da İsrail'in güvenliği yararına olacağını savundu. Şubat ayında Filistin lideri Mahmud Abbas ile görüşen Şaron, çekilme sözü verdi. Ancak 240 binden fazla yerleşimcinin büyük bölümü Batı Şeria'da yaşıyor. Şaron'un planı buradaki 4 yerleşkenin boşaltılmasını öngördüğü için bazı Filistinli gruplar geri çekilmeyi "oyun" olarak niteliyor. 

Türkiye'den taraflara övgü 

ANKARA Milliyet 

Türkiye, İsrail'in Gazze Şeridi'nden çekilme planını yaşama geçirmek konusundaki kararlılığı ile Filistin hükümetinin yapıcı tutumunu takdirle karşıladığını belirterek, barış çabalarına desteğini sürdüreceğini bildirdi. 
İsrail'in Gazze Şeridi'nin tamamı ve Batı Şeria'nın bir bölümünden tek taraflı çekilme planının uygulanmasına başlanmasının ardından dün açıklama yapan Dışişleri Bakanlığı, "Türkiye, karşılaşılan tüm iç ve dış zorluklara rağmen çekilme planının yaşama geçirilmesi yolunda İsrail hükümetinin sergilediği kararlılığı ve Filistin hükümetinin, bölgede kalıcı barış ve istikrarın tesisi için önemli bir adım teşkil edebilecek bu planın başarılı bir şekilde uygulanmasını teminen bugüne kadar sergilediği yapıcı tutumu takdirle karşılamaktadır" ifadesini kullandı. 
Açıklamada, Türkiye'nin geri çekilme planının uygulanması aşamasında ve ertesinde başlayacak yeni dönemde de uluslararası toplumun çabalarıyla uyumlu bir şekilde taraflara gereken desteği sağlamaya hazır olduğu bildirildi. 


</TEXT>
</DOC>
