<DOC>
<DOCNO> 382911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo21.html </URL>
<DATE> 2005/09/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Youla Beşiktaş'taki ilk gollerimi bu maçta attığım için mutluyum... 
</HEADLINE>
<TEXT>

     Bülent Arslan Bildiriyor 

Beşiktaş Kulübü Asbaşkanı ve Futbol Şube Sorumlusu Kıvanç Oktay, Malmö karşısında farklı galip gelerek turu geçmenin mutluluğunu yaşadıklarını söyledi. 
     Oktay, ihtiyaçları olan bir galibiyet elde ettiklerini söyleyerek, "Camiamız, futbolcular ve yönetimin böyle bir morale ihtiyacı vardı. Biz, futbolcularımızın çok iyi olduklarını biliyorduk. İnşallah bu bizim için bir çıkış maçı olur" diye konuştu. 
     Futbolcuların çok iyi mücadele ettiklerini kaydeden Oktay, "Bundan sonra çok daha iyi oynayacağımıza inanıyorum. Futbolda moral çok önemli. Kötü neticelerin ardından bu galibiyet bizim için çok iyi oldu" dedi. 
     Oktay, Galatasaray’ın Norveç’in Tromsö takımına elenmesiyle ilgili olarak da "Yazık, hak etmedikleri bir sonuç aldılar. Futbolda ummadığın şeyler olabiliyor, üzüldüm" şeklinde konuştu. 
     
     YOULA MUTLU 

     Beşiktaş’ın Gineli futbolcusu Souleyman Youla da siyah beyazlı formayla ilk gollerine imza attığı için mutlu olduğunu söyledi. 
     Youla, Malmö karşısında sadece kendisinin değil, tüm takımın çok iyi mücadele ettiğini vurgulayarak, "Böyle bir galibiyeti istiyorduk. Hep birlikte iyi mücadele edip, sahada elimizden geleni yaparak kazandık. Benim için en büyük mutluluk, Beşiktaş’taki ilk gollerimi böylesine önemli bir maçta atmak oldu " şeklinde konuştu. 
     Siyah beyazlı futbolcular, Malmö karşısında elde ettikleri galibiyet ve tur nedeniyle 15’er bin dolar prim almaya hak kazandı. 

     
</TEXT>
</DOC>
