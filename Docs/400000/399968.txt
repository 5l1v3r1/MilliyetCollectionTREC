<DOC>
<DOCNO> 399968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko39.html </URL>
<DATE> 2005/12/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Enflasyon rakamları açıklandı... 
</HEADLINE>
<TEXT>

     Türkiye İstatistik Kurumu TÜİK , bu yılın Kasım ayında tüketici fiyatlarının TÜFE yüzde 1.40 artarken, üretici fiyatlarının ÜFE ise yüzde 0.95 oranında azaldığını açıkladı. 
     TÜİK'in 2003 baz yıllı verilerine göre, Kasım ayı itibarıyla yıllık enflasyon ise TÜFE'de yüzde 7.61, ÜFE'de yüzde 1.60 oldu. 
     Yılın 11 ayında fiyat artışları da tüketicide yüzde 7.27, üretici fiyatlarında yüzde 2.71 olarak hesaplandı. 
     Kasım ayı itibarıyla 12 aylık ortalamalara göre yıllık enflasyon ise tüketici fiyatlarında yüzde 8.31, üretici fiyatlarında yüzde 6.89 oldu. 
     
     GÖSTERGELER 

     Çekirdek enflasyon yerine açıklanan TÜFE göstergeleri, mevsimlik ürünler hariç Kasım ayında yüzde 0.05, işlenmemiş gıda ürünleri hariç yüzde 0.61, enerji hariç yüzde 1.65 oranında arttı. 
     TÜİK'e göre, TÜFE işlenmemiş gıda ürünleri ve enerji hariç yüzde 0.74, enerji hariç ve alkollü içkiler ile tütün ürünleri hariç yüzde 1.76, enerji hariç ve alkollü içkiler ile tütün ürünleri hariç ile fiyatları yönetilen yönlendirilen diğer ürünler, dolaylı vergiler hariç yüzde 1.93 yükseldi. 
     Enerji hariç ve alkollü içkiler ile tütün ürünleri hariç ve fiyatları yönetilen yönlendirilen diğer ürünler, dolaylı vergiler hariç ile işlenmemiş gıda ürünleri hariç TÜFE'de de yüzde 0.88 oranında yükselme görüldü. 
     
     TÜFE 

     Yeni endekse göre, Kasım'da aylık bazda TÜFE'deki artış yüzde 1.40, yıllık enflasyondaki artış da yüzde 7.61 olarak gerçekleşti. 
     Geçen yılın Kasım ayında 1994 baz yıllı eski endekse göre fiyatlarda, aylık yüzde 1.54, yıllık yüzde 9.79 artış olmuştu. 
     Bu arada, bu yılın Kasım ayında endekste yer alan 423 maddeden, 59 maddenin ortalama fiyatı değişmezken, 275 maddenin fiyatlarında artış, 89 maddenin ortalama fiyatlarında ise düşüş gerçekleşti. 
     
     ÜFE'DEKİ ARTIŞ ORANI YILLIK BAZDA YÜZDE 1.60'A KADAR GERİLEDİ- 

     Üretici Fiyatları Endeksi ÜFE ise Kasım ayında yüzde 0.95 oranında geriledi. ÜFE'de, 2003 baz yıllı yeni endekse göre yıllık bazda yüzde 1.60 ile bu yılki en düşük artış oranı kaydedildi. 
     Geçen yılın Kasım ayında 1994 baz yıllı eski endekse göre fiyatlarda, aylık yüzde 0.75, yıllık yüzde 14.40 artış olmuştu. 
     Öte yandan, Kasım ayında endekste yer alan toplam 751 maddeden, 206 maddenin ortalama fiyatı değişmedi, 271 maddenin ortalama fiyatı arttı, 274 maddenin ortalama fiyatı ise düştü. 

     
</TEXT>
</DOC>
