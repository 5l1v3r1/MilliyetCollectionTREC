<DOC>
<DOCNO> 350119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas02.html </URL>
<DATE> 2005/06/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Aile filmleri, şiddet ve cinsellik içeren filmlere göre 11 kat daha karlı 
</HEADLINE>
<TEXT>

     ABD’de yapılan bir araştırma, aile filmlerinin şiddet ve cinsellik içeren filmlere göre 11 kat daha karlı olduğunu ortaya koydu. 
     Aile filmlerini teşvik amacıyla faaliyet gösteren The Dove Foundation tarafından yapılan araştırma sonuçlarına göre, Hollywood’daki yaygın kanaatin aksine aile filmleri, şiddet ve cinsellik içeren filmlere göre çok daha karlı. 
     Araştırma kapsamında, son 15 yılda önde gelen Hollywood stüdyoları tarafından, her yıl en fazla dağıtımı yapılan 200 filmin maliyet ve gelirinin incelendiği kaydedildi. Piyasaya sürülen yeni filmlerin sadece iki yıllık bir dönem için incelendiği araştırmada, toplam 2982 filmin maliyet ve gelirlerinin gözden geçirildiği belirtildi. 
     Dağıtımı yapılan bu filmlerin yüzde 51.4’ünün Amerika Sinema Derneği tarafından cinsellik ve şiddet içerdiğini gösteren "R" sembolüyle derecelendirildiği, aileler için üretilen "G" dereceli filmlerin ise dağıtımı yapılan filmler arasında sadece yüzde 4.1’lik oranda kaldığı ifade edildi. 
     Aile filmlerinin her birinin ortalama karının 79 milyon dolar olduğunu ortaya koyan araştırma, "R" dereceli filmlerin ortalama karının ise 6.9 milyon dolar olduğunu gösterdi. 
     Araştırma sonucunda, çocukların ancak yetişkin yakınları eşliğinde izleyebileceği filmlerin her birinin ortalama karının ise 28.3 milyon dolar olduğuna dikkat çekildi. 
     Araştırmayı yapanlar, bulgularının Hollywood’daki yaygın kanaatin aksine şiddet ve cinsellik içeren filmlerden ziyade aile filmlerinin daha fazla kar bıraktığını ispatladığını kaydettiler. 
     
</TEXT>
</DOC>
