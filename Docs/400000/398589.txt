<DOC>
<DOCNO> 398589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun24.html </URL>
<DATE> 2005/11/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Belçika'da Türk asıllı bakana şüpheli mektup 
</HEADLINE>
<TEXT>

     Federe yapılı Belçika'nın Brüksel hükümetinde görev yapan Türk asıllı Devlet Bakanı Emir Kır'a ''beyaz toz içeren bir mektup'' gönderilmesi polis ve sivil savunma birimlerini alarma geçirdi. 
     Elde edilen bilgilere göre Devlet Bakanlığı'na geçen hafta ulaşan ve Bakan Emir Kır'a gönderilen zarf, görevli 3 memur tarafından açıldı. Zarftan bileşimi belirsiz bir toz çıkması üzerine polis ve sivil savunma ekipleri devreye girdi. 
     Zarfı açan 3 memur dezenfektasyon ve sağlık kontrolü için gözlem altına alınırken, bakanlık binasında zarfın girdiği odalar hizmete kapatıldı. 
     Yetkililer, analiz sonuçlarının beklendiğini bildirdiler. 
     Belçika'da, son 1 yıl içinde ''pudralı zarflar'' çeşitli kişi ve kuruluşlara gönderildi. Bunlar arasında Kraliyet Sarayı, NATO Genel Merkezi, Avrupa Parlamentosu, Dışişleri Bakanlığı ve bazı büyükelçilikler de bulunuyor. 
     Mektuplarda yapılan analizler, genelde tehlikesiz tozların söz konusu olduğunu gösteriyor. ABD Başkanı George Bush'un ziyareti sırasında, geçen mart ayında ele geçirilen bu tür zarflardan çıkan yeşil tozun uranyum içerdiği belirlenmişti. 
     
     EMİR KIR'IN DURUMU 
     Devlet Bakanı Emir Kır, siyasete girmesinden ve bu göreve atanmasından bu yana elde ettiği başarılarla dikkat çekerken, özellikle Türkiye'ye ve Türk toplumuna karşı olan bazı kesimlerin yoğun saldırılarına hedef oluyor. 
     Soykırım iddialarını Belçika'da yasallaştırma hedefindeki Ermeni diasporası, bu ülkedeki Valon liberal parti ''Mouvement Reformateur'' MR üyelerinin bazılarının da desteğiyle siyasi emelleri için çalışırken, ''Türk toplumunun başarı sembolü'' olarak nitelendirilen Emir Kır'a yönelik saldırılarını artırıyor. 
     ''Zirvedeki Türk'ü, soykırım kelimesini telaffuz etmeyen bir Bakan olduğu için bulunduğu yerden indirme'' mücadelesindeki Ermeni lobisi, yoğun bir karalama ve tehdit kampanyasını yönlendiriyor. Bakan Kır, hiçbir yasal tanımı ve tanınmışlığı olmayan sözde Ermeni soykırımı karşısında ılımlı ve yapıcı yaklaşımlarına rağmen, ''inkarcı'' olmakla itham ediliyor. 
     Aşırı sağcı partiler de Kır aleyhinde ''Türkçe bildiriler'' dağıtarak kampanyalar düzenliyorlar. 
     Kır'ın üyesi olduğu, hükümet koalisyonu ortağı Sosyalist Parti'nin, saldırılar karşısında Devlet Bakanı'na destek verdiği ve güven yansıttığı gözlemleniyor. 
     Brüksel'de temizlik, tarihi binaların korunması ve spor gibi alanlarda sorumlulukları bulunan Devlet Bakanı Kır, kendisine yönelik saldırıları ''soğukkanlılıkla'' karşılıyor. 
     Belçikalı Bakan Emir Kır, ''sorun yaratmak için değil, hizmet vermek için bu mevkiye geldiğini ve getirildiğini'' belirterek, yoğun çalışmalarını sürdürdüğünü, kaybedecek fazla vakti bulunmadığını, çeşitli saldırılar karşısında kendisini koruyacak güç ve yetenekte olduğunu, seçmenlerinin desteğinin de güven verdiğini ifade ediyor. 
     
</TEXT>
</DOC>
