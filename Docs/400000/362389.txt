<DOC>
<DOCNO> 362389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko12.html </URL>
<DATE> 2005/07/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yaylalarda konut ve arsalar altın değerinde... 
</HEADLINE>
<TEXT>

     Çukurovanın bunaltıcı sıcağından kurtulmak isteyen vatandaşların her yıl daha çok akın ettiği yaylalarda dönüm ücreti 20 ile 50 milyar lira arasında değişiyor. 
     Adana'nın Pozantı İlçesi Akçatekir Beldesi Belediye Başkanı Derviş Oruç, AA muhabirine yaptığı açıklamada, son yıllarda yayla turizmine beklenenin çok üzerinde ilgi olduğunu söyledi. 
     Çukurova'nın kavurucu sıcağından kurtulmak isteyen vatandaşların tercihi arasında en çok ilgiyi çeken yaylalık bölgenin Akçatekir olduğunu belirten Oruç, beldelerinde arsaların dönümünün 30 milyar liradan başladığını ifade etti. 
     Genel olarak yaylalarda arsaların dönüm ücretinin 20 ile 50 milyar lira arasında değiştiğini belirten Oruç, konutların fiyatının da 1.5 trilyon liraya kadar ulaştığını bildirdi. Oruç, son yıllarda artan kiralama olayının da yaylaları hareketlendirdiği kira bedellerinin de aylık 600-700 milyon liradan 2 milyar liraya kadar değiştiğini söyledi. 
     Beldede, 1992 yılında 4 bin konut bulunduğunu, bu sayının ise bugün 18 bini bulduğunu belirten Oruç, şöyle konuştu 
     ''Akçatekir, belediye olduktan sonra her geçen yıl büyüdü. Yazın sıcağından bunalan vatandaşların tercihi, başta Akçatekir olmak üzere bölgemizdeki diğer yaylalardaki konut ve arsa fiyatlarını yükseltti. Talep artışına bağlı olarak da yaylalık yerleşim birimleri, büyük kent görünümünü aldı. Konut ve arsa talebi ise son 5 yılda arttı. 5 yıl öncesine kadar beldede yaklaşık 9 bin konut bulunuyordu.'' Beldelerinde nüfusun yaz aylarında haftasonu 200 bine kadar çıktığını belirten Oruç, ''Bu durumda hizmet noktasında sıkıntı da yaşıyoruz'' dedi. 
     Sıkıntıya rağmen belediyecilik hizmetlerini sürdürdüklerini belirten Oruç, 18 sokağa bir yılda 20 bin metrekare kilit taşı döşediklerini kaydetti. 
     
     KAÇAK KONUT UYARISI 
     Oruç, belgesiz arsa alarak konut yapmak isteyen vatandaşlara da uyarıda bulundu. 
     Orman arazisi içinde konut yaptıkları belirlenen çok sayıda kişiye tapu iptal davası açıldığını belirten Oruç, ''Sonuçlanan dava kapsamında yıkılan konutlar da mevcut. Bu nedenle vatandaşların arsa satın almadan önce beledeyiye müracaat ederek satın alacakları yerin imar planındaki konumuna baktırmalarında yarar var'' diye konuştu. 
     
</TEXT>
</DOC>
