<DOC>
<DOCNO> 391891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yasam/axyas01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgeselin Hollywood'u Bodrum 
</HEADLINE>
<TEXT>


National Geographic ve Discovery Channel'dan sonra şimdi de History Channel, Bodrum'da belgesel çekiyor. 'Tarihten Sayfalar' adlı yapımın konusu İlyada Destanı 

YAŞAR ANTER Bodrum DHA 

Dünyanın sayılı belgesel kanallarından biri olan History Channel, Bodrum'da 'İlyada Destanı'nı konu alan bir belgesel çekiyor. 
23 bölümlük 'Tarihten Sayfalar' adlı belgeselin, Bodrum'un Bitez beldesindeki çekimlerinde köylüler de rol aldı. ABD'de yaşayan prodüktör Tuba Gürelioğlu, Bodrum Sualtı Araştırmaları Enstitüsü Başkanı Tufan Turanlı, yönetmen Eric Hoffman ve oyuncuların da olduğu 20 kişilik ekiple gerçekleştirilen 800 bin dolar bütçeli çekimler, Bodrum Kalesi ile Çanakkale Truva'da devam edecek. 
Homeros'un yaklaşık 2800 yıl önce yazdığı İlyada Destanı'nın anlatıldığı belgeselde, belgeselin sunucusu ve oyuncularından biri olan Josh Bernstein, Truvalı savaşçıların kullandığı atlı arabaya bindi ok atma sahnelerinde de başarıyla oynadı. Bernstein, her oku yaklaşık 60 metreden hedefe isabet ettirdi. 

5 önemli yapım 
Bodrum'da son 1 yılda National Geographic, History Channel ve Discovery Channel'ın 5 önemli belgeselin çekimini yaptığını belirten Turanlı, "Yaklaşık 5000 yıllık tarihi geçmişe sahip antik Halikarnassos kenti, ünlü belgesel kanallarının çekim merkezi haline geldi. Bodrum belgesel filmlerin Hollywood'u olacak" dedi. 


</TEXT>
</DOC>
