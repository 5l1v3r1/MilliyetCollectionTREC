<DOC>
<DOCNO> 362003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun04.html </URL>
<DATE> 2005/07/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İspanya'da mangal ateşinden orman yangını 11 ölü 
</HEADLINE>
<TEXT>

     İspanya'nın orta kesimindeki Guadalajara yakınlarında bir milli parkta geçen cumartesi günü çıkan yangın, 11 orman görevlisinin ölümüne, yaklaşık 7 bin hektar alanın yanmasına neden oldu. 
     Guadalajara yakınlarında bir milli parkta çıkan yangınla ilgili soruşturma başlatan jandarma, yangının, Madridli 20 kadar gencin yaktıkları mangalın üzerini iyi kapatmamaları sonucu çıktığı olasılığı üzerinde duruyor. 
     Jandarmanın dün gözaltına aldığı bir grup gencin bugün savcılıkta ifadelerinin alınacağı duyuruldu. 
     Bu arada, üç yere yayılan yangını söndürmeye çalışan orman görevlilerinden 11'inin, Riba de Saelices tepesi yakınlarında rüzgarın yön değiştirmesi sonucu alevler arasında kalarak can verdiği belirtildi. 
     Yetkililer, dün ölü sayısının 14 olabileceğini söylemişti. 
     Yangında yaralanan bir grubun da Madrid'de hastaneye kaldırıldığı açıklandı. 
     Yangının hala büyük oranda kontrol altına alınamamasından dolayı 4 köyde 700'e yakın kişi, evlerini boşaltarak geceyi civar köylerde geçirdi. 
     Bölgeye giden Başbakan Yardımcısı Maria Teresa Fernandez de Vega ise Çevre, Savunma, İçişleri, Tarım ve Bayındırlık Bakanlarını bugün başbakanlıkta acil toplantıya çağırdı. 
     De Vega'nın yangın alanındaki incelemeleri sırasında Alcolea del Pınar köyünden 150 kadar kişi, yetersiz önlem ve geç müdahale gerekçesiyle protesto gösterileri yaptı. 
     Ayrıca, yangını söndürmek için Fransa'dan yardım istendiği ve Fransa'nın 2 helikopterini bölgeye gönderdiği kaydediliyor. 
     
</TEXT>
</DOC>
