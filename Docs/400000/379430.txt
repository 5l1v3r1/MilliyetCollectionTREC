<DOC>
<DOCNO> 379430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy03.html </URL>
<DATE> 2005/09/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meclis yarın olağanüstü toplanacak... 
</HEADLINE>
<TEXT>

     TBMM, CHP'nin son günlerde artan terör olaylarıyla ilgili genel görüşme önergesini ele almak üzere yarın saat 15.00'de olağanüstü toplanacak. 
     Meclis'in çalışmalarına başlayabilmesi için Genel Kurul Salonu'nda en az, üye tam sayısının üçte biri olan 184 milletvekilinin hazır bulunması gerekiyor. 
     CHP, 123 milletvekilinin imzasıyla 15 Eylül Perşembe günü TBMM Başkanlığı'na başvurmuş ve son günlerde artan terör olaylarının görüşülmesi için Meclis'in olağanüstü toplanması talebinde bulunmuştu. 
     TBMM Başkanı Bülent Arınç da yaptığı değerlendirme sonucunda Meclis'i 19 Eylül Pazartesi günü saat 15.00'te olağanüstü toplantıya çağırmıştı. 
     AK Parti Grup Başkanvekili Salih Kapusuz, bu çağrı üzerine yaptığı basın toplantısında, olağanüstü toplantı için zamanlamanın yanlış olduğunu ifade etmişti. 3 Ekim öncesinde dünyaya yanlış mesajlar verilebileceğini bildiren Kapusuz, toplantı yeter sayısının bulunması halinde görüşmelere katılacaklarını söylemişti. 
     
     ÖNERGE 
     CHP'nin, TBMM Başkanlığı'na sunduğu önergenin gerekçesinde, ''son dönemlerde terör olaylarında tırmanma yaşandığı ve güvenlik güçlerinin bu olayları kısıtlanmış yetkilerle önlemeye çalıştığı'' ileri sürülerek, şu görüşlere yer verilmişti 
     ''Tüm toplumu tedirgin eden terör olayları Anadolu'ya her an sıçrayabilecek ve bir çatışma ortamına yön verebilecek noktaya ulaşmıştır. Bunlarla birlikte, İstanbul ve Ankara'da yaşanan olaylarda, güvenlik güçlerinin gözleri önünde Atatürk'e ve Cumhuriyet'e ağır saldırılarda bulunulmuştur. 
     Bu nedenlerle, terörün ortaya çıkarabileceği toplumsal olayların önüne geçebilecek önlemlerin bir genel görüşme ile TBMM'de ivedi olarak değerlendirilmesi gerekmektedir.'' İçtüzüğe göre, yarın birleşimin açılabilmesi için Genel Kurul Salonu'nda en az 184 milletvekilinin hazır olması gerekiyor. Birleşim, yeterli çoğunlukla açılabildiği takdirde, başkan, ilk önce çağrı yazısını okutacak ve bunun ardından ilgili konu görüşülecek. 
     Konu üzerinde gerekli işlemler tamamlanınca, TBMM çalışmalarına devam kararı vermediği takdirde 1 Ekim'de toplanmak üzere tekrar tatile girecek. 
     Genel Kurul Salonu'nda yeterli çoğunluk bulunamaması durumunda genel görüşme önergesi ele alınamadan oturum kapanacak. 
     
</TEXT>
</DOC>
