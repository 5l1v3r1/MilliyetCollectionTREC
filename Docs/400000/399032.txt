<DOC>
<DOCNO> 399032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo24.html </URL>
<DATE> 2005/11/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Galatasaray'da sakatlıklar can sıkıyor 
</HEADLINE>
<TEXT>

     Galatasaray'da, Fenerbahçe maçının ardından ortaya çıkan sakatlıklar can sıkıyor. 
     Derbi karşılaşmasının ertesi günü yapılan antrenmana çıkamayan 6 futbolcu içinde sakatlığı en ciddi olan Hasan Şaş'ın, 1, 2 hafta dinlenmesinin gerekebileceği açıklandı. 
     Hasan'ın Milli Takım'dan döndüğü günden itibaren sakatlığının sürdüğünü kaydeden kulüp doktoru Murat Çevik, ''Hasan Şaş'ın belindeki problem sürüyor. Maça yapılan tedavi ile çıkabildi, ancak ikinci yarıda oyuna devam edemedi. Hasan'ın bu hafta oynaması zor. Hatta 1, 2 hafta dinlenmesi de gerekebilir'' diye konuştu. 
     Cihan'ın kasığında ve ayak adalesinde problemi bulunduğunu kaydeden Dr. Çevik, Song'un da boynundan maçta darbe aldığını ve tedavisinin sürdüğünü kaydetti. 
     Murat Çevik, Hakan'ın ayak parmağındaki problemin devam ettiğini dile getirirken, Orhan'ın da hem cezalı, hem belindeki problem nedeniyle dinlendirildiğini vurguladı. 
     Fenerbahçe maçında kadroda yer almayan Volkan'ın, maçtan bir gün önce yapılan antrenmanda sakatlandığını belirten Dr. Çevik, ayak tarak kemiğinde ödem bulunduğunu ve tedavisinin devam ettiğini kaydetti. 
     Çevik, futbolcuların kontrollerini yarın yapacaklarını da vurgularken, sakatlıkların son durumunun bundan sonra belli olacağını sözlerine ekledi. 
     
     FUTBOLCULAR İZİN YAPTI 
     Hafta sonunda oynayacakları Ankaraspor maçının hazırlıklarına dün başlayan Galatasaray, bugünü dinlenerek geçirdi. 
     Sarı-kırmızılılar, Ankaraspor maçının hazırlıklarını yarın yapacağı çift antrenmanla sürdürecek. 
     
</TEXT>
</DOC>
