<DOC>
<DOCNO> 391368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun36.html </URL>
<DATE> 2005/11/01/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Atina ile Tiran arasındaki gerginlik tırmanıyor 
</HEADLINE>
<TEXT>

     Arnavutluk, Yunanistan Cumhurbaşkanı Karolos Papulyas'ın gayriresmi ziyaretini yarıda kesmesine neden olan protesto gösterilerinin barışçı olduğunu ve her türlü önlemin alındığını açıkladı. 
     Arnavutluk Cumhurbaşkanı Alfred Moisiu'nun makamından yapılan açıklamada, Sarende kentindeki gösterilerin ''barışçı bir protesto gösterisi'' olduğu vurgulandı. Açıklamada, Papulyas'ın ziyaretini yarıda kesme kararının yanlış enformasyona dayandığı belirtildi. 
     Dışişleri Bakanı Besnik Mustafay da, ''Papulyas'ın ziyaretinin ertelenmesi için bir neden olmadığını, Tiran hükümetinin gerekli her türlü güvenlik önlemini aldığını'' bildirdi. 
     Arnavutluk'un güneyindeki Sarende kentinde Moisiu ile bir araya gelecek olan Papulyas, görüşmenin yapılacağı otelin çevresinde protesto gösterisinde bulunan grupların, randevu saati 2 saat geride kalmasına rağmen dağılmamaları üzerine gezisini yarıda kesme kararı almıştı. 
     Yunanistan Dışişleri Bakanlığı, Arnavutluk'un Atina Büyükelçisi'ni Dışişleri Bakanlığı'na çağırarak durumu sert bir dille protesto ettiklerini açıklamıştı Sarende kentindeki gösteride, protestocular ''Çamerya'ya özgürlük'' sloganları atmışlardı. Kendilerini Etnik Çam olarak adlandırılan yaklaşık 200 kişilik protestocu grup, Çamların Yunanistan'daki mülklerinin geri verilmesi ya da tazminat ödenmesi gerektiğini iddia ediyor. 
     Arnavutluk'taki bazı gruplar, kuzeybatı Yunanistan'da yaşayan ''Çameryalı Arnavutların'' 2. Dünya Savaşı'ndan sonra Atina tarafından yurtlarından sürüldüğünü öne sürüyorlar. 
     
</TEXT>
</DOC>
