<DOC>
<DOCNO> 352311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur03.html </URL>
<DATE> 2005/06/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kahreden ölüm .. Döktüğü kumun altında kalan oğlu öldü 
</HEADLINE>
<TEXT>

     Metin ÜREDİ İNCESU Kayseri , DHA 

KAYSERİ’nin İncesu İlçesi’nde kamyon şoförü 48 yaşındaki Osman Yılmaz'ın boşalttığı kum, arkada duran oğlu 11 yaşındaki Emre Yılmaz’ın ölümüne neden oldu. 
     Kahreden ölüm, Kayseri- Niğde karayolu üzerindeki Taksan A.Ş yakınlarında meydana geldi. 38 DK 431 plakalı kamyonuyla Karayolları'na yol yapımı için malzeme taşıyan Osman Yılmaz, yanında bulunan oğlu Emre'nin boşaltma sırasında kamyonun arkasına geçtiğini farketmedi. Küçük Emre, damperli kamyondan boşalan 20 ton kumun altında kalıp kayboldu. 
     Durumu sonradan farkeden baba ve çevreden yetişenler, tonlarca kumu elleriyle kazarak Emre'yi çıkardı. Ancak küçük Emre'nin yaşamını yitirdiği anlaşıldı. Yapılan otopside Emre'nin nefes alamadığı için öldüğü belirlendi. 
     Sürekli gözyaşı döken Osman Yılmaz hakkında tedbirsizlik ve dikkatsizlik sonucu ölüme neden olmak’ suçundan soruşturma başlatıldı. 
     
</TEXT>
</DOC>
