<DOC>
<DOCNO> 361280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/gunes.html </URL>
<DATE> 2005/07/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Faizlerde hızlı iniş yok 
</HEADLINE>
<TEXT>


Bir süredir piyasalar küçük dozda da olsa Merkez Bankası'nın faiz indiriminde bulunacağını bekliyordu. Bu gerçekleşmedi. Dün Merkez Bankası Başkanı Süreyya Serdengeçti, CNBC-e televizyonuna verdiği bir mülakatta, kısa vadeli faizlerdeki inişin çok hızlı olmayacağının nedenlerini açıkladı. Serdengeçti bu politikalarının temel olarak hizmet kesimindeki enflasyonist baskının yeterince kontrol altına alınamamasına bağlıyor. 
Serdengeçti aynen şöyle belirtiyor "İç taleple ilgili endişelerimiz giderek daha fazla gerçekleşirse, enflasyon hedefleri ciddi tehdit altına girerse, Merkez Bankası faizleri artırır." Yani bırakın düşmesini, artırılması bile mümkün. Ancak, ekliyor "Şu anda böyle bir durum yok." Bununla beraber Serdengeçti temmuz ayından sonra petrol fiyatlarının enflasyon üzerinde etki yaratacağından kaygı duyuyor. 
Önce Serdengeçti'yi, ya da Merkez Bankası'nı yorumlayalım. Demek ki, ortada bir iç talep artışı kaygısı var. Ama şimdilik aşırı dozda değil. Oysa biz bu haftaki yazılarımızda bunun doğru olmadığı yönde çeşitli veriler yayımladık. Bize göre bazı mallarda talep artışı olsa da, genelde bu çok yüksek değil. Yaz aylarında, özellikle turizm mevsimi nedeniyle iç tüketim artabilir, ama bunun mevsimsel olduğu unutulmamalı. 
MB kısa vadeli faizi elindeki en güçlü anti-enflasyonist araç. Ancak bu araç tüm fiyatlar üzerinde simetrik etkiye elbette sahip değil. Kimini çok etkiliyor, kimini az. MB aslında enflasyonun temel ölçütü olan tüketici fiyatlarını kontrol etmek istese de, anlaşılan çekirdek enflasyon konusunda da duyarlı. 




Gelelim petrol fiyatlarına. Gerçekten çok hızlı ve yüksek düzeylere gelen petrol fiyatının maliyetlerin tümüne yansıyarak, özellikle üretici fiyatları enflasyonunu ÜFE artıracağı malum. Ancak biz bunun kalıcı olmayacağı kanısındayız. Yeter ki, maliye ve para politikalarındaki sıkı disiplin sürsün. 
Bize kalırsa MB'nin faizleri yavaş indirmesindeki temel neden, ihtiyatlı oluşudur. Dört yıldır finans piyasaları, özellikle bono portföylerinde k r yazabilmek için faizlerin hızlı düşmesini istemişlerdir. Ancak faiz gerekenden hızlı düşürülürse, enflasyon düşmez ve MB uzun vadede daha yüksek bir faiz politikası izlemek zorunda kalır. Bu nedenle MB'nin izlediği politika doğrudur. Kaldı ki, son iki yıldır MB, faizleri enflasyondan daha hızlı indirmiştir. 
Bir yandan iç talepten ve cari işlemler açığından şik yet edeceğiz, diğer yandan da para politikasının gevşemesini talep edeceğiz. Bu olanaksız ve tabii mantıksız. 



</TEXT>
</DOC>
