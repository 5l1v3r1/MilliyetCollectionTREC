<DOC>
<DOCNO> 395873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur29.html </URL>
<DATE> 2005/11/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gözaltına alınan zanlı, feribottan denize atladı 
</HEADLINE>
<TEXT>

     Yalova’da, oto hırsızlığı olayına karıştığı gerekçesiyle gözaltına alınan zanlının, İstanbul’a götürülürken Kocaeli’nin Gebze İlçesi’nde feribottan atlayarak kaçtığı öne sürüldü. 
     AA muhabirinin edindiği bilgiye göre, Yalova’da, çaldığı lüks otomobilleri parçalayarak sattığı iddiasıyla İstanbul polisince gözaltına alınan A.E. 45 , önceki gün saat 21.00 sıralarında Topçular-Eskihisar feribotunda, sahile 300 metre kala kayıplara karıştı. 
     Görevli polisler, Gebze Cumhuriyet Savcılığı’nın el koyduğu olayla ilgili olarak, İstanbul plakalı iki adet çalıntı jiple yakalanan A.E’nin, sahile yaklaşıldığı sırada elleri kelepçeli olarak tuvalete götürüldüğünü belirterek, kaybolan zanlının büyük olasılıkla denize atladığını söyledikleri öğrenildi. 
     Polislerin bu ifadesi üzerine, kurtarma timleri bölgede arama çalışması başlattı. Dün ve bugün iskele çevresini tarayan timler, herhangi bir ize rastlayamadı. 
     Bu arada, olayla ilgili sürdürülen soruşturmada, A.E’nin denize atladığını gören tanık olmadığı, zanlının eşi P.E’nin de eşinin sudan korktuğunu ve kelepçeli olarak denize atlamasının mümkün olmadığını öne sürdüğü öğrenildi. 
     
</TEXT>
</DOC>
