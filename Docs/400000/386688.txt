<DOC>
<DOCNO> 386688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy06.html </URL>
<DATE> 2005/10/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ABD Kongresi’nden Erdoğan’a Orhan Pamuk davası düşürülsün 
</HEADLINE>
<TEXT>

     YASEMİN ÇONGAR Washington 

ABD Kongresi bünyesindeki Helsinki Komisyonu, yazar Orhan Pamuk’un Türklüğü alenen aşağılama'' suçundan yargılanacak olmasını kınayan ve hakkındaki davanın düşürülmesi çağrısı yapan bir mektubu Başbakan Recep Tayyip Erdoğan’a gönderdi. 
     ABD’de Temsilciler Meclisi ve Senato’nun ortak bir kurumu olarak çalışan Helsinki Komisyonu’nun Başkanı Cumhuriyetçi Senatör Sam Brownback bu konudaki açıklamasında, Türkiye, insan hakları alanında uzun mesafe kat etti, ancak Pamuk davası ve Birinci Dünya Savaşı’nda Ermenilere nasıl davranıldığına ilişkin ihtilaf, Türk demokrasisinin üzerinde bir bulut gibi asılı duruyor'' dedi. 
     Pamuk hakkındaki suç iddiasının düşürülmesi Türkiye’nin geçmişini kabullenmesi için yeterli olmasa bile gereklidir'' diyen Brownback, Pamuk’un yargılanmasının, Türkiye’nin özgürlük ve demokrasiye bağlılığı hakkındaki kuşkuları pekiştirdiğini öne sürdü. 
     Komisyon Eş Başkanı Demokrat Temsilci Christopher Smith, Pamuk’un aklanması, Türkiye’nin Helsinki Nihai Senedi kapsamındaki insan hakları yükümlülüklerine bağlı olduğunun güçlü bir göstergesi olacaktır'' diyerek, Türkiye’de ifade özgürlüğünü kısıtlayıcı ve tarihin anlatılmasını sansür eden uygulamalara son verilmesini istedi. 
     
</TEXT>
</DOC>
