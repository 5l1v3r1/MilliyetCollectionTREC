<DOC>
<DOCNO> 356035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/aeko.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank borcu, 'Demirel Hesabı' ile kapatıldı 
</HEADLINE>
<TEXT>


Şevket Demirel'in şirketlerine el konulması yolunu arşivdeki bir belge açtı Emlakbank'tan alınan Göltaş'ın kefil olduğu Dempa'nın borcu Egebank'taki 'Demirel Hesabı' üzerinden ödendi 

Nedim Şener 

Isparta'da Şevket Demirel'e ait dokuz şirkete el konulmasına giden sürecin, Tasarruf Mevduatı Sigorta Fonu TMSF tarafından el konulan Dempa A.Ş'nin arşivinde ortaya çıkan bir vekaletname olduğu öğrenildi. 
TMSF, 1992 yılında Murat Demirel adına düzenlenen vekaletnameyle Şevket Demirel Holding A.Ş iştiraklerinden Göltaş A.Ş'nin kefil olduğu bir borcun 1999 yılında Emlakbank'a geri ödenmesi sırasında işlemleri yürüten kişinin Murat Demirel olduğunu belirledi. 
Diğer batık bankalar gibi 1.5 yıldır Egebank ve Demirel Grubu şirketlerinden Dempa'nın arşivinde inceleme yapan TMSF görevlilerinin bu tespitinden sonra kredinin de Egebank'ta bulunan ve herhangi bir kişi adına açılmadığı belirlenen "Demirel Hesabı" adını taşıyan havuz hesabından geri ödendiği belirtildi. 

Vekalet 1992'den 
Emlakbank'a ödenen bu kredinin borçlusunun Murat Demirel'e ait Dempa, kefilinin de Göltaş'ın olduğu ifade edildi. Kredi borcunun bir kısmının Egebank'taki havuz hesabından karşılanmasından sonra Emlakbank'taki Göltaş'a ait rehinli senetlerin geri alınması sırasındaki yazışmaların tamamı da Dempa'nın bir kenara atılan arşivinden çıkarıldı. 
Emlakbank'a gönderilen ve senetlerin geri verilmesini isteyen ihtarname gibi evrakların altında da Murat Demirel'in 1992 yılından beri geçerliliğini koruyan vekaletnamesinin olduğu bildirildi. 

Dolaylı ortaklık 
Belgeyle Murat Demirel ile Şevket Demirel Holding A.Ş'nin ilişkisinin ortaya çıkarılmasından sonra Egebank'taki "Demirel Hesabı" adlı havuz hesabından parasal ilişkiyi saptayan TMSF, bu kez Egebank'ın Bayraktar Grubu'ndan devri sırasındaki ilişkileri incelemeye başladı. 
Egebank'ın Bayraktar Grubu'ndan alınması sırasında TMSF tarafından el konulan Şevket Demirel Holding A.Ş'nin etkin bir rol oynadığı ve Bayraktar Grubu'ndan devir alınan borçlara kefil olduğu da belirlendi. 
TMSF uzmanları Egebank'ın ilk alımı sırasında ortak olarak görünen Şevket Demirel Holding A.Ş'nin 1998 Mayıs'ındaki bu statüsüne 1998 Temmuz ayında son vererek hisselerini Murat Demirel'e ait Üniversal Holding'e devrini de inceledi. 
Bankayı devralan Şevket Demirel Holding A.Ş Yönetim Kurulu Başkanı Neslihan Demirel ile üyeler Şehrinaz Nihan Atasagun, Yılmaz Kasap ve denetçiler Fettullah Açıl, Sertaç Bora Özyurt'un görev yaptığı Şevket Demirel Grubu şirketleri tespit edildi. TMSF, böylece Neslihan Demirel'in ve diğer kişilerin Egebank'ta "dolaylı ortak" olduğu gerekçesiyle operasyon kararı aldı. 

TMSF "yarar" maddesiyle el koydu TMSF operasyonunun Neslihan Demirel'in ve Şevket Demirel Holding yöneticilerinin 'dolaylı ortak' olması ile hem şahsi hem de ortak olduğu şirketlerin kredi borçlarından kaynaklandığı belirtildi. Operasyonun yasal dayanağı Bankalar Kanunu'nun 15 7 - a maddesi. 
Buna göre Fon, alacağının tahsili bakımından yarar görmesi h linde, Fon'a borçlu olup olmadıklarına bakılmaksızın hisseleri kısmen veya tamamen kendisine intikal eden bir banka ile yönetim ve denetimine sahip olduğu iştiraklerinin, tüzel kişi ortaklıklarının, şirketlerin, temettü hariç ortaklık hakları ile bu şirketlerin yönetim ve denetimini devralmaya yetkili kılınıyor. Bu maddeye göre Fon şirket ana sözleşmesinde belirlenen yönetim, müdürler ve denetim kurulu üyelerinin sayılarıyla bağlı kalmaksızın ve imtiyazlı hisselere dayanılarak atanıp atanmadıklarına bakılmaksızın görevden almak ve veya üye sayısını artırmak ve veya eksiltmek suretiyle bu kurullara üye atamaya yetkili sayılıyor. 

Çekmecesinden mektup çıktı Şevket Demirel'in kendilerine yönelik bir operasyondan daha önce şüphelendiği ortaya çıktı. TMSF yetkililerinin yönetimine el koyduğu Demirel'e ait şirketlerden Egebank'a ait birçok belge ile şirketlerin kayıtları ele geçirilirken, Şevket Demirel'in de bazı kurumlara gönderildiği tahmin edilen bir mektubu bulundu. 
Mektupta, Egebank'a olan Murat Demirel'in borcunun kendisine ödettirilmek istendiğini belirten Şevket Demirel, TSMF'nin son aylarda Isparta Ticaret Odası aile üyelerine ait sicil araştırması yapıldığından bahsediyor. Oğlunun borcuna karşılık sırf babası olduğu için paranın kendisine ödettirilmeye çalışıldığını vurgulayan Şevket Demirel, böyle bir şeyin dünyada emsali görülmemiş haksızlık olacağını belirtiyor. Şevket Demirel bazı kişileri "arz olunur" hitabıyla gönderdiği mektupta şunları dile getiriyor 

'Benden tahsil edecekler' 
"Oğlum Murat Demirel'in Egebank sorumlusu olarak TMSF ile borç - alacak çalışmalarına devam edilmektedir. Beş buçuk senelik araştırmalar, mevcut kanunlara göre bana bir sorumluluk yüklememektedir. Böyle olmasına rağmen, son günlerde TMSF'nin çalışmaları, adeta parayı babaya ödettirmek gibi bir yön göstermektedir. Zira TMSF son aylarda Isparta Ticaret ve Sanayi Odasından borçla, alacakla alakası olmayan aile bireyleri üzerinde sicil çalışmaları yaptırmaktadır. Bu çalışmalar, oğlumun borcunu sırf babası olduğumdan dolayı benden tahsil etmek gibi bir hazırlık ise böyle bir ihtimal dünyada emsali görülmemiş bir haksızlık ve adaletsizlik olur. 
Bu ihtimale karşı dikkatlerinizi çekmek isterim. Durum arz olunur. 
Dr.Yük.Müh. Şevket Demirel" 


</TEXT>
</DOC>
