<DOC>
<DOCNO> 358252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/yazar/bila.html </URL>
<DATE> 2005/07/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Mesleki eğitim için öneriler 
</HEADLINE>
<TEXT>


Doç. Dr. Ömer Özyılmaz, AKP'nin eğitim uzmanı milletvekillerinden biri. Erzurum Milletvekili Doç. Dr. Özyılmaz, siyasete girmeden önce Uludağ Üniversitesi İlahiyat Fakültesi'nde öğretim üyesi olarak 14 yıl görev yapmış, ayrıca aynı üniversitenin eğitim fakültesinde de ders vermiş bir akademisyen. 
Özyılmaz, milletvekilliği görevi boyunca da mesleki teknik eğitim üzerinde çalışmalarını sürdürmüş ve her yıl hükümetle YÖk arasında tartışma konusu olan bu alandaki sorunların çözümüne ilişkin öneriler geliştirmiş. 
Doç. Dr. Özyılmaz, dün, önümüzdeki dönem için yasa teklifi olarak da düzenlediği önerileri özetledi. 

'Katsayı takıntısı yanlış' 
Özyılmaz, hükümetle YÖK arasındaki tartışmaları değerlendirirken, "katsayı ve imam hatip" takıntısının yanlış olduğunu vurgulayarak, şunları söyledi 
"Konu, katsayı ve imam hatip konularına takılıp kalıyor. Katsayı belki sorunlardan biri ama belirleyici olanı değil. İmam hatip liseleri de dahil mesleki teknik eğitimin sorunları çok daha farklı. Her yıl aynı konular etrafında kısır tartışmaların yapılması sorunu çözmüyor. Çünkü, sorun yanlış alanlarda tartışılıyor. Bu da hem yanlış teşhis konulmasına hem de tedavinin yanlış yerde aranmasına neden oluyor." 

İngiltere örneği 
Özyılmaz, önerilerine geçmeden önce mesleki teknik eğitim alanında incelediği İngiltere'den şu örneği verdi 
"YÖK Başkanı Prof. Dr. Erdoğan Teziç'in de vurguladığı gibi genel liselerle, mesleki teknik liselerin ağırlığı Türkiye'de Avrupa'nın tam aksi yönde. Avrupa'da yüzde 70 teknik eğitim, yüzde 30 genel lise oranı Türkiye'de tam tersi. Çözüm bu oranı Türkiye'de tersine çevirmekten geçiyor. Üniversiteye giriş sorunu da öyle. Örneğin İngiltere'de üniversiteye giden öğrencilerin yüzde 52'si meslek yüksekokuluna gidiyor. Bu çok önemli ve anlamlı bir orandır. Türkiye'de ise hem mesleki lise, hem de yükseköğrenim sorunu kitlenmiş durumdadır." 

Öneriler 
Özyılmaz, bu saptamaları yapıp İngiltere örneğini verdikten sonra, önerilerini şöyle aktardı 
1 İlkokulda çocukları ve aileleri yönlendirmek üzere etkin bir rehberlik hizmeti verilmeli. 
27. sınıfın ikinci yarısı ile 8. sınıfın ilk yarısı için meslek kültür dersleri konulmalı ve meslekler tanıtılmalı. 
3 Meslek teknik liseleri ve meslek yüksekokulları güçlendirilmeli. Bunun için yeni kaynak yaratılmalı. Bu kaynak şu kesintilerle sağlanabilir 
a- KOSGEB gelirlerinin yüzde 3'ü, 
b- Özelleştirme gelirlerinin yüzde 3'ü, 
c- TOBB gelirlerinin yüzde 1'i, 
d- TİSK gelirlerinin yüzde 7'si, 
e- İşçi sendikaları konfederasyonları gelirlerinin yüzde 7'si, ayrılmalı ve mesleki lise ile meslek yüksekokullarının güçlendirilmesi için harcanmalı. 
4 Mesleki lise ve meslek yüksekokullarının programları sanayinin ihtiyaçlarına göre düzenlenmeli ve sektörler ile okullar arasında sıkı bağlantı kurulmalı. 
5 İmam hatip liseleri dahil sanayi ve hizmet sektörüne hitap edecek meslek liseleri ve meslek yüksekokulları ihtiyaca göre planlanmalı, sayıları bu planlamaya göre ayarlanmalı. 
6 Meslek yüksekokulu öğrencileri sigortalanmalı. 
7 Meslek yüksekokulu mezunlarına lise mezunlarına göre 1 3 oranında daha az askerlik yaptırılmalı. 
8 Meslek yüksekokulu mezunu çalıştıran işverenden bu personeli için ödemesi gereken sigorta priminin yarısı alınmalı. 
9 İş kuracak meslek yüksekokulu veya meslek lisesi mezunu kişilere KOSGEB eliyle ucuz kredi verilmeli. 
Özyılmaz, bu önerilerini yasa teklifi halinde de düzenlemiş durumda. Teklifini Başbakan Erdoğan'a, Milli Eğitim Bakanı Hüseyin Çelik'e ve YÖK Başkanı Teziç'e de aktarıp, TBMM Başkanlığı'na sunacak. 
Özyılmaz, soruna bu çerçevede bakılmazsa, konunun imam hatip-katsayı kısır döngüsü içinde çözümsüz kalacağına inanıyor. 



</TEXT>
</DOC>
