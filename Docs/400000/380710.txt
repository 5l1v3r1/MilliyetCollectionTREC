<DOC>
<DOCNO> 380710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/dunya/axdun01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak elden gidiyor' 
</HEADLINE>
<TEXT>


Suudi Arabistan Dışişleri Bakanı Prens El Faysal, Amerikan güçlerinin direnişi kırdığı bölgelere İran'ın sızdığını, hatta yerel polis gücü oluşturduğunu iddia etti 

DIŞ HABERLER SERVİSİ 


Suudi Arabistan Dışişleri Bakanı Prens Suud El Faysal, ABD'nin Irak'ta uyguladığı politikaların fiili olarak bölücülük yarattığını ve ülkeyi İran'a teslim ettiğini öne sürdü. 
Geçtiğimiz salı New York'taki Dış İlişkiler Konseyi'nde yaptığı konuşmada, ABD'nin Irak politikasını eleştiren El Faysal, Washington'un Sünnilere karşı Şii Arap ve Kürtleri desteklemesinin yanlış olduğunu vurguladı. El Faysal, "Irak halkı birbirinden koparılmış bulunuyor. Sünnilerden sanki başka bir ulusmuş gibi söz ediyorsunuz" dedi. 
El Faysal, "İç savaş çıkarsa Irak tamamen biter" diye konuştu. Böyle bir durumun, Şii nüfusun yoğun olduğu Irak'ın güneyindeki çıkarları nedeniyle İran'ı ve Kuzey Irak'taki Kürt özerk yönetiminden kaygılanan Türkiye'yi müdahale etmeye teşvik edeceğini savunan Bakan, ABD yönetimini kastederek, "Körfez Savaşı'ndan sonra İran'ı Irak'tan uzak tutmak için birlikte mücadele ettik. Şimdi ise Irak'ın tamamını İran'a hediye ediyoruz" dedi. 
El Faysal, ABD güçlerinin Sunni direnişini kırdığı ve pasifize ettiği bölgelere İran'ın sızdığını ve kendine bağlı güçlere para ödeyerek yerel polis gücü ve yönetimler oluşturduğunu iddia etti. 


</TEXT>
</DOC>
