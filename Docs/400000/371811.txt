<DOC>
<DOCNO> 371811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun16.html </URL>
<DATE> 2005/08/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Düşen uçaktan son ses Yardım edin 
</HEADLINE>
<TEXT>

     Atina yakınlarında düşen Rum uçağının kara kutularının deşifresinden ilk tespitler yapıldı. 
     Kıbrıs Rum kesiminde yayımlanan Fileleftheros gazetesi, uçağı son dakikalarda kontrol etmeye çalışan kabin görevlisi olduğu açıklanan Andreas Prodromu'ya ait olduğu tahmin edilen, oksijen maskesinin ardından gelen derin nefes alma seslerinin tespit edildiğini, ayrıca Andreas'ın ''Yardım edin'' şeklinde seslendiğinin de kayda geçtiğini belirtti. 
     Gazete, kara kutuda, ikinci motorun durmasından hemen önce uçak tarafından ''Mayday'' tehlike sinyalinin gönderildiğinin de kayıtlı olduğunu yazdı. 
     Fileleftheros gazetesi, uçak verilerini kaydeden ''turuncu kutunun'' incelenmesi sonucu yapılan tespitlerde, uçağın düşüş sebebinin ''yolcu kabinindeki basıncın aşamalı bir şekilde azalmasına paralel olarak uçağın elektronik sistemlerinin aşırı ısınması'' şeklinde belirlendiğini kaydetti. 
     
     AVUKATLAR DEVREDE 
     Fileleftheros ayrıca, uçak kazasında hayatını kaybedenlerin yakınlarından bazılarının, büyük bir avukatlık bürosuna uçak kazasını araştırma ve tüm sorumlulara karşı dava açma başvurusunda bulunduklarını ve söz konusu büronun avukatlarının dünden itibaren olayı araştırmaya başladıklarını yazdı. 
     Avukatların özellikle, Rum yönetiminin AB'nin talimatlarını yerine getirmede ihmalleri bulunup bulunmadığı üzerinde durdukları ve olayın, Rum yönetimi aleyhine dava açılmasına kadar uzanabileceği kaydedildi. 
     
     UÇAK ARIZALARI 
     Bu arada, Larnaka-Selanik seferini düzenleyen Yunan Olimpik Havayolları'na ait bir uçak, klima sisteminde arıza tespit edilmesinden dolayı kalkışını yapamadı. 
     Fileleftheros gazetesi, dün meydana gelen olayda, Boeing 737 tipi uçaktaki arızadan dolayı 126 yolcunun indirilerek bekleme salonuna alındığını bildirdi. 
     Gazete, bir başka haberinde, Yunan Aegean havayollarına ait bir uçağın da, Sakız adasından 100 yolcu ve 5 kişilik mürettebatıyla havalanmasının ardından motorlarda yangın uyarısının alındığını ve bunun üzerine geri dönerek Sakız adasına acil iniş yaptığını yazdı. 
     
</TEXT>
</DOC>
