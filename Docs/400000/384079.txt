<DOC>
<DOCNO> 384079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo05.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakcı'dan ültimatom 
</HEADLINE>
<TEXT>


Federasyon başkanı, pankart kriziyle başlayan tartışmalara ilk kez yanıt verdi, "Türk Futbolu'nu kaosa sürüklemek isteyen kim olursa olsun izin vermeyeceğiz. Duruşumuz sağlam ve nettir" diyerek kulüplere mesaj gönderdi 

HALİL ÖZER 


Futbol Federasyonu Başkanı Levent Bıçakcı, pankart krizinin ardından, "Nerede bu federasyon" manşetiyle yaşananları tartışmaya açan Milliyet'e yanıt verdi. 
Kulüplere önemli mesajlar veren Bıçakcı'nın açıklaması şöyle 
"Türkiye'de futbolu düzenleme ve yönetme yetkisi Türkiye Futbol Federasyonu'ndadır. Türkiye Futbol Federasyonu'nun yetkileri ve otoritesi kanunlarımızla ve yasalarımızla belirlenmiştir ve bu yetkinin kimseye devredilmesi gibi bir durum söz konusu olamaz. Türkiye Futbol Federasyonu yönetimi görevinin başındadır. 
Türk futbolunda kaos yaratmaya çalışanlara izin vermemiz söz konusu olamaz kaos kendisini yaratanlara da zarar vermekten başka hiçbir işe yaramaz. Türk futbolu, uzun bir sürenin ardından yeni yeni kavuşmakta olduğu kurumsallaşmanın kıymetini bilmeli, bu kurumsallaşmayı güçlendirmek için çalışmalıdır. 
Geçtiğimiz hafta sonu oynanan maçlarda üç önde gelen kulübümüzün mevcut kurallara ve bu konuda daha önceki uygulamalara rağmen, sahaya pankart ile çıkmaları kabul edilebilir ve hoş görülebilir bir şey değil. Bu üç kulübümüz, bu pankartlar ile maçlara çıkmaları sebebiyle PFDK'ya sevkedilmişlerdir ve PFDK da tüzük ve yönetmelikler çerçevesinde gereken işlemi yapacaktır. 
Türkiye Futbol Federasyonu olarak bu olay vesilesiyle tüm kulüplerimizi bir kez daha uyarıyorum Bu kadar uzun bir sürenin ardından Türk futbol camiası olarak yakaladığımız kurumsallaşmayı, şeffaflığı ve uluslararası standartlarda yönetim anlayışını terk etmeye hiç niyetimiz yok. Bu konudaki duruşumuz sağlam ve net. Türk futbolunu kaosa sürüklemek isteyen kim olursa olsun izin vermeyeceğiz." 

Cezalar gecikmedi 

PFDK, 25 Eylül'deki Kayserispor maçında izinsiz olarak sahaya "Cennet annelerimizin ayakları altındadır" pankartıyla çıkan Fenerbahçe'ye 10 bin, Beşiktaş'a da, saha kapatma cezası verilmesinin ardından 9 Eylül'deki resmi internet sitesindeki ağır eleştiriler nedeniyle 20 bin YTL ceza verdi. Ayrıca Konyaspor maçında rakibine yönelik kural dışı eylemi nedeniyle Rizesporlu Serhat Akyüz'e 3 maç men cezası kesildi. Muğlaspor ve Adıyamanspor'a bir maç seyircisiz oynama cezası veren kurul Karagümrük, Giresun ve Bursaspor'un sahalarını da bir maç kapattı. Çirkin tezahürat nedeniyle de Trabzon ve Erciyes 5 bin YTL cezaya çarptırıldı. 


</TEXT>
</DOC>
