<DOC>
<DOCNO> 364147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur09.html </URL>
<DATE> 2005/07/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Düğünde kadın pazarlığı kavgası kanlı bitti 
</HEADLINE>
<TEXT>

     Mustafa ARSLAN BURDUR, DHA 

      BURDUR'da bir düğünde kadın pazarladığı iddia edilen iki kişi, kovuldukları mahalleden otomobilleri ile kaçarken rastgele açtıkları ateş sonucu yaralanan 26 yaşındaki Fahri Ceylan, hastaneye kaldırılırken yolda öldü. 
     Burdur Kışla Mahallesi'nde dün gece yapılan bir düğünde kadın pazarladığı iddia edilen 36 yaşındaki S.U. ve yeni evlendiği kocası 26 yaşındaki M.U. ile mahalleli arasında kavga çıktı. Tartışma sonrası mahalledeki gençler tarafından kovalanan çift, 15 DR 470 plakalı otomobile binerek kaçmaya çalıştı. Bu sırada görgü tanıklarının ifadesine göre otomobilden tabanca ile ateş açıldı. Silahtan çıkan mermi ile yere yığılan Fahri Ceylan, ambulansla Burdur Devlet Hastanesi'ne kaldırılırken yolda hayatını kaybetti. 
     Polisin olay yerinde yaptığı incelemede 9 milimetrelik boş mermi kovanları bulundu. Olaydan sonra kaçan S.U. ve M.U., bugün 13.30 sıralarından 100'üncü Yıl Polis Merkezi'ne giderek teslim oldu. Mahallede ise güvenlik önlemi alındı. İki zanlının ifadelerinin ardından adliyeye sevk edileceği öğrenildi. 
     
     KAVGAYA KARIŞMIŞTI 
     Sarı Derya’ lakaplı S.U. ile kardeşleri arasında iki ay önce kavga çıkmış, olayı yatıştırmaya çalışan Burdur Emniyet Müdürlüğü Kemal Sunar Polis Merkezi memurlarından Hüseyin Arslan 5 yerinden bıçaklanarak ağır yaralanmıştı. Olayı üstlenen kardeşlerden biri mahkemece tutuklanarak Burdur E Tipi Kapalı Cezaevi'ne gönderilmişti. 
     
</TEXT>
</DOC>
