<DOC>
<DOCNO> 367004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko15.html </URL>
<DATE> 2005/08/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İşsizlikte kronikleşme eğilimi... 
</HEADLINE>
<TEXT>

     Türkiye’de özellikle 2001 krizinden sonra başlayarak yüzde 10’un altına bir türlü indirilemeyen işsizlikteki kronikleşme eğiliminin sürdüğü belirlendi. İŞ- KUR’un verilerine göre, geçen yıl mayıs sonu itibariyle yüzde 37 düzeyinde bulunan bir yıldan fazla süredir iş bekleyenlerin toplam kayıtlı işsizler içindeki payı, mayıs sonu itibariyle yüzde 44’e ulaştı. 
     İŞ-KUR, iş gücü piyasasına ilişkin Mayıs 2005 istatistiklerini açıkladı. Buna göre, agari ücret seviyesinde de olsa ücret aldığı bir işi olmadığı için İŞ- KUR’a başvurarak iş bulmak için bekleyen işsizlerin sayısı mayıs sonu itibariyle geçen yılın aynı dönemine göre yüzde 45.8 oranında artarak 908 bin 327’ye çıktı. Kayıtlı işsiz 
     sayısı geçen yılın aynı döneminde 622 bin 8 olarak belirlenmişti. Herhangi bir işi olmadığı için başvuranlarla, daha iyi koşullarda iş arayanlar, emeklilerden iş arayanlar ve belli bir iş yerinde çalışmak isteyenler de eklendiğinde İŞ- KUR’dan iş bulmayı bekleyenlerin kayıtlı iş gücü sayısı 989 bin 238’e ulaştı. İş arayanlardan aktif kayıtlarda yer alanların tümünü ifade eden kayıtlı iş gücü geçen yılın mayıs sonu itibariyle 661 bin 273 kişi düzeyinde bulunuyordu. 
     
     İŞSİZLİKTEKİ KRONİKLEŞME EĞİLİMİ SÜRÜYOR 
     İŞ-KUR’un istatistikleri, özellikle 2001 krizinden sonra bir sorun olarak daha ağır bir şekilde hissedilmeye başlanan işsizliğin giderek kronik bir hal aldığını da gösteriyor. Buna göre, geçen yıl mayıs sonunda yüzde 37 düzeyinde bulunan bir yıldan fazla süredir iş bekleyenlerin toplam kayıtlı işsizler içerisindeki oranı bu yıl mayıs sonu itibariyle yüzde 44’e ulaştı. Kayıtlı işsizlerin 399 bin 624’ünün bir yıldan daha uzun süredir iş beklediği 
     belirlendi. Kuruma başvuran işsizlerin yüzde 23.8’ini oluşturan 216 bin 56’sı ise 8-12 aydır iş bulmayı bekliyor. Mayıs sonu itibariyle İŞ-Kur’dan iş bekleyenlerin yüzde 5.4’ü 7-8 aydır, yüzde 5.1’i 2-3 aydır, yüzde 4.6’sı 3-4 aydır, yüzde 4.1’i 30 gündür, yüzde 4’ü 4-5 aydır, yüzde 3.8’i 5-6 aydır, yüzde 3.2’si 6-7 aydır ve yüzde 1.8’i ise 1-2 aydır iş bekliyor. 
     
     EĞİTİM DÜZEYLERİ 
     Eğitim durumuna göre ise ilkokul mezunu işsizlerin toplam kayıtlı işsizler içerisinde yüzde 34.1’le ilk sırada yer aldığı belirlendi. Lise ve dengi okul mezunlarının toplam kayıtlı işsizlere oranı yüzde 23.7, orta ve dengi okul mezunlarının payı yüzde 12.1 ve meslek lisesi mezunlarının payı ise yüzde 10.5 olarak gerçekleşti. 
     
     İŞSİZLERİN ÇOĞU GENÇ 
     İŞ-KUR’dan iş bekleyenlerin neredeyse yarısını gençler oluşturuyor. Kurum’dan iş bekleyenlerin yüzde 29’unu 25-29, yüzde 20.8’ini ise 20-24 yaşındakiler oluşturuyor. İş bekleyenlerin yüzde 19.6’sının 30-34, yüzde 12.5’inin 35-39, yüzde 9.1’ini 40-44, yüzde 6.7’sini 45-64, yüzde 2.2’ini 15- 19 ve yüzde 0.08’ini ise 65 ve daha büyükler oluşturuyor. 
     
</TEXT>
</DOC>
