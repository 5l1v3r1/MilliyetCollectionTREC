<DOC>
<DOCNO> 385210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yasam/axyas01.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve sorun çözüldü Havuz kadına yasak 
</HEADLINE>
<TEXT>


Kütahya'nın Ilıca Kaplıcaları'ndaki havuzda harem selamlık uygulaması üzerine çıkan tartışmada çözümü işletmeci buldu Havuz sadece erkeklere açık olacak 

Şükran Pakkan 

Kütahya'nın ünlü Ilıca Kaplıcaları'na bağlı açık havuzda yaşanan harem selamlık krizi, işletmecinin bulduğu formülle 'çözüldü'. İşletmeci havuzu kadınlara kapatırken, belediye meclisi de bu kararı onayladı. 
Kütahya Belediye Meclisi, bundan bir süre önce, belediyenin mülkiyetinde bulunan, ancak 10 yıllığına bir işletmeciye kiralanan havuza kadın ve erkeklerin ayrı ayrı girmesi yönünde yazılı önerge verdi. 
Belediye Başkanı AKP'li Mustafa İça, oyçokluğuyla kabul edilen önergeyi 2 kez geri çevirdi. Belediye meclis üyeleriyle Başkan İça arasındaki kriz sonlanmayınca, işletmeci Mehmet Türkdönmez havuzu kadınlara kapatıp, sadece erkeklere hizmet verilmesini kararlaştırdı. 

'Sağduyulu bir karar' 
Belediye meclisi de cuma akşamı yaptığı toplantıda, Türkdönmez'in encümene sunduğu bu teklifi onayladı. 
Bu kararın alınmasının ardından Milliyet'e konuşan Kütahya Belediye Başkanı İça, "Konuyu demokratik ortamda, tekrar görüşülmesi için meclise iade etmiştim. Sağduyuyla, herhangi bir şekilde zorlama olmadan çözülmesinden de en azından bir rahatsızlık duymuyorum" dedi. 

'Başka fikir çıkmadı' 
Belediye Başkanı Mustafa İça, konuyla ilgili sözlerine şöyle devam etti 
"İşletmeci firma, 'Burayı sadece erkekler havuzu diye çalıştırmak istiyorum' diye müracaat etmiş. Encümende tartışıldı, başka bir düşünce olmadığı için aynen kabul ettik. Erkek - kadın ayrımı olayını da gündemden düşürdüler. Bu olay kapandı. Kütahya'nın imajı zedelenmesin istedim." 
"Sadece erkeklere hizmet verilerek imaj zedelenmedi mi " sorusunu ise Başkan İça, yorum yapmanın yanlış olacağı, sonuçta ticari işletmenin özgür iradesiyle karar aldığı şeklinde yanıtladı. İça, "Ticari bir işletmeye müdahale hakkımız yok. Hiç müdahalem olmadı. Olaylar hep kamuoyunun gözü önünde cereyan etti. Bu olay zorlamayla olmadı" diye konuştu. 

CHP İl Başkanı Bu başlangıç 

CHP Kütahya İl Başkanı Ruhşen Kumdalı, karara şöyle tepki gösterdi "Belli bir kesime şirin görünmek adına, yaşam tarzlarıyla ters düşse bile, böyle radikal kararları çok çabuk alabiliyorlar. Buna çağdaş Türkiye'nin çağdaş bir kadını olarak hak veremem. Cinsiyet ayrımcılığına yönelik, dinsel temellere oturtarak, bağnazca karar alınması, bu iradenin geçerlilik kazanması üzücü. Bu başlangıç. Bu zihniyet, kim bilir daha neler yapacak " 


</TEXT>
</DOC>
