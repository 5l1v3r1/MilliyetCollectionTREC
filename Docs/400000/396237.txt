<DOC>
<DOCNO> 396237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo00.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey karanlık 
</HEADLINE>
<TEXT>


Türkiye, 5 maç ceza alırsa, 2008 Avrupa Şampiyonası eleme müsabakalarının tümünü deplasmanda yapacak. İstanbul'un 2008 UEFA Kupası finaline ev sahipliği şansı da bir hayli azaldı. Teknik heyet ve takıma gelecek ağır cezalar da işin cabası 

CEMAL ERSEN 


İsviçre maçından sonra yaşanan olaylar Türkiye'ye pahalıya patlayacak. FIFA Disiplin Kurulu tarafından 5 maç saha kapatma cezası verildiği taktirde, milli takım 2008 Avrupa Şampiyonası grup eleme maçlarının tümünü tarafsız sahada oynamak zorunda kalacak. 
Soyunma odası tüneli önü ve koridorlarda meydana gelen olayları dün soruşturmaya başlayan FIFA İngiliz gözlemci Hutchkins, Polonyalı gözlemci Listkiewicz, Güvenlik Sorumlusu Hutchings, Hakem Gözlemcisi Mario van der Ende ve İsviçreli delegasyondan Ernest Lammli'den rapor isterken, rakip takımın hocası Kuhn, kaleci antrenörü Burgener, Kaptan Vogel ve hastaneye kaldırılan Grichting'in de bilgisine başvurdu. Ayrıca İsviçre DRS ve Alman ARD kanallarından görüntüleri de istendi. Ayrıca Türk federasyonu, futbolcular ve teknik heyet de savunma verecek. 

UEFA finali tehlikede 
Şükrü Saracoğlu Stadı'nda yaşanan olaylardan sonra Türkiye'nin talip olduğu uluslararası organizasyonlara ev sahipliği yapması da tehlikeye girdi. 2008 UEFA Kupası finalini İstanbul'a alma şansımızın azaldığı kaydedildi. Misafir bir ülkenin milli takımına havaalanına gelişinden itibaren uygulanan işlemin maç bitiminde saldırıya dönüşmesinin Türkiye aleyhine önemli bir not olduğuna işaret edildi. 

Tümer Metin de var 
Maçtan sonra çıkan olaylara karışan antrenör Mehmet Özdilek, Fatih Terim, futbolculardan Alpay ve Emre'nin yanı sıra rapor hazırlanan Tümer'e de ceza geleceği öğrenildi. Özdilek ve milli futbolculara, rakip takım oyuncularına saldırı, Terim'e ise açıklamalarla ortamı tahrik etmesi nedeniyle ceza gelmesi bekleniyor. Disiplin Kurulu'nun olayı organize davranışlar şeklinde değerlendirmesi halinde cezaların ikiye katlanacağı bildirildi. Bu durumda Terim'e 2-4, Özdilek, Emre, Tümer ve Alpay'a da 6-8 maç arası ceza gelebileceği ileri sürüldü. Ayrıca cezai müeyyide sırasında o ülkenin sabıka dosyasının da masaya yatırılması tehlike oluşturuyor. 

'Bu artık ülke sorunu' 

UEFA Asbaşkanı Şenes Erzik ve Futbol Federasyonu Başkanı Levent Bıçakcı, FIFA Başkanı Joseph Blatter ve İsviçre Federasyonu Başkanı Ralph Zloclower ile toplantı yapmak için önümüzdeki günlerde İsviçre'ye gidecek. Bıçakcı, Blatter'e bir mektup yazdığını belirterek, "Federasyonun, olaylarla ilgili tavrını, sayın Blatter'in açıklamaları konusundaki hassasiyetimizi ve kamuoyunda oluşan tepkiyi anlattım. Blatter'in Afrika ziyareti dönüşünde toplantı yapılacak" dedi. 
Federasyonun, gelişmeleri yakından izlediğini vurgulayan Bıçakcı, "Bu sadece federasyonun konusu olmaktan çıkmış ve ülke sorunu haline gelmiştir. Basınımızla ortak hareket etmekte, futbolumuzun ve ülkemizin çıkarlarını korumak adına büyük yarar görüyorum" diye konuştu. 

Avrupa ihraç beklentisinde 

İNGİLİZ BASINI 
Independent Gazetesi 
Kavgadan sonra Türkiye ihraçla yüzyüze. Blatter 2010 için tehdit etti. 

The Times Gazetesi 
Kendi çıkarlarını gözetmekle suçlanma olasılığı bile Blatter'i Türkiye Federasyonu'na saldırmaktan alıkoymadı. 

Guardian Gazetesi 
İstanbul Savaşı. Adil bir oyun olmadı. Blatter, İsviçreli olarak değil, FIFA Başkanı olarak konuştu Gerekeni yapacağız. 

Telegraph Gazetesi 
İki takım oyuncuları da yaşanan arbedede müdahil oldu. FIFA, Türkiye'ye ağır bir fatura çıkarmaya çalışıyor. 

ALMAN BASINI 
Frankfurter Rundschau 
Türkiye, ağır yaptırımlar beklesin. Türkler, İsviçreliler tarafından provoke edildi ve dövüldüler. 

Bild Gazetesi 
İstanbul'da utanç gecesi. Bir meyhane kavgası gibiydi. Oyunculardan ve polislerden oluşan 30-40 kadar Türk, 5 tane İsviçreli futbolcunun üzerine saldırdı. Bu yaklaşık 5 dakika sürdü. En önde Emre ve Alpay vardı. 

B.Z Gazetesi 
Tekmeler, yumruklar ve yaralılar, İstanbul'da futbol utancı. Olayları önce Türk antrenör başlattı. 
Berliner Kurrier Gazetesi 
Dayakçı Türkler Gelecek Dünya Kupası'ndan men edilecekler mi . Dünya kamuoyu şok yaşıyor. 

İSPANYA BASINI 
Marca Gazetesi 
Mehmet Özdilek'e tekme atan ve daha sonra Alpay'ı provoke eden Huggel'e ceza geliyor. Huggel, büyük ihtimalle Dünya Kupası'nda oynamayacak. 


</TEXT>
</DOC>
