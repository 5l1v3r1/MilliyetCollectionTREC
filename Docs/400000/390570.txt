<DOC>
<DOCNO> 390570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/dunya/adun.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a yargı şoku 
</HEADLINE>
<TEXT>


Bush, en zor günlerini yaşıyor. Yüksek Mahkeme atamasındaki hezimetinin ardından, Cheney'nin bir CIA görevlisinin adını basına sızdıran başdanışmanı da yargılanacak 

Yasemin Çongar - Washington 


Beyaz Saray'daki beşinci yılının sonuna yaklaşan George W. Bush, başkanlığının en zayıf günlerini yaşıyor. Bush'un Yüksek Mahkeme'ye gösterdiği adayın, gördüğü tepkiler üzerine önceki gün geri çekilmek zorunda kalmasının ardından, dün de Başkan Yardımcısı Dick Cheney'nin Özel Kalem Müdürü Lewis Libby hakkında suç duyurusunda bulunuldu. Beş ayrı suç iddiasıyla 30 yıla kadar hapis istemiyle yargılanacak olan Libby, görevinden istifa etti. 

Önce Miers çekildi 
Bush tarafından Yüksek Mahkeme adaylığına atanmasından itibaren sağ çevreler tarafından "yeterince muhafazak r olmadığı" gerekçesiyle bombardıma tutulan Harriet Miers, önceki gün, Senato'daki onay sürecinin başlamasını beklemeden, adaylıktan çekildi. Bu gelişme, Bush'un, ABD'de başkanların yaptığı en önemli atama sayılan Yüksek Mahkeme üyeliği için, "h kimlik deneyimi olmayan ve kendi tabanına bile benimsetemediği bir aday göstermesinin bedeli" sayılıyor. 

Sonra Libby suçlandı 
Washington'daki "neo-con" yeni muhafazak r gruptan sayılan Lewis Libby, CIA görevlisi Valeri Plame'in ismini basına sızdırdığı iddiası çerçevesindeki soruşturmada yalan söylemekle dün resmen suçlandı. 
Libby hakkında adaleti engellemek, yeminli ifadede yalan söylemek ve gerçeğe uygun olmayan açıklamalar yapmayı kapsayan toplam beş ayrı suçtan dava açılacak. Soruşturmayı yürüten Özel Savcı Patrick J. Fitzgerald, "Bir CIA görevlisinin kimliği deşifre edildi ve bunun sorumlusunu bulmak zorundaydık" dedi, ancak Libby'nin doğrudan Plame'in ismini sızdırmaktan değil, bu konuda Büyük Jüri'ye yalan ifade vermekten yargılanacağını vurguladı. 

Rove da tehlikede 
Bush'un Teksas Valiliği'nden bu yana bütün siyasi kampanyalarını yöneten sağ kolu Karl Rove da aynı soruşturma kapsamında Büyük Jüri'ye 4 kez ifade vermişti. Rove'un hakkında dün suç duyurusu yapılmadı, ancak hakkındaki soruşturmanın devamına karar verildi. 

İntikam komplosu 
Libby hakkındaki suç iddiası, görevi kimliğinin gizliliğini gerektiren CIA ajanı Valerie Plame'in isminin, Irak Savaşı'na muhalif olan eşi, diplomat Joseph Wilson'dan intikam amacıyla basına sızdırılmasını içeriyor. 
Libby, yeminli ifadesinde Plame'in ismini ilk kez gazetecilerden duyduğunu söylemiş, ancak mahkemeye teslim edilen özel notları, bunu Cheney'den öğrendiğini kanıtlamıştı. Libby'nin yargılanması, Cheney'yi de mahkemede tanıklığa zorlayabilecek. 

İstifası açıklandı 
Libby'nin istifasını Cheney açıkladı. 
Özel kalem müdüründen övgüyle söz eden Başkan Yardımcısı, "derin üzüntü" duyduğunu, ancak herkesin suçu kanıtlanana dek masum olduğunu bildirdi. 

Aşırı sağcı bir yargıç aranıyor 

Bush'un Yüksek Mahkeme'ye atadığı Harriet Miers'ı yeterince muhafazak r bulmayan siyasi çevreler, şimdi "sağ" kriterleri çok daha sağlam bir aday peşindeler. 
Baskıyı hisseden Bush'un, bu kez Demokratları ayağa kaldıracak ve Senato'da bir blokaja yol açabilecek türden aşırı muhafazak r bir hukukçuya yönelmesi mümkün. 9 üyeli mahkemenin 2 koltuğu bu yıl boşalmış, Bush'un mahkeme başkanlığına aday gösterdiği muhafazak r yargıç John Roberts, Senato'da onaylanmıştı. 


</TEXT>
</DOC>
