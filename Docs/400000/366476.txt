<DOC>
<DOCNO> 366476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur04.html </URL>
<DATE> 2005/08/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yüksekova'da aşiretleri buluşturan dillere destan düğün 
</HEADLINE>
<TEXT>

     Hamit ERKUT-Erkan ÇOBANOĞLU DHA 

      HAKKARİ'nin Yüksekova İlçesi'nde, Belediye Başkanı M. Salih Yıldız’ın oğlu 34 yaşındaki Faruk Yıldız ile nişanlısı 23 yaşındaki Kamile Yaşar, üç gün üç gece süren dillere destan düğünle evlendi. Başkan oğlunun düğünü bölgedeki farklı aşiretlerin mensuplarının bir araya geldiği ilk düğün oldu. Geçmişte aralarında yaşanan anlaşmazlıklara sünger çeken aşiret mensupları kol kola girip halay çekti. 10 bin kişinin katıldığı düğünde sağdıç damada 50 bin YTL'lik otomobil hediye ederken, davetliler geline kilolarca altın taktı, damada zarf içinde milyarlarca lira verdi. SHP listesinden başkan seçilen DEHAP’lı Belediye Başkanı M. Salih Yıldız, oğlu ve gelininin nikahını kıyarken Kürtçe ve Türkçe konuştu. Düğünde sevinçten gözleri yaşaran Başkan Yıldız, Bu düğün ilçemiz için birlik, beraberlik, kardeşlik adına güzel bir olayı ortaya koymuştur. Barış adına bir adım olmuştur. Onun için bu düğün barış düğünü olmuştur'' dedi. 
     Düğüne, DEHAP Genel Başkan Yardımcısı Hamit Geylani, DEHAP’lı Hakkari Belediye Başkanı Metin Tekçe, Şemdinli Belediye Başkanı Hurşit Tekin, Cizre Belediye Başkanı Aydın Budak, İdil Belediye Bakanı Resul Sadak ile İran, İstanbul, Hakkari, Başkale ve Şemdinli'den çok sayıda davetli geldi. Bölgedeki, Doski, Oramar, Pinyanişi, Ertuşi, Diri, Gevdan, Şerefhan, Beyzade gibi aşiretlere mensup olanlar da, geçmişte aralarında yaşanan anlaşmazlıkların üzerine sünger çekerek, bir düğünde ilk kez biraraya geldi. Kol kola girip davul zurna eşliğinde halay çeken aşiret mensupları, barış mesajı verdi. 
     
     70 KOYUN KESİLDİ 

     Belediye Başkanı Yıldız'ın evinin bahçesinde gerçekleştirilen düğünde davetlilere, kavurma, pilav ve salata ikram edildi. Yemek için 70 koyun kesildi, 2 ton domates ve salatalık, 1.5 ton pirinç ve 8 bin ekmek tüketildi. Servis için de 400 kişi görevlendirildi. 
     Damat Faruk Yıldız’ın sağdıcı işadamı Hikmet Serdar, damada 50 bin YTL değerinde Toyota marka bir otomobil hediye etti. Takı töreninde uzun kuyruklar oluşturan davetliler gelin ve damada, takı ve para takmak için birbirleriyle yarıştı. Geline kilolarca altın takı takılırken, damada verilen içinde para bulunan zarflar ise 2 büyük kutuyu doldurdu. Takılan altın ve paranın miktarı açıklanmadı. 
     
     NİKAHTA TÜRKÇE VE KÜRTÇE 

     Yüksekova Belediye Başkanı M. Salih Yıldız, şal-şapik’ denilen yöresel kıyafeti giyerek, oğlunun nikahını Türkçe ve Kürkçe konuşarak kıydı. Sevinçten gözleri yaşaran Başkan Yıldız, düğünde aşiret mensuplarının bir araya gelerek barış mesajı vermelerinin sevindirici olduğunu söyleyerek, Bu düğün ilçemiz için birlik, beraberlik ve kardeşliğe vesile olmuştur. Bu düğün barış adına bir adım olsun. Onun için bu düğün barış düğünü’ olmuştur'' dedi. 
     Daha sonra davetliler, Kürtçe türkü ve şarkılar eşliğinde kol kola girip halay çekerek, eğlendi. 
     
</TEXT>
</DOC>
