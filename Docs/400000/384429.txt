<DOC>
<DOCNO> 384429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun07.html </URL>
<DATE> 2005/10/06/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Brooklyn Belediyesi, tüm dinleri iftar yemeğinde buluşturdu 
</HEADLINE>
<TEXT>

     New York'un Brooklyn Belediye Başkanı Marty Markowitz'in Ramazanın ilk gününde belediye binasında verdiği iftar yemeği, Brooklyn'de yaşayan tüm dinlerin temsilcilerini biraraya getirdi. 
     Bu yıl ikincisi düzenlenerek gelenekselleşmeye doğru giden iftar yemeği programı, orucun açılmasından sonra Kuran-ı Kerim ve İngilizce mealinin okunmasıyla başladı. Programa Türklerin de aralarında bulunduğu, Brooklyn'de yaşayan her milletten Müslüman temsilcilerin yanı sıra Yahudi, Katolik, Ortodoks ve Protestan toplumu dini temsilcileri de iştirak etti. 
     Türkiye'nin New York Başkonsolosluğu Din Ateşesi Dr. Gazi Erdem'in de katılarak bir konuşma yaptığı iftarda, Amerikalı Müslümanlar arasında saygın bir yere sahip olan din adamlarından Sirac Wahhaj da Müslümanların Ramazan ayında neden oruç tuttuğunu anlatarak, orucun faziletlerinden bahsetti. 
     Brooklyn Belediye Başkanı Markowitz ise konuşmasında, Yahudi olarak kendilerinin de biraz farklı olmakla birlikte oruç tuttuklarını ve salonda birçok Yahudi hahamın da bulunduğunu söyledi. 
     Belediye binasında verilen iftar yemeği benzeri etkinliklerin toplumsal uyum ve kardeşliğe katkıda bulunduğunu kaydeden Markowitz, Müslümanların Ramazan ayını kutladı. 
     Hangi dinden olursa olsun bütün inananların tek bir Tanrı'ya ibadet ettiğini belirten Markowitz, Brooklyn'in, Amerika'daki Müslüman Türklerin olduğu gibi ülkedeki bütün Müslümanların da başkenti olmasından gurur duyduklarını söyledi. 
     Çok farklı din ve kültürden insanların uyum ve barış içinde yaşadığı Brooklyn'i dünya barışının sağlanması konusunda dünyanın geri kalan kısmına örnek gösteren Markowitz, konuşmasının sonunda iftara katılan bütün Müslüman topluluklarının temsilcilerine tek tek kendi dillerinde teşekkür etti. 
     Türkiye'nin New York Din Ateşesi Dr. Erdem ise yaptığı kısa konuşmada bu tür anlamlı etkinliklerin toplumlararası uyuma ve barışa hizmet ettiğini ifade etti. 
     Bu arada, iftara katılan bazı Müslüman toplum temsilcilerine Brooklyn Belediye Başkanı Markowitz tarafından topluma yaptıkları hizmetler dolayısıyla birer plaket verildi. Markowitz, Brooklyn'de yaşayan tüm toplumlar arasında köprüler kurmaya yardımcı olduğu ve düzenlenen iftarın organizasyonunda büyük emeği geçtiği için Türk toplumundan Erhan Yıldırım'a da bir plaket takdim etti. 
     İftar yemeği, Birleşik Amerikan-Türk Müslüman Birliği'nden İmam Hilmi Akdağ'ın yaptığı Arapça ve İngilizce dualarla sona erdi. 
     
</TEXT>
</DOC>
