<DOC>
<DOCNO> 363148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur11.html </URL>
<DATE> 2005/07/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dikkat Kayıtsız 12 milyon cep telefonu görüşmeye kapanacak 
</HEADLINE>
<TEXT>

     Telekomünikasyon Kurumu Başkanı Tayfun Acarer, kayıtdışı olan 12 milyon cep telefonuna SMS ile kayıt işlemi için mesaj yollanacağını, ardından 14 Aralık 2005 tarihinden itibaren tüm kayıtsız cep telefonlarının görüşmeye kapatılacağını bildirdi. 
     ''Bundan sonra faturasız bir cep telefonu almak akıl karı değil'' diyen Acarer, cep telefonu satışında alıcılardan net kimlik bilgileri isteneceğini, ikinci el satışlarda da belgeye dayalı bir sistem getirileceğini bildirdi. 
     Acarer, cep telefonlarının kayıt altına alınmasına ilişkin yasanın yürürlüğe girmesinin ardından, bu konuda yapılan hazırlıkları ve yeni uygulamaları anlattı. 
     Türkiye'de kayıtdışı 12 milyon cep telefonu bulunduğunu belirten Acarer, kayıtdışı telefon sayısının büyük bir hızla artarak yıl sonuna kadar 15-16 milyona ulaşma ihtimali bulunduğunu, ancak yasayla bunun önlendiğini vurguladı. Acarer, kanunun olaya tam zamanında ''neşter vurduğunu'' ifade etti. 
     Cep telefonlarında kayıtdışılığın bugüne kadar ekonomide 3 milyar dolarlık kayba neden olduğunu, devletin de bu işten 1 milyar dolarlık vergi kaybı bulunduğunu anlatan Acarer, ''Bıraksak, bu devam edip gidecekti'' dedi. 
     
     BİLGİ VE İHBAR MERKEZİ KURULACAK 

     Acarer, cep telefonlarının değeri yüksek makinalar olduğunu, bu nedenle kullanıcıların gasp ve hırsızlara karşı risk taşıdığını, yasanın can ve mal emniyetine yönelik bu riski de ortadan kaldıracağını ifade etti. 
     Yasanın 13 Temmuz 2005'te yürürlüğe girmesiyle Telekomünikasyon Kurumu'na 45 gün içinde ihbar ve bilgi merkezi işlevini yürütecek çağrı merkezi kurması ya da kurdurması görevi verdiğini kaydeden Acarer, teknik altyapının kuruluş çalışmalarının yürütüldüğünü, sistemin 3 GSM operatörüyle sürekli bilgi akışı sağlayacağını belirtti. 
     Çağrı merkezinin 28 Ağustos 2005 tarihine kadar kuruluşunun tamamlanacağını ifade eden Acarer, bu çağrı merkezinden 12 milyon kayıtsız telefona SMS ile ''Telefonunuz kayıtlı değil, kaydettirin'' mesajı gönderileceğini ve kayıt işlemi için yol gösterileceğini söyledi. Kayıtsız telefon sahiplerinin bildirilen yere faturası varsa faturasıyla başvurması gerektiğini ifade eden Acarer, fatura ibraz edilememesi halinde 5 YTL ödeneceğini, ibraz edilmesi halinde para alınmadan kayıt işlemi yapılacağını, ancak faturayı düzenleyenlere yönelik işlem başlatılacağını bildirdi. 
     
     2 KEZ UYARI YAPILACAK 

     Çağrı merkezinin kuruluşu için verilen 45 günlük sürenin ardından 5 aylık zaman diliminde kayıt işlemlerinin yapılacağını dile getiren Acarer, ''Bu süre içinde bütün kayıt işlemlerinin tamamlanması gerekiyor. Biz bu 5 ay içinde kayıtsız telefonlara mesaj göndereceğiz. 1 Aralık'ta kayıtsız telefonları ikinci ve son kez SMS ile uyaracağız. 14 Aralık'tan itibaren tüm kayıtsız telefonları GSM operatörleri aracılığı ile görüşmeye kapatacağız'' diye konuştu. 
     Uyarı mesajlarını dikkate almayanların daha sonra gerekçelerini belirterek operatörlere başvurabileceğini, kabul edilmesi halinde kayıt işlemlerinin yapılabileceğine işaret eden Acarer, ''Bunu tavsiye etmiyoruz. Bu noktaya gelinmesini istemiyoruz'' dedi. 
     Acarer, cep telefonu kullanıcılarının '' 06 '' tuşlarıyla cep telefonunun seri numarasını tespit ederek, internetten ''www.imei.tk.gov.tr'' adresinde kayıtlı olup olmadığını sorgulayabildiklerini vurguladı. Acarer, ''Kayıtlı Değil'' uyarısı alanların SMS ile uyarılmayı beklemeden, 28 Ağustos'tan itibaren kayıt işlemlerini yaptırabileceklerini ifade etti. 
     
     CEP TELEFONU ALIMINA YENİ PROSEDÜR 

     Acarer, yasanın kayıt için öngördüğü 5 aylık sürecin ardından artık telefon satın alınmasında yeni bir prosedür uygulanacağını belirtti. 
     Alıcıların artık bilgilerini belgeye dayalı eksiksiz ibraz etmek zorunda olacaklarını, SIM kart alınırken de satın alınan cep telefonunun faturasının mutlaka sorulacağını vurgulayan Acarer, şöyle devam etti 
     ''Şimdiye kadar cep telefonu alımında kimse kimlik sormuyordu. Şimdi alıcıdan çok net bilgiler istemesini sağlayacağız. Yanlış bildirimde bulunmanın parasal müeyyidesi olacak. Cep telefonun kim tarafından, kime satıldığını net bir şekilde göreceğiz. İkincil düzenlemelerle bu durumun ayrıntıları netleşecek. Alım satım prosedürü belirlenecek. Cep telefonu alım satımı belgeye dayalı bir sisteme oturtulacak.'' Acarer, uygulamayla artık gasp edilen telefonun maddi bir değeri olmayacağını, bu telefonların kullanamayacağını, telefonun gaspçı ya da hırsızların yakalanmasında araç olarak da kullanılacağına işaret etti. 
     Gasp edilen ya da çalınan telefonların kapalı haldeyken başkalarına satılmak isteneceğine dikkati çeken Acarer, bu durumda makinayı satın alanların telefonu çalmadığını ya da gasp etmediğini ispatlamak durumunda kalacağını belirtti. 
     Acarer, ''Bundan sonra faturasız bir cep telefonunu almak akıl karı değil. Faturasız telefonları kesinlikle hiç kimsenin almaması lazım. Faturasız demek, kayıtsız demektir. Kayıtsız telefon da hangi operatörün SIM kartını takarsanız takın, çalışmayacaktır'' diye konuştu. 
     
     İKİNCİ EL CEP TELEFONU 

     Acarer, bundan sonra ikinci el cep telefonu satışlarının da kayıtlı olarak yapılması gerektiğini söyledi. 
     Cep telefonlarının kullanıcılar arasında satış şartlarının yönetmelikle belirleneceğini belirten Acarer, ''Kullanıcı, cep telefonunu başkasına satıyorsa ortada fatura olmuyor. Bunun önlenmesi için resmi prosedür üzerine satışın tamamlanması gerekiyor. Satışın resmi olarak da bilinmesi gerekiyor'' dedi. 
     Cep telefonu bayilerinin kişiler arasındaki satışta aracı olarak kullanılabileceğine işaret eden Acarer, ikinci el cep telefonlarının özel ambalajlarında satılacağını, bu konuya bir düzen getirileceğini belirtti. 
     Acarer, cep telefonlarının kayıt altına alınması konusunda Türkiye'nin AB ülkelerinin hemen hemen hepsinden daha ileri noktaya geldiğini, bilgi birikimini Avrupa ülkeleriyle de paylaşacaklarını ifade etti. 
     Telekomünikasyon Kurumu Başkanı Acarer, yasanın uygulanmasıyla Türkiye'de kullanılamaz hale gelecek kayıtdışı cep telefonlarının yurtdışına çıkartılmasının gündeme geleceğini, bunu önlemek için de komşu ülkelerle bu konuda anlaşma yapmaya çalıştıklarını sözlerine ekledi. 

     
</TEXT>
</DOC>
