<DOC>
<DOCNO> 366494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur22.html </URL>
<DATE> 2005/08/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hac kuraları çekildi 
</HEADLINE>
<TEXT>

     Gelecek yıl hacca gitmek üzere müracaat eden 303 bin 242 kişi arasından 70 bin hacı adayı ve yedek 
     adaylar bugün yapılan kura ile belirlendi. 
     Diyanet İşleri Başkanlığı’nda düzenlenen ve sinevizyon ile tüm salonda izlenen kura çekimine Diyanet İşleri Başkanı Prof. Dr. Ali Bardakoğlu, Diyanet personeli ve hacı adayları katıldı. Prof. Dr. Ali Bardakoğlu kura çekimi öncesi yaptığı konuşmada bu yıl ilk kez 81 ilin kuralarının bilgisayar ile tek merkezden çekildiğini ve sonuçların internet ortamından kamuoyuna ve il müftülüklerine bildirileceğini belirtti. 
     Bardakoğlu, "Hac ibadeti içerisinde bizi rahatsız edecek bir uygulama olmamasını istediğimiz için, kuranın açık ve şeffaf olması, sonuçların internetten yayınlanmasını istiyoruz" şeklinde konuştu. Bardakoğlu, geçen yıl başvurduğu halde kendilerine sıra gelmeyen ve yedekte bekleyen hacı adaylarına öncelik verdiklerini söyledi. 
     
     "HACI ADAYLARININ EĞİTİLMESİ ÖNEMLİ" 
     Hac kararnamesi ile hac kuralarının öne alınmasının hacca gideceklerin eğitimine öncelik vermek olduğunu belirten Diyanet İşleri Başkanı, "Hac turizm amaçlı ve sıradan bir seyahat değildir. Hac ibadettir, eğitim imkanıdır. Hacca gidenler için, fert olmaktan çıkıp, İslam ümmetinin bir ferdi olmanın gerekliliğini kavrama imkanıdır. 
     Hacı adaylarının eğitimli olması önem taşıyor" dedi. 
     Kontenjan sınırlamasının kendilerinden kaynaklanmadığına İslam camiasının çok büyük bir camia olduğundan kota uygulandığına da değinen Bardakoğlu, "Biz bunu anlayışla karşılıyoruz. Bir buçuk milyon insan rahatlıkla ibadet edebiliyor ancak bu sayı ikiye katlanınca hac, ibadet olmaktan çıkıyor, izdihama dönüşüyor" dedi. 
     Suudi Kralı Fahd’ın ölümünden duyduğu üzüntüyü dile getiren Bardakoğlu, "Hac organizasyonlarında şimdiye kadar Suud devlet adamlarından saygı gördük. Yeni yetkililerle de anlayış ve işbirliği devam edececektir inancındayım" dedi. 
     Altyapı itibarıyla başvuran herkesin hacca gitmesinin mümkün olmadığını belirten, Hac Dairesi Başkanı Seyfettin Ersoy ise, "Türkiye’ye tanınan kontenjan 70 bin olduğu için, şeffaf, kamuoyu önünde adil ve hakkaniyete uygun olarak bilgisayarlı kura çekiliyor. Sistemi Ankara Noterler Birliği’nin sistemiyle kontrol ettik" dedi. 
     Noter Ömer Öztürk’ün de hazır bulunduğu kurayı, Diyanet İşleri Başkanı Ali Bardakoğlu başlattı. 1 saat 8 dakika süreceği belirtilen kurada, Diyanet asıl, Acenta asıl, Diyanet yedek ve Acenta yedek olmak üzere dört liste belirlendi. 
     
     KURA SONUÇLARI İNTERNETTE 
     Hac listelerinin saat 14.00’dan sonra http hac.diyanet.gov.tr sayfasından ilan edileceği ve kimlik numarası ile sonuçların öğrenilebileceği belirtildi. 
     İsim listelerinin sinevizyondan hızlı geçmesi nedeniyle kimi hacı adayları isimlerini listede görmekte zorlandı. 
     
     ADAYLAR DİYANET BİLGİSAYARLARINA HÜCUM ETTİ 
     Toplantıda bulunan bazı hacı adaylarının da Diyanet personelinin odalarına doluşarak buradaki internet bağlantısıyla kendilerine verilen isimlerle ilgili sonuçları öğrenmeye çalıştıkları görüldü. 
     
</TEXT>
</DOC>
