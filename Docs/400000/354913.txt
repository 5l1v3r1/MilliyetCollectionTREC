<DOC>
<DOCNO> 354913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas19.html </URL>
<DATE> 2005/06/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yabancı dil tatil köyü... 
</HEADLINE>
<TEXT>

     Gazi Üniversitesi, Sinop Valiliği işbirliği ile üniversite öğretim üyelerine yönelik, 15 Temmuz-5 Ağustos tarihleri arasında, yabancı dil pratiğinin gelişmesine katkı sağlamaya dönük bir tatil köyü uygulaması gerçekleştirecek. 
     Üniversiteden yapılan yazılı açıklamaya göre, tatil köyü uygulamasının ilki, bu yıl Sinop Akliman'da, İngilizce olarak yapılacak. Uygulamanın, gelecek yıllarda Fransızca ve Almanca dillerinde de gerçekleştirilmesi planlanıyor. Program, aynı zamanda Türkçe pratiklerini geliştirmek isteyen yabancı öğretim üyelerine de açık olacak. 
     Yatak, yemek ve yol giderleri Gazi Üniversitesi tarafından karşılanacak kursa katılan öğretim üyeleri, görevli izinli sayılacak. Seçilen kursiyerler bir defaya mahsus olmak üzere, 100 YTL kurs gideri ödeyecek. 
     İngilizce Pratik Geliştirme Tatil Köyü'ne başvurmak isteyen öğretim üyelerinin, alacakları formu 8 Temmuz mesai bitimine kadar, bir adet fotoğraf yapıştırıp, Gazi Üniversitesi Genel Sekreterlik Birimi'ne iletmeleri gerekiyor. 
     Başvuru için, Gazi Üniversitesi öğretim üyesi olmak, doktora yeterlilik ya da doçentlik dil sınavından en az 65 almak, yurtdışı projelerinden birinde çalışmış ya da çalışıyor olmak tercih nedeni müzik, resim, spor, tiyatro, edebiyat gibi güzel sanatlara ilgi veya kabiliyeti olmak gibi koşullar aranacak. Yatak kapasitesi sınırlı olduğu için kursiyerlerin yanlarında eş, çocuk ve diğer yakınlarını getirmelerinin mümkün olmadığı bildirildi. 
     
</TEXT>
</DOC>
