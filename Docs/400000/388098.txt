<DOC>
<DOCNO> 388098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/ekonomi/eko04.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı tren ihalesini İspanyollar aldı 
</HEADLINE>
<TEXT>


TCDD'nin sürat demiryollarında kullanacağı 10 hızlı tren seti alımı ihalesine 3 firma teklif verdi. İhaleyi 241 milyon 653 bin 370 YTL teklif veren İspanyol CAF firması kazandı 

ANKARA Milliyet 

TCDD Genel Müdürlüğü'nün sürat demiryollarında kullanacağı 10 hızlı tren seti alımı ihalesini, 241 milyon 653 bin 370 YTL teklif veren İspanyol CAF firması kazandı. 
İhalenin sonuçlarını açıklayan TCDD Genel Müdür Yardımcısı Veysi Kurt, yolcu taşımacılığında kullanılacak yüksek hızlı trenlerin filoya katılması için 10 hızlı tren seti alımı ihalesine dış kredi onayı alınarak 6 Temmuz'da çıkıldığını anımsattı. Kurt, ihale dokümanı alan 8 firmadan, Bombardier Transportation Sweden AB İsveç , CAF İspanya ve Hitachi-Mitsubishi İş Ortaklığı Japonya olmak üzere 3 firmanın teklif verdiğini belirtti. 
Bombardier'in 208 milyon 967 bin euro, CAF'ın 23 milyar 994 milyon 630 bin Japon yeni, Hitachi-Mitsubishi'nin de 26 milyar 394 milyon Japon yeni teklif ettiğini kaydeden Kurt, indirgeme işlemleri sonrasında ekonomik açıdan en avantajlı teklifin, 241 milyon 653 bin 370 YTL ile CAF tarafından yapıldığının belirlendiğini söyledi. 

Kredisi 22 yıl vadeli 
Veysi Kurt, İspanya Hükümeti Gelişim Yardım Fonu'ndan sağlanacak kredinin, 7 yıl ödemesiz 22 yıl vadede yüzde 0.13 sabit faizli olduğunu vurguladı. 
Başlangıçta Ankara-İstanbul hızlı tren projesi tamamlandığında bu hatta kullanılacak hızlı tren setlerinin Ankara-Konya hattında da kullanılacağını belirten Kurt, trenlerin saatte 250 kilometre hıza uygun olduğunu kaydetti. 

Her türlü konfor var 
Trenlerin enerji tasarrufu sağlayan alüminyum gövde malzemesinden yapılacağını ifade eden Kurt, 6 vagondan oluşacak setin 419 yolcu kapasitesi bulunacağını söyledi. 
Kurt, hızlı tren setlerinin klima, koltuklara monteli video, TV ve müzik yayın sistemi, vakumlu tuvalet, bar, her konumdan tren setlerinin merkezden yönetim ve denetim sistemi olmak üzere son teknoloji ürürleriyle donatılacağını söyledi. 


</TEXT>
</DOC>
