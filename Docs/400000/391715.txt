<DOC>
<DOCNO> 391715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko17.html </URL>
<DATE> 2005/11/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tansaş'tan 9.3 milyon YTL net kar... 
</HEADLINE>
<TEXT>

     Koç Grubu tarafından çoğunluk hisseleri satın alınan Tansaş, yılık 9 ayı için 9.3 milyon YTL net dönem karı açıkladı. 
     Perakende sektöründe faaliyet gösteren Tansaş'ın, SPK denetim ilke ve kurallarına göre düzenlenen 9 aylık mali tablolarına göre, şirketin 6 ayda 1 milyon 793 bin 74 YTL olan faaliyet karı 9 ayda 14 milyon 924 bin 711 YTL düzeyine yükseldi. 
     Önceki yılın aynı dönemine göre faaliyet karındaki iyileşme 63.8 milyon YTL olan Tansaş'ın, net dönem karı 9 milyon 323 bin 340 YTL'ye çıktı. 
     Önceki yıla göre satışları YTL bazında yüzde 19, dolar bazında ise yüzde 38 büyüyen Tansaş'ın müşteri sayısı da yüzde 15 arttı. 
     30 Eylül 2005 tarihi itibariyle 9 ayda yaklaşık 12 bin 500 metrekare satış alanına sahip 15 yeni mağaza açan Tansaş, yeni mağazalar ve yenileme yatırımları ile birlikte bu dönemde 21 milyon 300 bin dolar yatırım harcaması gerçekleştirdi. 
     Tansaş Yönetim Kurulu Başkanı Aclan Acar, yaptığı değerlendirmede, ekip arkadaşlarının özellikle son 4 yılda Tansaş'ı bir başarı hikayesine dönüştürdüklerini vurguladı. 
     Türkiye'de perakende sektöründe yerli ve yabancı oyuncularla rekabetin arttığına işaret eden Acar, şöyle dedi 
     ''Perakende sektöründe son yıllarda rekabetin çıtası giderek yükseldi, önümüzdeki dönem çok daha zorlu olacak. Tansaş, bugüne kadar gösterdiği performans ile rekabette iyi bir yer edindi ve sektörde çıtanın yükselmesine büyük katkı sağladı. Aynı zamanda yönetimin belirlediği doğru stratejik hedefe koşan inançlı çalışanları ile verimlilik göstergelerinde de Türkiye'ye örnek bir performans ortaya koydu. Başta yönetim kurulu üyeleri ve genel müdürümüz olmak üzere başarıda payı olan tüm Tansaş'lıları gönülden kutluyorum.'' Tansaş Genel Müdürü Nezih Çevik de, ''Bu başarının sırrı takım oyunudur. Genel müdürlükten, en küçük mağazamıza kadar tüm çalışanlarımız hedeflerimize inandılar ve bunu gerçekleştirmek için var güçleriyle çalıştılar. Sonunda da Türkiye'ye örnek bir başarı öyküsü yarattılar'' dedi. 
     
</TEXT>
</DOC>
