<DOC>
<DOCNO> 380626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo08.html </URL>
<DATE> 2005/09/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Konyaspor karıştı, 6 yönetici istifa etti 
</HEADLINE>
<TEXT>

     Aralarında futbol şubesi sorumlusu ve basın sözcüsünün de bulunduğu 6 yönetim kurulu üyesi, istifalarını Konyaspor Kulübü Başkanı Ahmet Şan'a sundu. 
     Konyaspor Kulübü Basın Sözcüsü Sefa Ortaç, kulüp başkanı Ahmet Şan'ın, Siirtspor'un 3-1 mağlup edildiği maçın ardından yönetim kurulu üyeleriyle biraraya geldiğini ve bu toplantıda, ''Kendi ekibiyle çalışmak istediği için'' yeni görevlendirmeler yapmayı düşündüğünü açıkladığını söyledi. 
     Şan'ın, oluşturduğu transfer komitesine futbol şubesi sorumlusu Bahattin Karapınar'ı dahil etmediğini ve basın sözcülüğüne de başka bir ismi düşündüğünü belirttiğini savunan Ortaç, şunları kaydetti 
     ''Bir futbol şube sorumlusunun o takımın transfer komitesine alınmamasının dünyada örneği yoktur. Konyaspor, istediği çıkışı yakalamış, Türkiye'nin en iyi takımlarından biri haline gelmiştir. Böyle bir ortamda, hiçbir somut gerekçe ileri sürülmeden yapılmak istenen görevlendirmeye itiraz eden 6 yönetim kurulu üyesi, istifalarını başkan Şan'a sundu. Benimle birlikte futbol şubesi sorumlusu Bahattin Karapınar, yönetim kurulu üyeleri Hüseyin Çevik, Fethi Büyükbalta, Ahmet Poçan ve Mehmet Üzümcü istifa etti. Konyaspor'u bugünlere taşıyan ve kendisini başarılı kabul eden yöneticiler olarak, elimizde olmayan bu durum nedeniyle taraftarlardan özür diliyoruz.'' Kulüp başkanı Ahmet Şan ise kendisine sunulan istifaları yönetim kurulu toplantısında değerlendireceklerini belirterek, ''Teknik kadro ve oyunculara, yönetimde yaşanan bu istifaların çok önemli olmadığını, her kulübün yönetimde zaman zaman böyle durumların olabileceğini söyledim. Bu istifaların, Konyaspor'un son haftalarda yakaladığı istikrarı bozmayacağını umuyorum'' dedi. 
     
</TEXT>
</DOC>
