<DOC>
<DOCNO> 385825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy18.html </URL>
<DATE> 2005/10/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Sezer, Pakistan Cumhurbaşkanı Müşerref’i telefonla aradı 
</HEADLINE>
<TEXT>

     Cumhurbaşkanı Ahmet Necdet Sezer, Pakistan Cumhurbaşkanı Pervez Müşerref’i telefonla arayarak, yaşanan depremde yaşamını yitiren ve yaralananlar için başsağlığı ve geçmiş olsun dileklerini yineledi. 
     Cumhurbaşkanlığı Basın Merkezi’nden yapılan açıklamada, Cumhurbaşkanı Sezer’in görüşme sırasında, Türk ulusunun, kardeş Pakistan halkının yanında olduğunu ve acılarını paylaştığını söylediği ifade edildi. Açıklamada, şöyle denildi 
     "Cumhurbaşkanı Sezer görüşme sırasında, yardımlarımızın sürdürüleceğini ve Pakistan’ın bu sıkıntılı günleri en kısa sürede atlatarak, yaralarını saracağına inandığımızı bildirmiştir. 
     Pakistan Cumhurbaşkanı Müşerref, Cumhurbaşkanı Sezer’e Türkiye’nin hızla ulaştırdığı yardımlar için Pakistan halkının teşekkürlerini dile getirmiş ve Pakistan’ın dost ve kardeş Türk halkının güçlü desteğini yanında hissettiğini bildirmiştir. 
     Cumhurbaşkanı Müşerref, Pakistan’a ilk ulaşan yardımların ülkemizden geldiğini, depremin merkezi konumundaki Muzafferabad kentine vardığında Türk ekiplerinin orada çalışmakta olduklarını mutlulukla gözlemlediğini, bu desteğin Pakistan yetkililerini ve halkını duygulandırdığını dile getirmiştir." 
     
</TEXT>
</DOC>
