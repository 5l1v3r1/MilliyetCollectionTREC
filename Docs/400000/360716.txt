<DOC>
<DOCNO> 360716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko21.html </URL>
<DATE> 2005/07/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Güler Hidrojen dönemini başlatmak, stratejik planlama ile mümkün 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, hidrojen teknolojisindeki yatırımların son yıllarda arttığını belirterek, ''Hidrojen dönemini başlatmak, ancak stratejik planlama ile mümkün olabilir'' dedi. 
     Lütfi Kırdar Uluslararası Kongre ve Sergi Sarayı'nda düzenlenen Uluslararası Hidrojen Enerjisi Kongresi'nde konuşan Güler, herkesin sürdürülebilir ekonomik kalkınmanın güvenilir enerji kaynaklarına dayanması gerektiğini bildiğini ifade ederek, ulusların kalkınmasının ancak bu şekilde sağlanacağını söyledi. 
     Güler, gerçekçi ve uzun vadeli kalkınma programları uygulamak gerektiğini belirterek, ''Biz sürdürülebilir ekonomik kalkınmanın, güvenilebilir çeşitli enerji kaynaklarına dayanması gerektiğini biliyoruz, ülkelerimizin refahı ancak bu şekilde artacaktır'' diye konuştu. 
     Günümüzde petrol fiyatlarının arttığını belirten Güler, hava kirliliği ve ozon deliklerini ortadan kaldırmak için küresel ısınmaya karşı mücadele edilmesi gerektiğini vurguladı. Petrol fiyatlarının artmasının, hidrojen enerjisinin önemini sadece gelişmekte olan ülkeler için değil, kalkınmış ülkeler için de bir kere daha vurguladığını dile getiren Güler, şunları kaydetti 
     ''Hidrojen enerjisi teknolojisi bugün uluslararası bir öneme sahiptir. Çevreyi koruma ve enerji kaynaklarının azalmasından dolayı hidrojen ve diğer yinelenebilir enerji teknolojileri önem kazanmaktadır. Hükümetlerin bu konuya gösterdiği ilgi özel sektöre de yansımaktadır. Hidrojen teknolojisine yapılan yatırımlar son yıllarda gitgide artmaktadır. Hidrojen dönemini başlatmak ancak stratejik planlama ile mümkün olabilir. Bunu da ana paydaşların katılımı ile sağlayabiliriz.'' Güler, 21 Ekim 2003'de UNIDO ile Enerji Bakanlığı arasında imzalanan anlaşmayla Uluslararası Hidrojen Merkezi'nin İstanbul'da kurulduğunu belirterek, bu merkezin çok önemli olacağını, hidrojen teknolojisinin ticarileşmesi ve pazara sürülmesi konusunda merkezin büyük katkılarda bulunacağına inandığını ifade etti. 
     Türkiye'nin Doğu ile Batı arasında bir enerji koridoru olduğunu vurgulayan Güler, Başbakan Recep Tayyip Erdoğan'ın da bu kongreye katılmayı çok istediğini, ancak Meclis olağanüstü toplantısı nedeniyle gelemediğini bildirdi. 
     
     GÜLER, HYUNDAI'NIN ARACINI DENEDİ 

     Güler, konuşmasının ardından kongrenin yapıldığı merkezin dışına çıkarak, Hidrojen Enerjisi Fuarı'nda sergilenmek üzere Hyundai tarafından Türkiye'ye getirilen yakıt hücreli elektrikli araç Tucson FCEV'i, İstanbul Büyükşehir Belediye Başkanı Kadir Topbaş ile birlikte denedi. Hilmi Güler, Topbaş ile birlikte merkezin çevresinde bir süre aracı kullandı. 
     Bakan Güler, ayrıca, kongre kapsamında düzenlenen Hidrojen Enerjisi Fuarı'nın da açılışını yaparak, standları gezdi. 
     Güler, basın mensuplarına yaptığı açıklamada, Edison'un çok deney yaptığını ve sonunda elektriği ampulde kullandığını belirterek, ''Şimdi biz de hidrojen enerjisini bu şekilde günlük hayatımıza uygulamaya çalışıyoruz'' dedi. 
     Bir gazetecinin Hyundai'nin aracının değerinin 1 milyon dolar olduğunu söylemesi üzerine Güler, ''bunlar zaten öyle başlar, ondan sonra fiyatı düşer'' diye konuştu. 

     
</TEXT>
</DOC>
