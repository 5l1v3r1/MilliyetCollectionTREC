<DOC>
<DOCNO> 358207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/asiy.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cellatlar cezalandırılsın' 
</HEADLINE>
<TEXT>


Diyarbakır'a gelen Fransa'nın Ankara Büyükelçisi Paudade, Bingöl'de 5 demiryolu özel güvenlik görevlisinin şehit düştüğü saldırıyla ilgili olarak PKK'yı ağır ifadelerle kınadı 

ŞEYHMUS ÇAKAN Diyarbakır DHA 


Fransa'nın Ankara Büyükelçisi Paul Paudade, Bingöl'de 5 demiryolu özel güvenlik görevlisinin şehit düştüğü saldırıyı nefretle kınadığını belirterek, "Bu olay, AB ve demokratikleşmenin bu sürecinde çok kötü bir imaj oldu. Cellatlar mutlaka cezalandırılmalı" dedi. 
Çeşitli temaslarda bulunmak üzere Diyarbakır'a gelen Büyükelçi Paudade, Diyarbakır Valisi Efkan Ala'yı makamında ziyaret etti. Yaklaşık yarım saat süren basına kapalı görüşmenin ardından Bingöl'de cumartesi günü posta trenine yönelik saldırıyla ilgili soruları yanıtlayan Paudade, şunları söyledi 

'Bu olaylar durmalı' 
"Türkiye'nin müzakere tarihinin 3 Ekim'e alınması, çok önemli bir gelişmeydi. Terör eylemleri Türkiye'nin demokrasi ve AB yolunda pozitif bir yaklaşım değil. Ayakta olan bir Türkiye'nin AB'ye girmesini istiyoruz. Bingöl'de meydana gelen olay, AB ve demokratikleşmenin bu sürecinde çok kötü bir imaj oldu. Masumlara, sivillere karşı yapılanlar çok kötü olaylardır. Terörizm faaliyetlerinin Türkiye'nin demokratikleşme ve AB sürecinde bitirilmesi gerekir. Bu Türkiye'nin aleyhine olabilir. Bu olayların durması gerektiğine inanıyorum. Sizlerle aynı fikirleri taşıyorum. Öldürmek çok kötü bir şeydir. Demokrasi, karşılıklı konuşmayla elde edilir. Ölenlerle öldürenleri aynı torbaya koyamayız. Öldürenlerin, cellatların, mutlaka cezalandırılması gerekir." 
Daha sonra Diyarbakır Büyükşehir Belediye Başkanı Osman Baydemir'i makamında ziyaret eden Paudade, İstanbul'daki programını yarıda bırakarak kendisini kabul eden Baydemir'e minnettar olduğunu ifade etti. Türkiye'de 8 aydır görev yaptığını ve daha önce bölgedeki birkaç ilde incelemelerde bulunduğunu belirten Fransız Büyükelçi, "Diyarbakır'a gelmem gerekirdi. Diyarbakır benim için çok önemliydi, onun için geldim" dedi. 
Ziyaretin iki ülke yerel yönetimleri arasındaki işbirliğinin gelişmesine katkıda bulunacağını ümit ettiğini ifade eden Osman Baydemir, şunları söyledi 
"Diyarbakır, bölge ve Türkiye çatışma stratejisinden büyük yaralar aldı. İnsanların yaşamını yitirmesine razı değilim. Türkiye'nin sorunlarının çözüm yolu diyalogdan geçer. Çatışmayı durdurmamız lazım. Ölmek ve öldürmekle sorunu çözemeyiz. İnsanları yaşatmamız lazım." 

Orgeneral Büyükanıt 
'Bazı AB üyeleri PKK'yı destekliyor' 

ANKARA Milliyet 

Kara Kuvvetleri Komutanı Orgeneral Yaşar Büyükanıt, PKK terör örgütünün, silahlı eylemlerine paralel olarak insan hakları kisvesi altındaki taleplerinin ülke bütünlüğünü tehdit ettiğine dikkat çekerek, "Maalesef bu girişimler, gerek yurt içinde bazı kesimlerden, gerekse AB üyesi bazı ülkelerden hak ettiği tepkileri almamakta, buna mukabil adeta desteklenmektedir" dedi. Büyükanıt, Savunma ve Havacılık Dergisi'nin son sayısında yer alan açıklamasında terörle mücadeleye değindi. Büyükanıt, terör örgütünün karışık ortamdan yararlanarak Irak'ın kuzeyinde aradığı siyasal desteği bulduğunu, bazı komşu ülkelerle Avrupa ülkelerinden sağladığı yardımlarla ihtiyaçlarını karşıladığını da dile getirdi. 


</TEXT>
</DOC>
