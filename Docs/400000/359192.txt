<DOC>
<DOCNO> 359192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy04.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da editöre 'soykırım' cezası 
</HEADLINE>
<TEXT>


Mahkeme, sözde Ermeni soykırımını kitapta dengeli yansıtmadığı gerekçesiyle editörlere para cezası verdi 

MİNE G.KIRIKKANAT Paris 


Paris Asliye Hukuk Mahkemesi, yayımladığı ansiklopedik bir kitapta, sözde Ermeni soykırımını dengeli ve tarafsız bir biçimde yansıtmadığı gerekçesiyle Robert Laffont yayınevinin editörlerini 1 euro sembolik para cezasına çarptırdı. Yayınevi yetkilileri, kararı temyiz edeceklerini açıkladılar. 
Mahkeme, Ermeni Davası Savunma Komitesi'nin, Fransız yayınevinin her yıl 300 bin satış yapan ansiklopedik bilgi rehberi Quid'in 2003 baskısında Ermeni soykırımını ink r ettiği iddiasıyla açtığı davada, Komite'yi haklı buldu. Mahkeme, Quid'in Türkiye'nin tezlerini desteklerken, Ermenilerin tezlerine az yer verdiği gerekçesiyle bu kararı aldığını bildirdi. 
Paris mahkemesi ayrıca, gerekçeli kararının 3 gazete, 3 haftalık dergi ve Quid'in, veri bankasının yer aldığı internet sitesinde yayınlanmasına da hükmetti. Robert Laffont yayınevinin Hukuk Bürosu sorumlusu Aude de Marjorie, "Bu kararı beklemiyorduk, çünkü savcı bile Ermeni Komitesi'nin aleyhimize açtığı davanın reddedilmesini talep etmişti. Sonuç son derece haksız, hukuk mücadelemizi sürdüreceğiz. Gerekçeli karar elimize geçer geçmez, temyiz edeceğiz" dedi. 

Mahkemeye tepki 
Quid'in genel müdürü Fabrice Fremy'nin avukatı William Bourdon de, tarafsız bilgi veren Quid'in Ermeni sorunu hakkında Türk görüşlerine yer vermek hakkını savundu ve mahkeme kararını eleştirdi. Ermeni Davası Savunma Komitesi'nin avukatı Bernard Jouanneau, dava dilekçesinde Quid'in 1915 tehciri hakkında ağırlıklı olarak Türk resmi tezine yer verdiğini, 1915 olaylarında Ermeni ölümlerinin salgın hastalıklardan kaynaklandığını belirttiğini ve böylelikle soykırım ink rcılığı yaptığını iddia etmişti. Quid, 2002'de de Yahudi dernekleri tarafından "Yahudi soykırımını ink r" suçlamasıyla dava edilmiş, ancak herhangi bir cezaya çarptırılmamıştı. 



</TEXT>
</DOC>
