<DOC>
<DOCNO> 364858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas13.html </URL>
<DATE> 2005/07/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kocadan kaçıp bir köy kurdular 
</HEADLINE>
<TEXT>

     The Telegraph 

      Kenya'da sadece kadınların yaşadığı bir köy var. Ancak eşlerinin kötü muamelesinden bıkıp evi terk eden kadınların kurduğu köyde erkek tacizi eksik olmuyor. 
     Eşlerinin davranışlarından dolayı evlerini terk edip, 1990 yılında Umoja köyünü kuran 15 kadın, bu hareketleriyle geleneksel Afrika ataerkilliğini kırdı. O tarihten bu yana genişleyen Umoja köyünün şimdiki nüfusu 48. Kadınlar geçimlerini, kabileleri Samburu'ya has olan parlak boncuklardan yaptıkları kolyeleri turistlere satarak sağlıyor. Ancak yaptıkları 'devrim', kendilerine en yakın kasaba olan Archer's Post ahalisinin nefretini uyandırmış. Ceplerinde paraları olmayan kızgın erkekler, minibüslerle bölgeye gelip turistleri yakınlardaki Samburu'ya götürüyor ve Umoja'ya uğramamaları konusunda uyarıyorlar. Köyün çevresindeki çiti atlayan erkekler, kadınları çalılıklara kaçırıp sopalarla dövüyor ve evlerini ateşe vermekle tehdit ediyorlar. Köyün kurucularından Rebecca Lolosoli, artık köyde huzurlarının kalmadığını, parasız erkeklere kazançlarını vermedikleri için erkeklerin kızgın olduğunu söylüyor. Lolosoli, "Dayak yediğimiz için kaçtık. Şimdi hayatımızı değiştirmeye çalışıyoruz. Başarılı olduğumuz için tekrar şiddete maruz kalıyoruz." diyor. 
     Erkekler Umoja'nın elindekilere de göz dikerek, son aylarda defalarca köydeki 10 ineği çalmaya çalışmış... 
     
</TEXT>
</DOC>
