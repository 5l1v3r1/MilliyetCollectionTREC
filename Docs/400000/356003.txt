<DOC>
<DOCNO> 356003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur41.html </URL>
<DATE> 2005/06/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Tuzla'da tersanede patlama... 
</HEADLINE>
<TEXT>

     Tuzla’da bir tersanede meydana gelen patlama sonucu çıkan yangında 1’i ağır 4 işçi yaralandı. 
     Alınan bilgiye göre, Tuzla tersaneler bölgesindeki Desan Tersanesi’nde kaynak çalışması yapıldığı sırada sıçrayan kıvılcımlar boya bölümünde patlamaya neden oldu. 
     Patlamanın ardından çıkan yangında, tersanede çalışan işçilerden Sefer Duran ve kardeşi Şükrü Duran ile kimliği henüz belirlenemeyen 2 işçi yaralandı. 
     Yaralılar Kartal Dr. Lütfi Kırdar Eğitim ve Araştırma Hastanesi’ne kaldırıldı. Yangın, diğer çalışanlar tarafından söndürüldü. 
     Hastane yetkilileri, yaralılardan durumu ağır olan Sefer Duran ile Şükrü Duran’ın tedavi altına alındığını, diğer 2 işçinin ise ayaktan tedavi edildiğini belirttiler. 
     
</TEXT>
</DOC>
