<DOC>
<DOCNO> 368332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko23.html </URL>
<DATE> 2005/08/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Merkez Bankası İstihdam istikrarlı olarak artıyor 
</HEADLINE>
<TEXT>

     Merkez Bankası, kalan beş ayda büyük bir sürpriz olmazsa, yıl sonu enflasyonunun hedef dahilinde gerçekleşeceği tahmininde bulundu. 
     Merkez Bankası'nın ''Temmuz Ayı Enflasyon ve Görünüm'' raporunda, Temmuz ayı rakamlarının neden genel bekleyişlerin altında gerçekleştiği sorusunun iyi analiz edilmesi gerektiği belirtilerek, bu gelişmenin en önemli nedenlerinden birinin giyim ve ayakkabı grubu fiyatlarındaki mevsimsel etkilerin tahmin edilme güçlüğü ile Yeni Türk Lirası'nın güçlü seyrinin doğrudan veya dolaylı olarak fiyatlara yansımasının oluşturduğu bildirildi. Raporda şu görüşlere yer verildi 
     ''Kuşkusuz, döviz kurundan enflasyona geçiş ilişkisi 2001 öncesine oranla belirgin olarak düşmüş durumdadır. Ancak, ithal girdi mallarını yoğun olarak kullanan ekonomilerde döviz kurunun enflasyon üzerindeki etkileri hafife alınmamalıdır. Ayrıca, 2003 baz yıllı enflasyon sepetinde teknoloji yoğun malların ağırlığının artması ve kiranın ağırlığının azalması, sepetin döviz kuruna karşı hassasiyetini az da olsa artırmıştır. Merkez Bankası, 2005'de enflasyon hedefinin altında kalma olasılığının yüksek olduğu öngörüsünü yılın üçüncü ayından itibaren kamuoyu ile paylaşmaya başlamıştır. Orta vadeli bir strateji çerçevesinde bu öngörüler, geçmiş para politikası kararlarında zaten önemli ölçüde göz önüne alınmıştır. Para politikasının gecikmeli etkileri değerlendirildiğinde, gerçekleşen verilerin kendisinden ziyade bu verilerin gelecek dönem enflasyonu açısından içerdiği bilginin önemli olduğu unutulmamalıdır. Hizmet grubu enflasyonundaki katılığın geçtiğimiz dönemlere kıyasla azalmakla beraber halen yüksek olması, fiyat istikrarına ulaşılması konusunda önemli bir risk faktörüdür. 2005 yılı Temmuz ayı itibarıyla, eğitim ve lokanta-oteller gibi hizmet kalemlerinin yoğun olduğu alt gruplarda ve özellikle kiralarda yıllık fiyat artış oranlarının genel enflasyon eğiliminin bir hayli üzerinde olması, gelecek dönem enflasyonu için risk yaratmaya devam etmektedir.'' Üretici fiyat artışlarının tarihsel olarak düşük düzeylerde seyretmesinin enflasyon açısından olumlu bir gelişme olarak değerlendirildiği Merkez Bankası raporunda, 2003 temel yıllı endekslerle beraber söz konusu endeksin, dünya hammadde fiyatları ve kur gelişmelerine son derece duyarlı hale geldiği ve olası bir döviz kur dalgalanmasında yüksek oynaklık gösterebileceğinin unutulmaması gerektiğine işaret edildi. Raporda, ''Yine de maliyet kanalı göz önüne alındığında üretici fiyatlarındaki gelişmeler, en azından kısa dönemli enflasyon gelişmeleri açısından olumlu sinyaller vermektedir'' denildi. 
     Makroekonomik istikrarın güçlenmeye başladığı algılamasına ulaşıldıktan sonra, orta vadeli enflasyon görünümünü etkileyen istihdam, verimlilik ve talep gelişmeleri gibi faktörlerin, para politikası kararlarında daha ağırlıklı olarak değerlendirilmeye başlandığı kaydedilen raporda, geçen ay yayımlanan enflasyon ve görünüm raporundan bu yana açıklanan veriler, iç talep gelişmelerinde keskin bir değişime işaret etmemekle birlikte, tüketici güven endekslerindeki düşüş ve İktisadi Yönelim Anketindeki iç pazara satış beklentilerindeki gerilemenin dikkatle takip edildiği belirtildi. 
     
     ''İSTİHDAM İSTİKRARLI OLARAK ARTIYOR'' 
     Öte yandan, 2005 yılının ilk üç aylık döneminde toplam istihdamdaki artış eğiliminin devam ettiğinin görüldüğü ifade edilen raporda, şöyle denildi 
     ''İktisadi Yönelim Anketinde yer alan veriler istihdamın istikrarlı olarak artmaya devam ettiğine işaret etmektedir. İşgücüne katılım sayısının hızla artmaya devam etmesi nedeniyle bu gelişmelerin reel ücretler üzerindeki etkisinin kısmen sınırlı kalacağı tahmin edilmekle beraber, önümüzdeki dönemde birim işgücü maliyetlerinin enflasyondaki düşüş sürecine yaptığı önemli katkının ortadan kalkacağı da bir gerçektir. 
     İç talebe yönelik sinyaller içeren bir diğer unsur, kredi gelişmeleridir. 2005 yılının ilk yarısında tüketici kredileri çok hızlı bir artış eğilimi göstermiş ve bu gelişme Merkez Bankası'nın temkinliliğini artıran bir faktörlerden biri olmuştur. Bu konudaki gelişmeler önümüzdeki dönemde de dikkatle takip edilecektir. 
     Özet olarak, iç talep gelişmeleriyle ilgili olarak açıklanan son bir aylık veriler temkinli olma ihtiyacını tam olarak gidermemekle birlikte, talepteki artışın kontrollü olarak gerçekleşebileceği yönünde sinyaller içermektedir.'' 
     
</TEXT>
</DOC>
