<DOC>
<DOCNO> 355374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun02.html </URL>
<DATE> 2005/06/25/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Bush, salı gecesi önemli Irak konuşması yapacak... 
</HEADLINE>
<TEXT>

     Irak’ta şiddet olaylarının artmasıyla birlikte Amerikan kamuoyu önünde zor durumda kalan ABD Başkanı George Bush’un, salı gecesi ABD’nin Irak’taki planları konusunda "önemli" bir konuşma yapacağı bildirildi. 
     Bush’un akşam saatlerinde North Carolina eyaletinde Fort Bragg askeri üssünde yapacağı konuşmanın tamamının canlı yayımlanması için, yönetimin bütün belli başlı televizyon kanallarına başvuruda bulunduğu belirtildi. 
     Beyaz Saray sözcüsü Scott McClellan, Bush’un, konuşmasında "Irak’ta nasıl daha ileriye gidilebileceğine" ilişkin görüşlerini Amerikan halkına ileteceğini söyledi. 
     Bush’un 28 Haziran Salı günü yapacağı konuşmanın, Irak’ta egemenliğin Amerikan güçleri tarafından Iraklılara devredilmesinin birinci yıldönümüne rastlatıldığı belirtiliyor. Irak’ta Sünni Arap direnişinin şiddetlenmesiyle birlikte her gün onlarca Iraklının yanı sıra Amerikan askerlerinin de ölmeye devam etmesi, Başkan Bush’a ABD’de verilen kamuoyu desteğinin son haftalarda büyük ölçüde düşmesine yol açmıştı. 
     
</TEXT>
</DOC>
