<DOC>
<DOCNO> 377287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun08.html </URL>
<DATE> 2005/09/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Caferi Telafer'deki operasyonun amacını açıkladı... 
</HEADLINE>
<TEXT>

     Irak Başbakanı İbrahim Caferi, Telafer'de gece yarısından sonra başlatılan operasyonun amacının, kent sakinlerinin, demokratik ve barışçı Irak'taki istikballerini garanti altına almak olduğunu belirtti. 
     Caferi, talimatları doğrultusunda Çokuluslu Güçler desteğindeki Irak güçlerinin Telafer'de terörist unsurlara karşı büyük bir operasyon başlattığını duyurduğu açıklamasında, ''kentteki terörist unsurların Telafer halkına karşı küstahça suçlar işlediğini, bu unsurların Irak'ın düşmanı olduğunu'' kaydetti. 
     ''Askerlerin Telafer'deki tüm farklı dini ve etnik kesimlerin yardım çağrılarına yanıt verdiğini'' ifade eden Caferi, ''Onlar terörist unsurlar cinayet işlediler. İnsanları evlerinden sürdüler. Onlar Telafer sakinlerinin demokratik ve barışçı Irak'taki istikbalini engellemek istiyorlar. Biz bu hakları garanti etmek istiyoruz. Bu operasyon, tam olarak bu amaçla düzenleniyor'' dedi. 
     Caferi, teröristlerin Irak'ı yok etmeye çalıştıklarını, hükümetin onları durdurma kararlılığından vazgeçmeyeceğini de kaydetti. 
     Amerikan ordusu son dönemde bölgede defalarca operasyon düzenlemişti. AP'ye göre, Musul'un batısında, Suriye sınırı yakınında bulunan kentin 200 bin nüfusunun çoğu çevredeki kırsal bölgelere kaçtı. 
     
</TEXT>
</DOC>
