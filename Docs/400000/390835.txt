<DOC>
<DOCNO> 390835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun07.html </URL>
<DATE> 2005/10/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiltere'de yeni bir skandal daha .. 
</HEADLINE>
<TEXT>

     İngiltere'nin gözleri görmeyen Çalışma Bakanı David Blunkett'in, İçişleri Bakanlığı görevinden istifa ettikten ve Çalışma Bakanlığı görevine getirilmeden önce, DNA testleri yapan özel bir firmada yöneticilik yaparak, kuralları çiğnediği ortaya çıktı. 
     Daha önce de evli bir kadınla aşk hayatı yaşayan, ondan çocuk sahibi olan ve çocuğun dadısının oturma izni için İçişleri Bakanlığı görevinin gücünü kullandığı ortaya çıkartılan ve istifa etmek zorunda kalan, daha sonra da kendisinden 30 yaş genç bir başka kadınla ilişkiye giren Blunkett, yine tartışmaların odağına oturdu. 
     Muhafazakar Parti temsilcileri, Blunkett'in ''DNA Bioscience'' şirketinde yaptığı görevle ilgili olarak acil soruşturma açılmasını istedi. 
     Blunkett de yaptığı yazılı açıklamada, Avam Kamarası Bağımsız Danışma Komisyonu'na görüş sormadan bu işi yapmasının doğru olmadığını kabul etti. ''Komisyona danışmam daha uygun olurdu'' diyen Blunkett, açıklamasında, ''Ancak gönüllü bir görev üstlendiğim için rahat davrandım. Kurallar gereği komisyona yine de danışmış olmam gerekirdi'' ifadesine yer verdi. 
     Muhalefet ise Blunkett'in gerçekten ''gönüllü mü yoksa ücret karşılığı mı yöneticilik yaptığının'' ortaya çıkartılmasını istiyor. 
     İngiltere'de yasalar, bir kabine üyesinin görevinden ayrıldıktan sonra iki yıl süreyle ücret karşılığında bir işe girmeden önce mutlaka Bağımsız Danışma Komisyonu'ndan görüş almasını öngörüyor. 
     Böylece eski bakanların söz konusu işe, görev yaptığı alanda kurduğu ilişkiler ya da şirkete sağladığı kolaylıklar sayesinde layık görülmediğinden emin olmaya çalışılıyor. 
     David Blunkett'in İçişleri Bakanlığı görevinden istifa etmesinden iki hafta sonra DNA Bioscience şirketinde göreve başladığı ve Çalışma Bakanı olarak kabineye dönmesine kadar görevini sürdürdüğü belirtildi. 
     
</TEXT>
</DOC>
