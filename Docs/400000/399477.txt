<DOC>
<DOCNO> 399477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ten rektör uyarısı 
</HEADLINE>
<TEXT>


Yükseköğretim Kurulu, 15 yeni üniversite rektörünün mevzuata uygun atanması gerektiği konusunda hükümeti uyararak, "Bu, siyasi endişelerden uzak kalabilmenin gelecekteki teminatı olacaktır" dedi 

ANKARA Milliyet 

Yükseköğretim Kurulu YÖK , 15 yeni üniversite rektörünün seçilme yöntemine karşı çıkarak, "başbakanın önereceği üç isim arasından cumhurbaşkanınca seçilmemesi gerektiğini" bildirdi. YÖK'ten yapılan yazılı açıklamada "Seçimler ve atamaların bu kez mevcut mevzuata uygun yapılması, geçmişte yaşanan ve bunların yol açtığı siyasi endişelerden uzak kalabilmenin gelecekteki teminatı olacaktır" denildi. 
Milli Eğitim Bakanlığı'nca gönderilen 15 ilde yeni üniversite kurulması hakkındaki teklifin YÖK tarafından incelenerek 16 Eylül'de karara bağlandığı belirtilen açıklamada şu ifadelere yer verildi 
"Bu çerçevede, üniversite kurulması öngörülen illerden, kurulumuzca belirlenen kriterlerden biri olan asgari 7 kadrolu profesör bulundurma şartını sağlayan sadece dört ilde Tekirdağ, Düzce, Uşak ve Ordu üniversite kurulabileceğine karar verilmiştir. 1992'de kurulan 22 yeni üniversite rektörünün geçici maddeyle istisnai yol izlenerek atanması öngörülmüşse de, yeni üniversitelerde rektör seçimleri ve atamalarının bu kez mevcut mevzuata uygun yapılması, siyasi endişelerden uzak kalabilmenin gelecekteki teminatı olacaktır." 

DSP Anayasa'ya aykırı 
DSP Genel Başkanı Zeki Sezer, üniversitelerin kurucu rektörlerini Cumhurbaşkanı Ahmet Necdet Sezer'in ataması gerektiğini belirterek, şöyle konuştu 
"CHP'ye tarihi görev düşüyor. Bilim kuruluşlarını siyasallaştırmaktan çekinmeyen hükümetin ve kafasının arkasındaki sistemi ülkemize dayatma konusunda fırsat kollayan Başbakan Erdoğan'ın 15 yeni rektörü belirleyecek olması endişe kaynağıdır. Rektör adaylarının Milli Eğitim Bakanı ve Başbakan tarafından belirlenmesi Anayasa'ya da aykırı olacaktır." 

Hangi ilde, hangi fakülte 

YÖK'ün vize verdiği illerde şu fakülteler bulunacak 
DÜZCE Orman, Teknik Eğitim ve Tıp Fakültesi, 3 yüksekokul, Sosyal Bilimler ve Fen Bilimleri enstitüleri, Sağlık Bilimleri enstitüsü. 
UŞAK Eğitim, Mühendislik ile İktisadi ve İdari Bilimler fakülteleri, 7 yüksekokul, Sosyal Bilimler ve Fen Bilimleri enstitüleri. 
TEKİRDAĞ Tıp, Ziraat, Mühendislik fakülteleri, 9 yüksekokul, Sosyal Bilimler ve Fen Bilimleri, Sağlık Bilimleri enstitüleri. 
ORDU Ziraat, İktisadi ve İdari Bilimler, Deniz Bilimleri Fakülteleri, 3 yüksekokul, Sosyal ve Fen Bilimleri enstitüleri. 



</TEXT>
</DOC>
