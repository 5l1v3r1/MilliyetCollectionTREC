<DOC>
<DOCNO> 387478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de bayram öncesi 'af' talimatı 
</HEADLINE>
<TEXT>


AKP, prim affı ve Bakan Unakıtan'ın Albaraka Türk yöneticisi olarak yargılandığı davayı da ilgilendiren torba yasanın çıkarılması için milletvekillerine 'Meclis'te olun' talimatı verdi 

BÜLENT SARIOĞLU Ankara 

Hükümet, SSK ve Bağ - Kur prim affı paketini Şeker Bayramı'ndan önce TBMM'den çıkarmaya hazırlanıyor. 
AKP grup yönetimince milletvekillerine dün gönderilen yazıda, 25 - 26 ve 27 Ekim'de TBMM Genel Kurulu'nda nitelikli çoğunluk gerektiren af tasarısının görüşüleceği bildirildi. Grup yönetimi, milletvekillerinden "programlarını bu gündeme göre ayarlamalarını", zorunlu olmadıkça tüm programlarını iptal etmelerini istedi. 

'Unakıtan affı' denilmişti 
"2. torba yasa" olarak adlandırılan Bazı Kamu Alacaklarının Tahsili ve Terkini Hakkında Yasa Tasarısı, birçok maddesi Meclis'te 330 oy gerektirdiğinden geçen yasama yılında çıkarılamadı. Maliye Bakanı Kemal Unakıtan'ın geçmişteki bir dosyası için tasarıda af getirilmesi tartışmaya neden olmuştu. 
Tasarıyla SSK'nın 6.3, Bağ - Kur'un 21.5 milyar YTL alacağı af yoluyla tahsil edilmeye çalışılacak. Prim affı 31 Aralık 2004 öncesi borçlara uygulanacak. Af, ödenmemiş SSK primi, sosyal güvenlik destek primi, işsizlik sigortası primi, idari para cezası ve sosyal yardım zamlarını kapsayacak. Aylık yüzde 10 oranındaki gecikme faizi yüzde 5 olarak uygulanacak.Prim borçlarının zam ve faizlerini, ana para tutarına kadar indirmeye ve gecikme zammı ve faiz yerine enflasyon oranı uygulatmaya SSK Yönetim Kurulu yetkili olacak.18 ay taksitlendirilmesi öngörülen prim borçlarına toplamı üzerinden yüzde 30'a kadar indirim yapmaya Bağ - Kur Yönetim Kurulu yetkili olacak.Yapılandırılan prim borçları için teminat aranmayacak. Daha önce uygulanan hacizler ile alınan teminatlar, ödemeler oranında kaldırılacak.İşverenlerin, fark işçilik tutarı üzerinden hesaplanan borçları ile bunlara bağlı gecikme zammı 18 aya kadar taksite bağlanacak. 

Diğer aflar 
Aracılı ihracat işlemlerinde sahte fatura kullanan imalatçı - tedarikçi firmalarla ilgili cezai yaptırım "aracı ihracatçı firmalara" uygulanmayacak. Bu madde, Albaraka Türk yöneticisi olarak yargılandığı davada Unakıtan'ı da ilgilendiriyor. Bilindiği gibi Unakıtan'ın yönetici olduğu dönemde, Albaraka'nın aracılık ettiği bazı ihracat işlemleri ile ilgili olarak 'hayali ihracat' soruşturması açılmıştı. Davalar ise halen devam ediyor. Unakıtan'ın dokunulmazlığının kaldırılması için iki adet fezleke de TBMM Başkanlığı'na gönderilmişti. 
Yapılan düzenleme ile bu tür hayali ihracat olaylarında kullanılan sahte fatura sorumluluğu, imalatçı tedarikçi firmalarla sınırlı tutularak, Albaraka gibi 'aracı' kuruluşlar kapsam dışına çıkarılıyor. 


</TEXT>
</DOC>
