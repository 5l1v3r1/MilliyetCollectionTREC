<DOC>
<DOCNO> 353649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun53.html </URL>
<DATE> 2005/06/20/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
İspanya'da 28 mafya lideri yakalandı 
</HEADLINE>
<TEXT>

     İspanya'da, kara para aklama faaliyetleri yürüten uluslararası çeteleri hedef alan bir operasyonda, Rus mafyası için çalışan 28 kişi yakalandı. 
     İspanya İçişleri Bakanlığı'ndan yapılan açıklamada, operasyona Almanya, Fransa, Belçika, ABD, Rusya ve İsrail polis teşkilatlarının da destek verdiği belirtildi. 
     Operasyon kapsamında çok sayıda silah, lüks otomobil, mücevher ve sanat eserine el koyulurken, 800 banka hesabının dondurulduğu kaydedildi. 
     Tutuklanan 28 kişiden 22'sinin, ülkede ticari ilişkiler yürüterek ve çeşitli mülkler satın alarak Rus mafyasının ''kara para aklama'' ağını işleten mafya liderleri oldukları bildirildi. 
     Bakanlık açıklamasında, tutuklanan kişiler, uluslararası bağlantıları ve ele geçirilenler göz önüne alındığında, bu operasyonun Avrupa'daki uluslararası çetelere en büyük darbeyi vuran operasyon olduğu belirtildi. 
     
</TEXT>
</DOC>
