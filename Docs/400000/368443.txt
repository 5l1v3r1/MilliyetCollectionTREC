<DOC>
<DOCNO> 368443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur26.html </URL>
<DATE> 2005/08/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tecavüze uğrayan B.S'ye devlet koruması... 
</HEADLINE>
<TEXT>

     Devlet Bakanı Nimet Çubukçu, evine giren hırsızın tecavüzüne uğrayan B.S’nin, imkanlar ölçüsünde ve talep etmesi halinde devletin koruması altına alınacağını, sığınma evine yerleştirileceğini bildirdi. 
     Çubukçu, yaptığı yazılı açıklamada, talimatı üzerine, Sosyal Hizmetler İl Müdürlüğü’nce, B.S ile ilgili gerekli araştırma ve incelemeye başlandığını kaydetti. 
     Nimet Çubukçu, yapılan inceleme sonunda hazırlanacak raporun değerlendirilerek, B.S’nin talep etmesi halinde sığınma evine yerleştirileceğini ifade etti. 
     Türk Ceza Kanunu’nda kadınlar lehine birçok düzenleme yapılmasına rağmen, toplumsal zihniyetin değişmemesinin yapılan değişiklikleri yetersiz kıldığını vurgulayan Bakan Çubukçu, şunları kaydetti 
     "Tecavüze uğrayan bir kadının toplum tarafından dışlanması, cinsiyetinden dolayı ayrımcılığa maruz kalması kabul edilemez bir davranıştır. 
     Bakanlığımız, aile bütünlüğünün korunması, yarınımızın teminatı çocuklarımıza sahip çıkılması, mağdur durumda olan kadınlara yardım edilmesi konusunda üzerine düşen görevi hassasiyetle yerine getirmeye çalışmaktadır. B.S de imkanlar ölçüsünde ve talep etmesi halinde devletin koruması altına alınacaktır." 
     
</TEXT>
</DOC>
