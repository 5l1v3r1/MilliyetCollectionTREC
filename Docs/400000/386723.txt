<DOC>
<DOCNO> 386723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo21.html </URL>
<DATE> 2005/10/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
A2 Milli Takım antrenörü Hakemlere de dikkat etmeliyiz... 
</HEADLINE>
<TEXT>

     18. Dünya Kupası Avrupa elemeleri play-off baraj maçında Türkiye'nin rakibi olan İsviçre'yi daha önce izleyen A 2 Milli Futbol Takımı Teknik Direktörü Ünal Karaman, ''Bilinçli, disiplinli, ne yaptığını çok iyi bilen, futbol oynamak isteyen güçlü ve teknik bir rakip'' dedi. 
     Ünal Karaman, yaptığı açıklamada, rakipleri güçlü veya güçsüz olarak adlandırmanın yanlış olacağına dikkati çekerek, şunları kaydetti 
     ''Çok güçlü takımlar elendi, çok güçsüz takımlar ise tur atladı. Bunun en acı faturasını Letonya maçında da biz yaşadık. Rakibi 'kolay eleriz' diye bakmak yanlış. Ayrıca ilk maçı dışarıda oynamak da avantaj değil. Letonya maçında da ilk maçı dışarıda oynadık. Futbolun güzellikleri ve sürprizleri herkese açık. Bu nedenle içeride ve dışarı oynamak farketmiyor.'' İsviçre'nin Almanya, İngiltere, İtalya ve Fransa liglerinde oynayan oyuncuları bulunduğunu anlatan Karaman, ''Son İrlanda Cumhuriyeti maçında da futbol oynamak isteyen taraf onlardı. Bilinçli, disiplinli, ne yaptığını çok iyi bilen, futbol oynamak isteyen güçlü ve teknik bir rakip. Seyirci atmosferinden kesinlikle etkilenmiyorlar. Bir de Avrupa'nın göbeğinde lobisi güçlü olan bir ekip. Hakemlere de dikkat etmeliyiz. Ama Allah bir aksilik vermezse bu turu geçen tarafın biz olacağımıza inanıyoruz. İnşallah bu turu geçip Almanya'da olacağız.'' 
     
</TEXT>
</DOC>
