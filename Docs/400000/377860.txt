<DOC>
<DOCNO> 377860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur22.html </URL>
<DATE> 2005/09/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Fuhuş iddiası mahalleliyi galeyana getirdi 
</HEADLINE>
<TEXT>

     Neşat DIŞKAYA DHA 

      İZMİR'in Konak ilçesi'nde bir evdeki iki kadının fuhuş yaptığını iddia eden mahalle sakinleri, evi taş yağmuruna tuttu. Evde yaşayan iki kadın ise ellerine ne geçtiyse dışarıya fırlattı. Yaklaşık üç saat süren olaylar, polisin toplanan semt sakinlerini dağıtmasıyla bitti. 
     Olay, dün saat 21.30 sıralarında Yeşilyurt semti Zaimağa Caddesi 77 numarada meydana geldi. Apartmanın ikinci katında yaşayan D.T. 24 ve H.E.'nin 28 fuhuş yaptığını iddia eden mahalle sakinleri, evi taş yağmuruna tuttu. Evde yaşayan kadınlar ise, dışarıdaki kalabalığa kül tablası, fincan ve bardak atarak karşılık verdi. Hızlarını alamayan iki kadın dışarıya bir küçük televizyon da fırlattı. Karşılıklı küfürleşmelerin yaşandığı olayda, toplanan yaklaşık 100 kişilik kalabalık, iki kadının evinde erkeklerin bulunduğunu iddia edip içeriye girmek istedi. Olay nedeniyle, bölgeye çok sayıda polis ekibi sevkedildi. Çevre sakinlerini yatıştırmaya çalışan ekipler, karşılıklı küfürleşme ve taşlamaları yaklaşık üç saatlik bir uğraş sonucu bitirebildi. 
     Çevredeki binalarda oturanların pencere ve balkonlardan seyrettikleri olayların tekrar alevlenmemesi için polis ekipleri sabah saatlerine kadar sokakta bekledi. 
     Bir grup mahalleli, Yeşilyurt Polis Karakolu'na giderek, iki kadından şikayetçi oldu. Olayla ilgili soruşturma başlatıldı. 

     
</TEXT>
</DOC>
