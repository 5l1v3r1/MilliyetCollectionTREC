<DOC>
<DOCNO> 379694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy15.html </URL>
<DATE> 2005/09/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ağar Dökülen her kanın sorumlusu Başbakan'dır 
</HEADLINE>
<TEXT>

     DYP Genel Başkanı Mehmet Ağar, "bugünden itibaren, dökülen her kanın sorumlusunun, Başbakan olacağını" savundu. 
     Ağar, TBMM’de düzenlediği basın toplantısında, son günlerde, Türkiye’de önemli ve olumsuz gelişmeler yaşandığını ileri sürdü. 
     "Bütün bunların paylaşılacağı yer olan Meclis’ten kaçan bir iktidar ile karşı karşıya bulunduklarını" öne süren Ağar, "Bütün yaz boyunca milletten kaçan iktidar, yeni parlamento döneminde de zaman zaman kaçacağını gösterdi" dedi. 
     Mehmet Ağar, hükümetin, "vatandaşın içine çıkamadığını, bu alışkanlık ile Meclis’ten de kaçmaya çalıştığını" savunarak, milletin, iktidara açtığı kredinin 3 yıl içinde tükendiğini söyledi. 
     İktidarın, bitirilen terörü hangi noktaya getirdiğinin ortada olduğunu ifade eden Ağar, "Özellikle bazı büyükşehirlerde, bir takım gruplar oluşturularak, sokak olayları ve buna karşın milletin birbiriyle meşgul olacağı veya karşılıklı çatışma alanına sürükleneceği olaylar yaratılmak istenmektedir" diye konuştu. 
     Hükümetin sadece, "laf kalabalığı içinde kafaları karıştırdığını" ileri süren Ağar, hükümetin başbakanı, başbakan yardımcıları ve bakanlarının, "başka tellerden" çaldığını kaydetti. 
     
     "HÜKÜMET KAPALI OTURUM İSTESİN" 
     DYP Genel Başkanı Ağar, hükümetin güvensizliğini gören bir takım kişilerin, "kendilerine görev çıktığını sandığını" bildirerek, demokrasinin, Türkiye’nin temel zemini olduğunu ifade etti. 
     En yoğun terör günlerinde bile Türkiye’de olmayan manzaraların altında, derin güvensizlik yattığını belirten Ağar, şöyle konuştu 
     "Hükümet aleni görüşmelerden çekinebilir Meclis’te. Bir takım görüşmeler sonucunda sıkıntı duyabileceğini düşünüyor anlaşıldığı kadar. Hükümetin elinde ne bilgi varsa, kendi bölgelerinin özel şartları itibariyle fikirlerini kamuoyu önünde rahat söylemekten çekinenler varsa, hükümete verilmiş bir takım bilgilerin Meclis’te paylaşılması açısından da kapalı oturum istesin." Ağar, "Meclis’in, gelecekte ballı özelleştirmelere altyapı hazırlama yeri değil, ülkenin temel sorunlarının konuşulacağı ve çözüm üretileceği yer" olduğunu kaydetti. 
     
     "BİZ O SAATTE MECLİSTEYİZ" 
     İnsanlarla yüzleşmek istemeyen bir hükümet ile karşı karşıya olduklarını öne süren Ağar, "Ne teröriste karşı, ne oradaki ekonomik çöküntüye karşı bu hükümetin kafasında hiçbir şey olmadığı ortadadır. 
     Günü geçirmekten başka çareleri olmamıştır. Bugünden itibaren açıkça söylüyorum, dökülen her kanın sorumlusu Başbakan’dır. Çıksın, meseleleri millet ile açıkça paylaşsın. Mesele, hükümet meselesidir" diye konuştu. 
     Ağar, "şeffaf, uzlaşmaya yönelik yönetim oluşturacağını" söyleyenlerin, bugün Meclis’ten kaçtığını öne sürerek, " Kuliste oturacağız, içerde muhalefet çoğunluğu sağlarsa gireceğiz ne demektir bu Siyaset oyunu mu burası Bugün Ankara’da değilse hükümetin başkanı, hangi gün Meclis’te olacak " diye sordu. 
     Meselelerin görüşüleceği yerin Meclis olduğuna dikkati çeken Ağar, "Biz o saatte Meclisteyiz, bekliyoruz. Orada konuşacağımız, görüşeceğimiz işler vardır" dedi. 
     Ağar, hak ve özgürlükler ile güvenlik arasındaki optimum dengenin sağlanması gerektiğini dile getirdi. 
     "Kan üzerinden siyaset yapılıyor" şeklindeki eleştirileri anımsatan Ağar, "bedava edebiyat" ile siyaset yapılamayacağını söyledi. 
     Ağar, "Bugün önemli bir günken, bir ilimizde vali seviyesinde yapılacak açılışlara katılma konusunda aceleniz mi var, üç gün sonra olsun. Türkiye, bugün burada, hükümetini, Meclisini görmek ister. 
     Bunun karşılığını vermeyen bir hükümeti de Türkiye ilk kez görmektedir" diye konuştu. 
     DYP Genel Başkanı Ağar, hükümetin, milletin gözünde kendisini küçük düşüren davranışlara gireceğini sanmadığını kaydetti. 
     
</TEXT>
</DOC>
