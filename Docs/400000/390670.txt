<DOC>
<DOCNO> 390670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun15.html </URL>
<DATE> 2005/10/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Schiphol havaalanındaki yangında ölenlerden ikisi Türk 
</HEADLINE>
<TEXT>

     Hollanda'nın Amsterdam Schiphol havaalanındaki bir gözaltı merkezinde önceki gün çıkan yangında ölenlerden ikisinin Türk vatandaşı olduğu bildirildi. 
     Hollandalı yetkililer, yangında ölen Türk vatandaşlarından birinin Kemal Şahin 51 olduğunu, diğerinin kimliğinin belirlenmesi için ise çalışmaların sürdüğünü bildirdiler. 
     11 kişinin ölümüyle sonuçlanan yangında iki Türk vatandaşının yaşamını yitirdiği, Türkiye'nin Lahey Büyükelçiliği tarafından da doğrulandı. 
     Amsterdam Schiphol havaalanında, ülkede yasadışı konumda bulunanlarla ülkeye girmek isterken yakalanan uyuşturucu kaçakçılarının sınır dışı edilmek üzere tutulduğu gözaltı merkezinde, perşembe sabahı erken saatlerde henüz belirlenemeyen bir nedenle yangın çıkmış ve yangında 11 kişi yaşamını yitirirken, biri ağır 15 kişi yaralanmıştı. 
     Edinilen bilgiye göre, yangında yaşamını yitiren Türk vatandaşlarından Kemal Şahin, Türkiye'de işkence gördüğünü öne sürerek geçen mart ayında Hollanda'ya iltica talebinde bulunmuş, ancak daha önce Macaristan'da kaldığı belirlenerek, bu ülkeye gönderilmek üzere kısa bir süre önce Schiphol'da gözaltına alınmıştı. 
     
</TEXT>
</DOC>
