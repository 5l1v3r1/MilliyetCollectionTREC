<DOC>
<DOCNO> 367630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonsiy08.html </URL>
<DATE> 2005/08/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sungar Gül ve Babacan ile görüştüm, anlayışla karşıladılar 
</HEADLINE>
<TEXT>

     Avrupa Birliği Genel Sekreterliği görevinden istifa etmek ve emekliye ayrılmak istediğini, Dışişleri Bakanlığı ve Devlet Bakanı Ali Babacan’a bildiren Büyükelçi Emin Murat Sungar, kendisini bu karara "tamamen şahsi ve özel nitelikteki bazı şartların" yönelttiğini belirtti. 
     Sungar, yayımladığı basın duyurusuyla Avrupa Birliği Genel Sekreterliği’nden istifa etme ve emeklilik talebiyle ilgili basında çıkan bazı haberlerin farklı yorumlara yol açabileceğini ve bazı hususları kamuoyunun bilgisine sunmak istediğini bildirdi. 
     Sungar, şunları kaydetti 
     "İstifa dilekçemde belirtmiş olduğum gibi, 17 Aralık 2004 tarihinden sonra AB ile ilişkilerimizde yeni bir dönem başlamıştır. 
     Oldukça uzun süreceği beklenen bu dönemin başlamasından önce tamamen şahsi ve özel nitelikteki bazı şartlar beni bu karara yöneltmiştir. 
     Ayrıca yeni bir yönetim kadrosunun oluşmakta olduğu bu sıralarda, hükümetimize uygun göreceği kadrolarla çalışma imkanı vermenin çağdaş bir davranış olacağı inancıyla da hareket ettim. 
     Nitekim bu kararımı almadan önce Dışişleri Bakanı ve Başbakan Yardımcısı Sayın Gül ve Devlet Bakanı ve Başmüzakereci Sayın Babacan ile görüşmüş olduğumu, kararımın gerekçelerini kendilerine izah etmiş bulunduğumu ve Sayın bakanların bu kararımı anlayışla karşıladıklarını özellikle belirtmek isterim." 
     
     BÜYÜKELÇİ SUNGAR, 35 YIL TÜRKİYE’NİN DIŞ İŞLERİNE HİZMET VERDİ 
     Türkiye’nin dış işlerine 35 yıl hizmet veren Sungar, 14 Şubat 1942’de Ankara’da doğdu. Sungar, Ankara Üniversitesi Siyasal Bilgiler 
     Fakültesi’nden mezun olduktan sonra, ABD’deki Cincinnati Üniversitesi Uluslararası İlişkiler bölümünde yüksek lisans yaptı. 
     Dışişleri Bakanlığı’na 1970 yılında giren Sungar, 1970-1972 yılları arasında NATO Dairesi’nde Üçüncü Katip ve İkinci Katip olarak çalıştı. 
     Sungar, 1972-1975 yılları arasında Brüksel’de NATO’daki Türk Delegasyonu’nda İkinci Katip ve Başkatip, 1975-1977 yılları arasında da İslamabad Büyükelçiliği’nde Başkatip olarak görev yaptı. 1977-1979 yılları arasında NATO Dairesi Başkanı olan Sungar, 1979-1983 yılları arasında Washington Büyükelçiliği’nde Müsteşar olarak görev yaptı. 
     Dışişleri Bakanlığı Müsteşar Özel Müşaviri görevine 1983 yılında getirilen Sungar, bu görevine 1985 yılına kadar devam etti. Aynı yıl New York’a Başkonsolos olarak atanan Sungar bu görevini 1989 yılına kadar sürdürdü. 
     1989-1991 yılları arasında Dışişleri Bakanlığı Sözcülüğü yapan 
     Sungar, 1991-1995 yılları arasında Yeni Delhi Büyükelçiliği görevini yürüttü. 
     1995 yılında Başbakanlık Baş Danışmanlığına getirilen Sungar bu 
     görevini 1997 yılına kadar sürdürdü. 1997-1998 yılları arasında Dışişleri Bakanlığı Müsteşar Yardımcısı olarak görev yaptı. Büyükelçi Sungar, 1998 yılında atandığı Cenevre’deki Birleşmiş Milletler Ofisi Büyükelçiliği görevine de 2002 yılına kadar devam etti. Sungar, 6 Şubat 2003 tarihinde Avrupa Birliği Genel Sekreterliği görevine getirildi. 
     
</TEXT>
</DOC>
