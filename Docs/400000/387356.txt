<DOC>
<DOCNO> 387356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy15.html </URL>
<DATE> 2005/10/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye, Irak'taki referandumdan memnun... 
</HEADLINE>
<TEXT>

     Türkiye, Irak’ta yeni anayasaya yönelik halkoylamasının nispeten güvenli bir ortamda yapılmasının memnuniyet verici olduğunu belirterek, referandumun en olumlu yönlerinden birinin siyasi sürecin gerçek anlamda doğal zeminine kavuşmasına yardımcı olması olduğunu bildirdi. 
     Dışişleri Bakanlığı’ndan yapılan açıklamada, referandumun yaygın terör ve şiddet eylemlerine maruz kalınmadan nispeten güvenli bir ortamda gerçekleştirilmiş olmasının memnuniyet verici olduğu kaydedildi. 
     Referandumla, Irak’taki siyasi geçiş sürecinde bir aşamanın daha geride bırakıldığına dikkat çekilen açıklamada, bunun bütün Iraklılar için hayırlı olması temenni edildi. Açıklamada, şunlar belirtildi 
     "15 Ekim referandumunun belki de en olumlu yönü, siyasi sürecin gerçek anlamda doğal zeminine kavuşmasına yardımcı olmasıdır. Iraklı bütün kesimlerin referandum oylamasında göstermiş oldukları siyasi katılım ve olgunluğu geliştirerek, şimdi dikkat ve enerjilerini Aralık ayında yapılacak genel seçimlere yöneltmeleri, yeni anayasal düzenin Irak ulusu için tam olarak yerine oturtulması açısından önem taşıyacaktır." Açıklamada, seçimler için etkin ve şeffaf bir uluslararası gözlem mekanizması kurulmasının, siyasi sürecin bu en önemli aşamasının başarıyla sonuçlanmasına olumlu katkıda bulunacağı da vurgulandı. 
     Türkiye’nin Irak halkının dostu ve tarihi komşusu olarak bugüne değin ayrım gözetmeksizin Iraklı bütün kesimlerle yakın diyalog tesis etmeye, onlarla demokrasi ve uzlaşı tecrübelerini paylaşmaya öncelik verdiği kaydedilen açıklamada, "Türkiye, bu anlayışla, bütün Iraklılarla yakın temasını korumaya ve siyasi süreci desteklemeye devam edecek ve Irak’ın birlik ve bütünlük içinde aydınlık bir geleceğe uzanmasına yardımcı olacaktır" denildi. 
     
</TEXT>
</DOC>
