<DOC>
<DOCNO> 396655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun06.html </URL>
<DATE> 2005/11/21/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Danimarkalıları şaşırtan Türk şoför 
</HEADLINE>
<TEXT>

     CNNTÜRK 

Roj TV hakkında soruşturma açılmasının ardından, Danimarka’da ilk kez bir Türk televizyon ekranlarına çıkarak, PKK’nın vatandaşları tehdit ederek ve şiddet uygulayarak nasıl haraç topladığını anlattı. 
     TV Danmark kanalındaki polisiye Günlük Rapor’ adlı programda Hacı Osman Pekerman adındaki taksi şoförü, iki PKK üyesinin örgütten izin almadan İbrahim Tatlıses konseri düzenlediği için kendisinden 5 bin euro istediklerini ve ölümle tehdit ettiklerini söyledi. 
     Pekerman, PKK’ya haraç ödemediği için saldırıya uğradığını, taksisi ve evinin kapısının saldırı sırasında hasar gördüğünü anlattı. 
     Polise şikayetçi olduğunu, duruşmalara gelmeyen iki PKK üyesine 4 bin Danimarka kronu para cezası verildiğini anlatan Osman Pekerman, polisin PKK derneklerine baskın yapması ve haraçcıları cezalandırması gerektiğini savundu. 
     Pekerman programda, "PKK’lılar, Danimarka’da alanı boş buldu. Polisten korkuları yok. Çünkü Danimarka makamları tüm şikayetlere rağmen PKK’lılara karşı bir girişimde bulunmuyor dedi. 
     Stüdyo konuğu olan Emniyet Genel Müdürlüğü Asayiş Şube Müdürü Per Larsen ise, önce program sunucusu Madds Nielson’un iddialarını kabul etmedi. 
     Sonra Osman Pekerman’ın olayı belgeleriyle anlatması üzerine önümüzde ciddi bir olay var. Bugüne kadar haraç konusunda duyumlar aldık ama ilk kez bir Türk ortaya çıkarak korkusuzca haraç olayını belgeliyor. Hemen, gerekli girişimde bulunup, Osman Pekerman’ın çevresinden edineceğimiz yeni bilgiler ile, haraçcılar ve faaliyet gösterdikleri derneklerin üzerine gideceğiz. Danimarka’da dernekleşme özgürlüğü var ama dernekler suç işliyorlarsa o zaman dernekleşme özgürlüğü geçerli olmaz dedi. 
     
</TEXT>
</DOC>
