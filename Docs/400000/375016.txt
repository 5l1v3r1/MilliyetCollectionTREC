<DOC>
<DOCNO> 375016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun32.html </URL>
<DATE> 2005/09/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
UNICEF Katrina kasırgasından sonra 400 bin çocuk evsiz kaldı... 
</HEADLINE>
<TEXT>

     BM Çocuk Fonu UNICEF, ABD'nin güney sahillerini vuran Katrina kasırgası nedeniyle 300 bin ila 400 bin çocuğun evsiz kaldığını açıkladı. 
     UNICEF sözcüsü Damien Personnaz, felaketzedelerin 3'te 1 ya da 4'te 1'inin çocuk olduğunu vurgulayarak, ''Bu korkunç. Çünkü haftalar boyu evsiz kalacaklar. Belki de aylar boyu'' dedi. 
     Sözcü, ABD'nin, UNICEF'in maddi yardımına ihtiyaç duymadığını, ancak örgütün felaketzedelere psikolojik destek verme konusundaki tecrübelerinden yararlanabileceğini belirtti. 
     
     BM, ACİL YARDIM EKİPLERİNİ ALARMA GEÇİRDİ 

     Katrina kasırgasının ardından ham petrol fiyatları yükselirken, Uluslararası Enerji Kurumu UEK , üye ülkelerle danışmalarını sürdürdüğünü bildirdi. 
     UEK sözcüsü, stratejik petrol rezervlerini kullanmaya başlamadan önce Katrina kasırgasının bu ülkenin petrol üretim altyapısına verdiği zararla ilgili bilgileri beklediklerini belirterek, UEK'nın bu aşamada diyecek bir şeyi bulunmadığını söyledi. 
     Financial Times gazetesi bugün, 26 üye ülkenin enerji konusundaki çıkarlarını temsil eden UEK'nın, ABD'nin acil planını yürürlüğe sokmadan önce bu yöndeki talebini beklemekte olduğunu yazmıştı. 
     Katrina kasırgası, geniş ham petrol rezervlerine sahip ABD'nin petrol rafine etme kapasitesinin yüzde 10 düşmesine ve benzin fiyatlarının çok yükselmesine neden olmuştu. 
     Avrupa ülkeleri ve Japonya, rafine edilmiş petrol ürünlerini depolarken, ABD'nin benzin rezervleri bulunmuyor. 
     Uluslararası borsalarda da benzin sıkıntısına bağlı olarak ham petrol fiyatları yükseliyor. 
     
     YARDIM ÇABALARI 

     Bu arada, BM'nin Cenevre'deki İnsani İşler Eşgüdüm Bürosu yetkilileri, BM'nin doğal afetlerde uzman ilkyardım ekiplerinin, ABD'nin talebi durumunda bu ülkeye gönderilmek üzere alarm durumuna geçirildiğini belirtti. 
     Elisabeth Byrs, tüm dünya ülkelerindeki 6 ila 8 kişiden oluşan acil yardım ekiplerinin Amerikan hükümetinin isteği durumunda bu ülkeye gitmek üzere hazır beklediğini söyledi. 
     Tayvan da, Katrina kasırgasından etkilenen afetzedelere yardım için ABD'ye 2 milyon dolar gönderme kararı aldığını açıklarken, Almanya Başbakanı Gerhard Schröder de Amerikalı afetzedelere yapılacak yardım hazırlığını kişisel olarak koordine edecek. 
     Alman hükümet sözcüsü Bela Anda, Amerikan Başkanı George Bush'un Alman yardımını ilke olarak kabul ettiğini bildirdi. 
     
</TEXT>
</DOC>
