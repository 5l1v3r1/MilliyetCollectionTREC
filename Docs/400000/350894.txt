<DOC>
<DOCNO> 350894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun06.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali, iyi bir iş ve evlilikti 
</HEADLINE>
<TEXT>


Babasının çalıştığı havai fişek deposundaki patlamada hayatını kaybeden liseli Arda'nın sınıfında hüzün vardı 

GÖKHAN KARAKAŞ, MEHMET AKİF ERDEM İstanbul 

Okul yerine babasının çalıştığı Ümraniye'deki ruhsatsız havai fişek deposuna giden ve buradaki patlamayla birlikte ölen Mustafa Saffet Anadolu Meslek Lisesi Hazırlık Sınıfı öğrencisi Arda Abanoz 15 karne sevincini yaşayamadı. 
Tüm okullarda öğrencilerin karne sevinci yaşadığı günde, arkadaşları ve sınıf öğretmeni Özlem Candan gözyaşlarını tutamazken, Arda'nın başarılı notlarla dolu karnesi sırasına konuldu. 
15 gün sonra doğum gününü kutlayacak olan Arda, okula başlarken yazdığı özgeçmişinde, yüzmeyi çok sevdiğini, hayatının en güzel günlerini yaşadığı ortaokuldan liseye geçmenin kendisi için çok zor olduğunu ifade etti. 
Arda, özgeçmişinde kendini şöyle anlattı "En çok istediğim şey iyi bir iş ve evlilik. Bunu da hep hayal ediyorum. Bu sene voleybolla uğraştım. Voleybolcu olabilmek eskiden hayalimdi. Ama olmadı. Bir yaz mevsimini voleybola değiştim. Hayatımda yaptığım en büyük hata bu galiba." 

Bilgisayar için gitti 
Yakınları, olay günü Arda'nın babasına, "İşyerine geleyim, bilgisayar var, internete girerim" dediğini aktardılar. 
Arda'nın cenazesi bugün Düzce Akçakoca Camii'nde kılınacak öğle namazından sonra toprağa verilecek. 

Müdür tutuklandı patron aranıyor 

GÖKHAN KARAKAŞ 
Ümraniye'de Acar Ticaret ve Organizasyon Limited Şirketi'nin havai fişek birleştirme merkezinde meydana gelen ve 6 kişinin öldüğü patlama ile ilgili firma sahibi Coşkun Acar aranırken, gözaltına alınan oğlu Genel Müdür Cenk Acar, dün Ümraniye Adliyesi'ne getirildi. "Tedbirsizlik ve dikkatsizlik sonucu birden fazla kişinin ölümüne sebebiyet verdiği" iddiasıyla tutuklanma istemiyle 1. Sulh Ceza Mahkemesi'ne sevk edilen Acar tutuklandı. 


</TEXT>
</DOC>
