<DOC>
<DOCNO> 396884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun04.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonda PKK'nın haraç düzenini anlattı 
</HEADLINE>
<TEXT>


Danimarka'nın 'TV Danmark' kanalında bir programa katılan Kürt kökenli Pekerman, PKK'nın izinsiz konser düzenlediği için haraç istediğini söyledi 

İRFAN KURTULMUŞ Kopenhag 

Danimarka'da bir Türk, televizyon ekranlarına çıkarak PKK'nın kendisinden haraç istediğini anlattı. 'TV Danmark' kanalında yayımlanan 'Günlük Rapor' programında konuşan Kürt kökenli Hacı Osman Pekerman, örgütten izinsiz İbrahim Tatlıses konseri düzenlediği için 2 kişinin kendinden 5 bin euro haraç istediğini söyledi. Pekerman, istenilen haracı vermediği için saldırıya uğrayıp, evine ve ticari taksisine zarar verildiğini de ifade etti. 
Polise yaptığı şik yet sonucu PKK üyesi kişilerin mahkemeye gelmemesinden dolayı adı geçen kişilere 4 bin kron ceza verildiğine değinen Pekerman, polisten PKK derneklerine baskın yapmasını istedi. Pekerman, "PKK'lılar, Danimarka'da alanı boş buldu. Polisten korkuları yok. Çünkü Danimarka makamları tüm şikayetlere rağmen PKK'lılara karşı bir girişimde bulunmuyor" dedi. 
Programa katılan Emniyet Asayiş Şube müdürü Per Larsen ise, önce iddiaları kabul etmedi. Pekerman'ın "Olayı belgelerim" sözü üzerine Larsen, "Önümüzde ciddi bir olay var. Bugüne kadar haraç konusunda duyumlar aldık ama ilk kez bir Türk ortaya çıkarak korkusuzca haraç olayını belgeliyor. Hemen gerekli girişimde bulunup, Pekerman'ın çevresinden edineceğimiz yeni bilgilerle, haraççılar ve faaliyet gösterdikleri derneklerin üzerine gideceğiz. Danimarka'da dernekleşme özgürlüğü var ama dernekler suç işliyorlarsa o zaman dernekleşme özgürlüğü geçerli olmaz" diye konuştu. 





</TEXT>
</DOC>
