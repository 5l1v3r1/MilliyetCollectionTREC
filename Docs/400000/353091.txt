<DOC>
<DOCNO> 353091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas05.html </URL>
<DATE> 2005/06/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Güneş ışığı prostat riskini yüzde 50 düşürüyor 
</HEADLINE>
<TEXT>

     YÜCEL DÖNMEZ Chicago DHA 

      ABD’de 3 büyük kanser merkezinde yapılan kapsamlı araştırmalarda, güneş ışığından yeterince faydalanan erkeklerde prostat kanseri riskinin yarı yarıya azaldığı saptandı. 
     Kuzey California, Keck Tıp Okulu ve Güney California Üniversitesi kanser merkezlerinde yapılan araştırmalarda, güneş ışınlarının D vitamininin aktif formunu üreterek prostat kanseri riskini yüzde 50 önleyebildiği tespit edildi. Bazı özel genlere sahip erkeklerde ise güneş ışınlarının prostat kanseri riskini yüzde 65 oranında azaltabildiği saptandı. Aynı zamanda D vitamininin, prostat kanserinin yayılmasını önleyebildiği de belirtiliyor. 
     Araştırmacılar, sadece güneş ışınlarının D vitamini kaynağı olmadığına işaret ederek, ’prostat kanseri riskini azaltırken deri kanseri riskinin artırılmaması gerektiğine işaret etti. 
     Çalışmanın sonraki aşamalarında D vitamini tabletlerinin prostat üzerindeki etkisi araştırılacak. Aynı sonuç elde edildiği taktirde, erkekler prostat kanseri riskine karşı güneş ışınlarına eşit dozda D vitamini tabletleri kullanabilecekler. 
     Daha önceki araştırmalarda, prostatın D vitaminini kullanarak prostat hücrelerinin normal çoğalmasını sağladığı belirlenmişti. 
     
</TEXT>
</DOC>
