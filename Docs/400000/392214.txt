<DOC>
<DOCNO> 392214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur01.html </URL>
<DATE> 2005/11/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Eyüp'te taksici cinayeti... 
</HEADLINE>
<TEXT>

     Eyüp'te bir taksici, aracının içinde başından vurularak öldürülmüş halde bulundu. 
     AA muhabirinin aldığı bilgiye göre, gece saatlerinde müşteri götüren bir taksici, Alibeyköy Eski Baraj Yolu'nda, Serkan Köse'nin 23 kullandığı 34 TAE 30 plakalı taksinin yol üzerinde farları açık durduğunu görünce aracı kontrol etti. Serkan Köse'nin kanlar içinde olduğunu gören bu taksici, durumu cep telefonuyla Köse'nin bağlı bulunduğu Kasımpaşa'daki Çiçek Taksi Durağı'nı bildirdi. 
     Duraktakilerin bildirmesinin ardından olay yerine gelen polislerce yapılan incelemede, Köse'nin henüz kimliği belirlenemeyen kişi ya da kişilerce tabancayla başından vurularak öldürüldüğü belirlendi. 
     Polis yetkilileri, bir süre önce aynı bölgede yine bir taksicinin öldürüldüğünü kaydederek, Serkan Köse'nin de aynı kişilerce gasp edilmek amacıyla öldürülmüş olabileceğini bildirdiler. 
     
     TAKSİCİLERİN TEPKİSİ 
     Bu arada, yedek şoför olduğu için sürekli çalışmadığı ve küçük bir çocuğu bulunduğu öğrenilen Köse'nin öldürüldüğünü duyarak olay yerine gelen eşi ile kardeşi, gözyaşlarını tutamadı. 
     Köse'nin bazı meslektaşları da olaya tepki gösterip faillerin bir an önce yakalanmasını isteyerek, ''Bayram günü bu insana kıyanlar, insan olamaz. Bu olaylar artık önlensin. Aracımıza binen kişilerin nasıl biri olduğunu nereden bilelim. Bu tür olayların olmaması için polisler belirli noktalarda, özellikle gece saatlerinde ve tehlikeli bölgelerde araçlarımızı durdurarak müşterileri arasın, incelesin'' dediler. 
     
</TEXT>
</DOC>
