<DOC>
<DOCNO> 364968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/sazak.html </URL>
<DATE> 2005/07/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Öymen'in adaylığı 
</HEADLINE>
<TEXT>


CHP'de pazar günü yapılacak kongrede İstanbul İl Başkanlığı'na partinin eski genel başkanı Altan Öymen aday oldu. 
1999 seçimlerinde CHP'nin tarihinde ilk kez barajı aşamayarak Meclis dışında kalması üzerine 'Baykal'ın çekildiği' kurultayda genel başkanlığa getirilen Öymen, 2002 seçimleri öncesinde Deniz Bey karşısında liderlik yarışını kaybetmişti. 
Geçmişte 'CHP'nin kalesi' sayılan İstanbul son dönemde parti içi tasfiyeler nedeniyle güç kaybeden, 2004'teki yerel seçimlerde Kadıköy, Şişli, Beşiktaş ve Bakırköy dışında 'sol'un varlık gösteremediği, Büyükşehir Belediye Başkanlığı'nın AKP'ye kaptırıldığı bir il olarak dikkat çekiyor. CHP İstanbul İl Örgütü'nün güç ve önemi, sürekli kurultay mücadelesine sahne olan partide genel merkez yönetimine ve Deniz Baykal'a sağladıkları destekle ölçülüyor. 
Altan Öymen, pazar günkü kongrede 'CHP'de tıkanan siyaset kanallarının açılması, partide yok edilen hukuk, eşitlik, adalet ilkelerinin hayata geçirilmesi' için CHP İstanbul İl Başkanı Şinasi Öktem'e karşı yarışacak. 
Öymen ismini, kurultay mücadelesinde 'Baykal'ın alternatifi' olarak düşünenler, 'Altan Abi'nin yarışa İstanbul İl Başkanlığı'ndan girmesini ilk anda yadırgıyor olsalar da, CHP'nin geleceği açısından bunu 'parti görevi' sayanlara da hak vermek gerekiyor. Tasfiyeler, istifalar ve naylon üye kayıtları karşısında muhalefetin 'ağabeylik' önerisine Öymen 'hayır' diyemedi. CHP tarihinde benzer örnekler hep olmuş, 1950'de Demokrat Parti karşısında seçim kaybedilince eski İçişleri Bakanı Şükrü Sökmensüer Ankara Bahçelievler'de muhtarlık yapmış 
Altan Öymen, adaylığını açıklarken, CHP geleneğinden hareketle Anayasa Mahkemesi'ne ilk kez bir kadın başkanın, Tülay Tuğcu'nun seçilmesinden duyduğu mutluluğa değiniyor, aynı gün gazetelere yansıyan, partisiyle ilgili haberin üzüntüsünü ifade ediyordu. 
Anayasa Mahkemesi'nin CHP'ye verdiği 'ihtar' AKP karşısında demokratik sol bir muhalefete en çok gereksinim duyulan bir dönemde 'yaralayıcı' olmuştu. Parti içi muhalefetin tüzük kurultayı toplama isteğinin engellenmesi karşısında Anayasa Mahkemesi'nde 'uyarı' almak CHP yönetimine yakışmıyor. 
Altan Öymen, İstanbul'dan parti içi demokrasiyi onarmak, tasfiye ve kıyım nedeniyle yaralanan örgütleri ayağa kaldırmak, CHP'yi yeniden 'dışa dönük' politika yapar hale getirmek hedefiyle yola çıkıyor. Gençlere ve kadınlara güveniyor. 
CHP politbürosundan İstanbul İl'i almak, kurultay kazanmaktan zor. 
Öymen 'sürpriz' yaparsa taşlar yerinden oynar. 



</TEXT>
</DOC>
