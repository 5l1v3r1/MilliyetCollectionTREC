<DOC>
<DOCNO> 384143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun31.html </URL>
<DATE> 2005/10/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Borrell Kıbrıs'ın çözümü için yeni bir fırsat var 
</HEADLINE>
<TEXT>

     Avrupa Parlamentosu AP Başkanı Josep Borrell, KKTC'deki temasları çerçevesinde Başbakan Yardımcısı ve Dışişleri Bakanı Serdar Denktaş ile görüştü. 
     Serdar Denktaş, Demokrat Parti DP Genel Merkezi'ndeki görüşmeden sonra yaptığı açıklamada, ''Borrell ve ekibiyle son derece faydalı bir görüşme yaptıklarını ve bu kısa görüşmede, Kıbrıs Türk tarafını rahatsız eden noktaları ön plana çıkararak, dertlerini anlattıklarını'' söyledi. 
     Serdar Denktaş, şöyle konuştu 
     ''Ümit ederim bundan sonra da Kıbrıs konusunun sorunlarının yerinde tesbiti ve her iki tarafın eşit şekilde dinlenilmesi konusunda azami özen gösterilir ve taraflardan biri mağdur edilmeden, ki mağdur edilen taraf hep Kıbrıs Türk tarafı olmuştur, Kıbrıs sorununun doğru çözümü de oluşturulabilir.'' Denktaş, Borrell ve heyetinin adada iyi çalışmalar yapacağı ve iyi intibalarla ayrılacağı ümidini dile getirdi. 
     AP Başkanı Borrell de ''ilginç'' olarak değerlendirdiği görüşmede, gelinen durumla ilgili çok şey öğrendiklerini ve karşılıklı görüşlerin açıklandığını kaydetti. 
     Özellikle Mali Yardım ve Doğrudan Ticaret Tüzükleri üzerinde durduklarını belirten Borrell, Mali Yardım Tüzüğü'nün Ticaret Tüzüğü'den ayrı yaşama geçirilmesi ve izolasyonların ekonomik anlamda Kıbrıs Türkü üzerindeki olumsuz etkilerinin hafifletilmesi için pratikteki sıkıntıların giderilmesinin, Kıbrıs sorununun erken zamanda çözümlenmesine katkı yapacağını söyledi. Borrell, görüşmede Avrupa Parlamentosu'nun Kıbrıslı Türklerle ilgili çalışmaları ve geçen hafta kurulması kararlaştırılan temas grubu konularını da ele aldıklarını kaydetti. 
     Borrell, Kıbrıs sorununun çözümü için yeni bir fırsat penceresi bulunduğunu belirtti. 
     
     SİVİL TOPLUM ÖRGÜTLERİ TEMSİLCİLERİYLE GÖRÜŞME 
     AP Başkanı, KKTC'deki temasları çerçevesinde sivil toplum örgütlerinin temsilcileriyle Kıbrıs Türk Ticaret Odası'nda düzenlenen yuvarlak masa toplantısına katıldı. 
     Borrell, burada yaptığı konuşmada, ''Türkiye'nin Avrupa Birliği ile müzakerelere başlamasının ve Cumhurbaşkanı Mehmet Ali Talat'ın izlediği başarılı icraatların Kıbrıs'ın yeniden birleştirilerek, Kıbrıs Türk toplumunun da Avrupa Birliği ile bütünleşmesinde katalizör rol oynayacağına inandığını'' belirtti. 
     Borrell, şunları söyledi 
     ''Kıbrıs sorununun çözümü bütün adada ekonomik kalkınmayı teşvik edecektir, adada varolan turizm potansiyelini daha da güçlendirecektir. Bu fırsatı kullanmalıyız. Avrupa Parlamentosu'nun hayal kırıklığı yaşadığı Annan planının Rum toplumu tarafından reddedilmesi olayının ardından ortaya yeni bir fırsat penceresi çıkmıştır. Dolayısıyla bu fırsat Kıbrıs Türk toplumunun ekonomik kalkınması ve çözüm için kullanılmalıdır.'' Kıbrıs Türk Ticaret Odası Başkanı Ali Erel de Avrupa Parlamentosu'nun Kıbrıs konusunda kapsamlı çözüm için yeni tur görüşmelere başlanmasına destek vermesini memnuniyetle karşıladıklarını söyledi. 
     
</TEXT>
</DOC>
