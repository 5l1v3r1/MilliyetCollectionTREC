<DOC>
<DOCNO> 396757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy24.html </URL>
<DATE> 2005/11/21/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
İtalya Cumhurbaşkanı Ciampi, Ankara'ya geldi 
</HEADLINE>
<TEXT>

     İtalya Cumhurbaşkanı Carlo Azeglio Ciampi, resmi ziyaret çerçevesinde Ankara'ya geldi. 
     Ciampi, Esenboğa Havalimanı'nda Devlet Bakanı Kürşat Tüzmen, Ankara Valisi Kemal Önal ve diğer yetkililer tarafından karşılandı. 
     Konuk Cumhurbaşkanı için yarın Çankaya Köşkü'nde resmi tören düzenlenecek. 
     Cumhurbaşkanı Ahmet Necdet Sezer ve Ciampi, Çankaya Köşkü'ndeki görüşmelerin ardından ortak basın açıklaması yapacaklar. Akşam da Sezer, Ciampi onuruna yemek verecek. 
     Ciampi yarın ayrıca, Başbakan Recep Tayyip Erdoğan ile görüşecek. 
     Ankara ve İstanbul'da temaslarda bulunacak olan Ciampi ile görüşmelerde, Türkiye ve İtalya arasında her alanda gelişen ikili ilişkilerin yanı sıra, bölgesel ve uluslararası konular üzerinde görüş alışverişinde bulunulacak, işbirliği alanlarının çeşitlendirilerek güçlendirilmesi olanakları değerlendirilecek. 
     
</TEXT>
</DOC>
