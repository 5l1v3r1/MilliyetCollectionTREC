<DOC>
<DOCNO> 397494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun08.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen Çelik toprağa verildi 
</HEADLINE>
<TEXT>


FERİT ASLAN Mardin DHA 

Mardin'in Nusaybin ilçesinde, kan davası nedeniyle öğrencilerinin gözü önünde kurşunlanarak öldürülen Yavuz Selim İlköğretim Okulu öğretmeni Adnan Çelik'in cenazesi dün Duruca beldesinde düzenlenen törenin ardından toprağa verildi. Cumhuriyet Meydanı'nda düzenlenen törende Kaymakam Ersin Emiroğlu, saldırıyı nefretle kınadıklarını belirterek, "Çelik hocamıza sıkılan kurşun eğitime sıkılan kurşundur" dedi. Çelik'in meslektaşları ve öğrencileri gözyaşlarını tutamadı, yakınları da sinir krizi geçirdi. Çelik'in öğrencilerinin hiçbiri dün okula gitmedi. 

Yaralılar taburcu edildi 
Saldırıda yaralanan öğretmen Simce Ogün, öğrenciler Baki Akşin, Nuran Demir ve Sevan Güngör de dün taburcu edildi. Çelik'i kurşunlayarak öldüren saldırganla, onu motoksitletle bekleyen yanındaki kişi de polis tarafından yakalanarak gözaltına alındı. Emniyet yetkilileri, kimlikleri açıklanmayan iki kişinin sorgularının sürdüğünü, olayla ilgili bir kişinin de arandığı bildirdi. 



</TEXT>
</DOC>
