<DOC>
<DOCNO> 391739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy05.html </URL>
<DATE> 2005/11/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Teziç Mardin'e üniversite kurulmasına geç kalındı 
</HEADLINE>
<TEXT>

     Yüksek Öğretim Kurulu YÖK Başkanı Prof. Dr. Erdoğan Teziç, Mardin'de üniversite kurulmasında geç kalındığını savundu. 
     İncelemelerde bulunmak üzere Mardin'e gelen Prof. Dr. Teziç, tarihi ve turistik mekanları gezdi. 
     Deyrulzafaran Manastırı'nda Oxfordlu Metropolit Saliba Özmen'den manastırla ilgili bilgi alan Teziç, ziyaret defterini imzaladı. 
     Teziç, daha sonra, Valilik Dara Toplantı Salonu'nda Vali Temel Koçaklar, Belediye Başkanı Metin Pamukçu, ANAVATAN Mardin Milletvekili Muharrem Doğan, Mardin Üniversitesi ve Fakültelerini Kurma ve Yaşatma Derneği Başkanı Cemal Artık, sivil toplum kuruluşları temsilcileri ve oda başkanlarının yer aldığı toplantıya katıldı. 
     Toplantının açılışında konuşan Vali Koçaklar, Mardin'de eğitim fakültesi, mühendislik ve mimarlık fakültesi ve 4 ilçede yüksekokul kurulması için dosya hazırlanarak Dicle Üniversitesi DÜ Rektörlüğü'ne sunulduğunu söyledi. 
     DÜ senatosunun dosyalarda öngörülen kararları onaylayarak YÖK Başkanlığı'na gönderdiğini ifade eden Koçaklar, ''Mardin bir dünya kentidir. Bir çok üniversiteden mimarlık öğrencileri tezlerini burada hazırlıyor. Fakülte artık Mardin için bir hak oldu. Desteğinizi bekliyoruz. Mardinlilerin haklı bir istek ve beklentileri var. Böyle giderse 5 yıl sonra Mardin, Dünya Yıldız Kentleri arasında yer alacak'' dedi. 
     Prof. Dr. Teziç de Ankara'ya döndükten sonra YÖK üyeleriyle görüşerek, toplantılarından birini Mardin'de yapmayı önereceğini belirtti. 
     Fakülte ve üniversite kurmanın koşulları olduğunu ifade eden Teziç, ''Benim gönlüm, burayı gördükten sonra fakültelerin ve peşinden üniversitenin kurulmasından yana. Bu duygularınıza tercüman olacağım. Gerçekten Mardin'de su tarlaya girdi, Mardin yerini buldu, güzel gelişmeler olacağına inanıyorum. Mardin'de üniversite kurulmasında geç kalındı'' diye konuştu. 
     
</TEXT>
</DOC>
