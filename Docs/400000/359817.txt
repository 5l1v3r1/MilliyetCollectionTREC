<DOC>
<DOCNO> 359817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yazar/guclu.html </URL>
<DATE> 2005/07/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS için B planınız var mı 
</HEADLINE>
<TEXT>


Üniversite sınav sonuçları önümüzdeki hafta açıklanacak. Sınava giren bir milyon 800 bin adaydan yaklaşık bir milyonu, barajı aşamayarak elenecek. ÖSS'yi kazandım diye sevinenlerin yarıdan fazlası da kontenjan yetersizliği nedeniyle hiçbir yere giremeyecek... 
Veli ve öğrencilerle bu konuları konuşurken, büyük bir rahatlık içerisindeler. Neredeyse hiçbirinin "Ya kazanamazsam ne yaparım " diye düşündüğü yok. Anne babalar için de, öğrenciler için de en büyük tehlike, işte bu. 
B planı olanlar, sonuçlar açıklandıktan hemen sonra, yollarına devam edip, bir sonraki yılı garanti altına alırken, olmayanlar aylarca süren şaşkınlığın bedelini çok ağır ödüyorlar. 
Aslında ÖSS'den hemen sonra kimin hangi fakültelere 
girebileceği belli oldu. Bu önümüzdeki hafta daha da netleşecek. İşte bu yüzden ÖSS sonuçlarının yıkıcı etki yaratmaması için, her türlü olasılığı göz önünde bulundurarak plan program yapmakta yarar var. 
B planında neler olabilir Kişisel beklentilerinize göre çok farklı alternatifler yaratabilirsiniz. Ama ille de öneri istiyorsanız. İşte ilk akla gelenler 
ÖSS'ye 1 ya da 2. kez girişiniz ise, şansınızı son bir kez daha deneyebilirsiniz. Ama bu kez işi ciddiye almalısınız. 2006 ÖSS'si için hazırlıklara hemen şimdi başlamalısınız. Çünkü gelecek yıl sistem değişiyor. Son sınıftan da sorular gelecek. Ayrıca bilgiye dayalı alan soruları da artacak. Yani sorular bu yıldan daha ağır, kazanmak da bir o kadar güç olacak. Eğer 3 ve daha fazla kere ÖSS'ye girdiyseniz bu işe artık bir nokta koymalısınız. Puanınız yetiyor ve olanaklarınız müsaitse, vakıf üniversitelerinden KKTC'ye, Türk cumhuriyetlerinden diğer ülkelerin üniversitelerine kadar her türlü seçeneği değerlendirmeye almalısınız. Yok eğer çalışmak ya da askere gitmek zorundaysanız, mutlaka Açıköğretim Fakültesi'ne kaydınızı yaptırın. AÖF'ü hafife almayın. Girmek kolay ama mezun olmak zor. Diplomanızı aldığınızda mastır için tüm kapılar size açık olacaktır. Şimdi kaçırdığınız fırsatı o zaman yakalayabilirsiniz. İşsizlik oranı en yüksek grup, üniversite mezunları. Sıradan bir fakülteye girip, üniversiteli işsizler kervanına katılmaktansa, iyi bir meslek edinip, geleceğe daha emin adımlarla yürüyebilirsiniz. Ama bu arada yine AÖF'e kaydınızı yaptırmayı ihmal etmeyin. Üniversite diploması şu günlerde fazla bir işe yaramasa da, olmadığında büyük engeller çıkartabiliyor. Ön kayıt ve yetenek sınavı ile öğrenci alan fakülteleri de mutlaka göz önünde bulundurun. Eğer ilginiz de varsa size çok farklı bir kulvar açabilir. 
Özetin özeti Bir sonraki haftaya hüzünle girmek ve uzun süre bunun şokuyla yaşamak istemiyorsanız, her türlü varsayımı göz önünde bulundurarak, geleceğe yönelik planlarınızı bir kez daha gözden geçirmelisiniz... 
Hükümet ile YÖK arasındaki kıyasıya kavgada ilginç gelişmeler yaşanıyor. Cumhurbaşakanı Sezer, kendi kontenjanından ataması gereken üyeleri, ısrarla atamıyor. 3 üyelik bu yüzden aylardır boş. Şimdi buna bir yenisinin daha eklendiği söyleniyor. Bir önceki hükümet tarafından Bakanlar Kurulu kontenjanından atanan Barboros Günçer'in de yıllık izinin bitiminde işleme konulmak üzere istifa ettiği belirtiliyor. 
"Günçer, istifa mı etti Yoksa istifa mı ettirildi Yine kendisi gibi sıkı bir Gürüzcü olan Savaş Küçükyavuz ne yapacak YÖK'de yapayalnız mı kalacak, yoksa o da istifa yolunu mu seçecek Günçer, bu istifa ile AKP iktidarına bir üye daha kazandırarak ne yapmak istiyor " gibi onlarca soru şu anda YÖK'ün kalın kapıları arasında sessiz ve derinden konuşuluyor. İlişkiler öylesine soğuk ki, yan yana 2 odada oturanların bile birbirlerinden haberleri yok. Gelişmelerin pek çoğunu onlar da bizden öğreniyor. 
YÖK'ün içinden ve hükümetle ilişkilerinden, daha birçok önemli gelişmenin sinyalleri geliyor. En iyisi bekleyip görmek .. 



</TEXT>
</DOC>
