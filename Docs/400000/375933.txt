<DOC>
<DOCNO> 375933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/magazin/amag.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'n Coke'un perde arkası 
</HEADLINE>
<TEXT>


The Cure'un solisti Robert Smith'e kaz tüyünden kırmızı koltuk ile antika ayna alındı, Korn'un solisti Küba purosu istedi İşte Rock'n Coke Festivali'nin sahne arkası sırları 

Pınar Aktaş 

Hezarfen Havaalanı'nda 2 gün süren ve önceki gün sona eren Rock'n Coke Festivali'nin arka planında yaşananları Coca Cola Marka Müdürü Burak Ufuk anlattı. 
Festivalde sahneye çıkan dünyaca ünlü sanatçı ve grupların özel talepleri vardı. Yabancı grupların taleplerini aylar öncesinden bildirdiğini ve buna göre önlem aldıklarını belirten Ufuk, ayrıntıları anlattı 

Vejetaryenlere ayrı yemek 
"Bu yıl sahne arkası geçen yıla göre daha da büyütüldü. İçine sanatçıların açıkhavada oturabilecekleri bir bahçe kuruldu. Duvarlarına 'Turkey', 'İstanbul' yazan grafitiler yaptırıldı. Bahçenin kenarlarına da dışarıdan geçenlerin sanatçıları görmemesi için ağaçlar dikildi. Sahne arkasının restoranında vejetaryen mutfağı da dahil her çeşit yemek servisi yapıldı. Yabancı sanatçıların her birine 'ağzı sıkı' tur rehberleri eşlik etti." 

Her şeyi özel 
Festivalin ağır ismi The Cure, Türkiye'ye 70 kişilik ekiple geldi. Grubun içinde solist Robert Smith'in makyözü ve kuaförü de yer aldı. Sahne arkasında grup için özel bir oda hazırlandı. Smith'in oturması için kaz tüyünden kırmızı bir koltuk yaptırıldı ve Eskidji Müzayede Evi'nden kenarları tahtadan, antika bir ayna satın alındı. 

Skin için 5 saat erken geldi 
Smith sahnede bira içti. Sahne sorumlusu her şarkıda şişe birayı yenisiyle değiştirdi. Smith, İstanbul, The Cure turnesinin son konseri olduğu için 2 gün daha şehirde kalmaya karar verdi. Sanatçıların festivalden 1.5 saat öncesi alana gelmesi yeterli olurken, Smith, 5 saat önce gelerek çok sevdiği Skin'i dinledi. 

Ayrı ses masaları 
The Cure da, Offspring de festivalde ayrı ses masası istedi. Bu nedenle ses, ışık kulesi ve sahne üstü büyütüldü. Grupların ses masaları ayrı ayrı kuruldu ve toplandı. The Offspring fotoğraf çekimi istemedi. 

Son dakikada Küba purosu 
Korn'un solisti Jonathan Davis, son anda Monte Cristo marka Küba purosu istedi. İstanbul'da puro arandı. Mısır Çarşısı'nda bulunan ve içinde 10 adet bulunan puro kutusu, 200 YTL'ye satın alındı. 

'Türklerin isteği yakın olmak' 
Yabancı sanatçıları, özellikle Smith'i 'mütevazı' olarak nitelendiren Ufuk, "Türk sanatçıların kaprisi var mı " sorusunu ise şöyle yanıtlıyor "Türk sanatçılar genellikle tam güneşin batışında sahneye çıkıp yabancı gruplara biraz daha yakın olmak istiyorlar." 


</TEXT>
</DOC>
