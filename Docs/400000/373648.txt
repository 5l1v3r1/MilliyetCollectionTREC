<DOC>
<DOCNO> 373648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/guncel/gun03.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hande kazandığı okula giremedi 
</HEADLINE>
<TEXT>


İzmİr DHA 

Ortaöğretim Kurumları Sınavı'nda OKS 4. tercihi olan Nevvar-Salih İşgören Turizm ve Otelcilik Anadolu Meslek Lisesi'nin mülakat sınavına girmeye hak kazanan Hande Erdoğan 14 , internet ve okullarda ilan edilen kılavuzda belirtilen tarihlerin farklı olması nedeniyle okula girme şansını kaybetti. 
İlköğretimi Muğla'da bitiren Erdoğan, OKS'de 305.755 puan alarak mülakat sınavına girmeye hak kazandı. 
Kayıtların sona ereceği 25 Ağustos'ta okula giden Erdoğan, kayıtların kapandığı haberiyle yıkıldı. Yetkililer, mülakat sınavına girmeye hak kazanan öğrencilerin önkayıtlarının 16 - 17, mülakatın da 18 - 20 Ağustos arasında yapılıp bittiğini söyledi. Elindeki yazıda kayıtların 25 Ağustos'ta sona ereceğinin yazıldığını gösteren Hande'nin yalvarmaları bir işe yaramadı. 

Bu yıl başladı 
MEB bu yıl, OKS'ye başvuruları her öğrencinin okuduğu okul kanalıyla internet üzerinden gerçekleştireceği yeni bir sistem başlattı. Sistemde tercihler de okul aracılığıyla internet üzerinden yapıldı. İlk tercihlerinde bir okula girmeye hak kazananlara, kayıtlarını 16 - 25 Ağustos arasında yapabilecekleri belirtildi. 

</TEXT>
</DOC>
