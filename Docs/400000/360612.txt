<DOC>
<DOCNO> 360612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo07.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil listeyi verdi 
</HEADLINE>
<TEXT>


Dopingli çıkmasının komplo olduğunu söyleyen rekortmen halterci, şüphelendiği isimleri Gençlik ve Spor Genel Müdürü Mehmet Atalay'a iletti. Atalay, "Bu bilgilerle soruşturma yeni boyut kazanabilir" diye konuştu 

NECMİ KEPÇETUTAN 


Gençlik ve Spor Genel Müdür vekili Mehmet Atalay, Halil Mutlu'ya tam destek verdi. Kendisiyle görüşen ve bildiklerini aktaran Mutlu'nun doping suçu işlediğine Türkiye'de kimsenin inanmadığını belirten Atalay, "Bu işin sorumlusu kimse, olay kime kadar giderse gitsin peşini bırakmayacağız" dedi. 
Avrupa Şampiyonası'nda yaşanan doping olayından sonra ısrarla komplo ile karşı karşıya kaldığını, bir çok kişiden şüphelendiğini ifade eden Mutlu endişelerini Atalay'la da paylaştı. Önceki akşam Atalay ile biraraya gelen Mutlu, olayla ilgili duyumlarını, şüphelerini iletti ve yardım istedi. 
Halil Mutlu gibi bir sporcunun kendini savunmak zorunda kalmaması gerektiğini kaydeden Atalay, "Halil'in doping maddesi kullanacağına kimse ihtimal vermiyor. Bu onun avantajı. Kendisi bana endişelerini aktardı. Bu olayın içeriden kaynaklanabileceğini, bazı iç çekişmelerin kendisine yansıyabileceğini söyledi. Soruşturma zaten başlamıştı. En deneyimli müfettişlerimiz araştırma yapıyor. Halil'in elde ettiği bilgiler, onların çalışmalarıyla yeni ipuçları ortaya çıkabilir. Biz bu işin peşini bırakmayız. İçeride dışarıda sorumlular kim olursa olsun, işin ucu kime çıkarsa çıksın gerekeni yaparız. Halter Federasyonu da konuyla ilgili çalışma yapıyor. Federasyon başkanımız da Halil'e nokta kadar leke düşmesini istemeyen kişilerin başında geliyor" diye konuştu. 



</TEXT>
</DOC>
