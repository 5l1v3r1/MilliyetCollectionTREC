<DOC>
<DOCNO> 373679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/spo01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksimum risk 
</HEADLINE>
<TEXT>


Diyarbakır maçının bitiş düdüğünden sonra yabancı madde yağması ve bir taraftarın sahaya girmesi yüzünden Beşiktaş'a ceza göründü. Kartal, İnönü'deki ilk maçı F.Bahçe ile oynayacak 


Beşiktaş - Diyarbakırspor maçında dün yine istenmeyen olaylar yaşandı. Diyarbakırspor'un golünden sonra bazı Beşiktaşlılar, VIP tribününde sevinen Diyarbakırlılar'a saldırdı. Saldırganlar Emniyet Müdürü Celalettin Cerrah'ın talimatıyla stat dışına çıkarıldı. 
Karşılaşmanın bitiş düdüğü ile birlikte bu kez saha karıştı. Diyarbakırlı oyuncular sahayı terkederken tribünlerden yabancı cisim yağdı. Bu sırada sahaya atılan bir şiş Diyarbakırlılar'a isabet etti. Teknik Direktör Hüseyin Kalpar ve yardımcıları atılan cismi hakem Orhan Erdemir'e götürürken büyük tartışmalar yaşandı. Bu sırada sahaya giren bir taraftarı güvenlik güçlüleri zorlukla yakalayabildi. Diyarbakır yardımcı antrenörü Sedat Karabük ile Okan Buruk arasında da kavga yaşandı. Milli oyuncu, Karabük'e tokat atarken, şeref tribününde de "PKK dışarı" tezahüratları nedeniyle gerginlik yaşandı. Bu arada Okan maç sonrası Sedat Karabük'ten özür diledi. 
Olayların maç bitiminden sonra yaşanması nedeniyle Beşiktaş'a para ve seyircisiz oynama cezasının gelebileceği bildirildi. İnönü Stadı'ndaki ilk maçını Fenerbahçe ile oynayacak Siyah - Beyazlılar'ın büyük olasılıkla Disiplin Kurulu'na sevkedilmesi bekleniyor. 

Şanssız Gökhan 

RAHMAN SAĞIROĞLU 

Maçın ikinci yarısında takım arkadaşı Koray'la çarpışan Gökhan Zan hemen Acıbadem Hastanesi'ne kaldırıldı. Çekilen tomogrofisi temiz çıkan genç oyuncu, burnunda kırık yüzünden ameliyat edildi. Ayrıca kafasına üç dikiş atıldı. Siyah - Beyazlılar, maç sonrası hastaneye koşarken, milli takım sağlık heyeti de genç oyuncu hakkında bilgi aldı. Gökhan, Ay-Yıldızlı aday kadrodan çıkarıldı. Bu arada maç bitiminden sonra soyunma odasına girerken Diyarbakırsporlu futbolcuların demir florasan korumalıklarına asılmasıyla kırılan bloklar İbrahim Toraman'ın kafasına düştü. Hemen hastaneye kaldırılan ve tedavi altına alınan Toraman bir süre kontrolde tutulacak. 

Malmö döktürdü 

İRFAN KURTULMUŞ 

Beşiktaş'ın UEFA Kupası'ndaki rakibi Malmö, İsveç Lig karşılaşmasında Sundvall engelini 6 - 2'lik skorla geçmeyi başardı. Teknik Direktör Rıza Çalımbay'ın yardımcısı Zeki Önatlı'nın da izlediği maçta Malmö'yü 3 puana taşıyan golleri Afonso 2 , M.Pode, P.Abelsson, Höiland ve Hogersson filelere yolladı. Önatlı, rakip hakkında detaylı notlar alırken, "Malmö'nün güçlü bir takım olduğunu biliyoruz. Avrupa tecrübeleri de var. Rakibi hafife almıyoruz" dedi. Bu arada Malmö, Norveç 2. lig takımlarından Sogndal'da oynayan 25 yaşındaki Fildişi Sahilli milli futbolcu Raoul Kouakou ile anlaşma sağladı. 



</TEXT>
</DOC>
