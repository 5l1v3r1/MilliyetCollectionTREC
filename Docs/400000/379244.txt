<DOC>
<DOCNO> 379244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo10.html </URL>
<DATE> 2005/09/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gamalı haçın altındakiler 
</HEADLINE>
<TEXT>

     Almanya Futbol Federasyonu 'Gamalı haçın altındaki futbol' isimli bir araştırma kitabı yayımlayarak Nazi diktatörlüğü dönemindeki Alman futbolunu inceledi. Nils Havemaan ve Klaus Hildebrand'ın yaptığı araştırmada 1933-1945 arası nasyonal-sosyalist dönemde spor, politika ve ticaret arasındaki ilişki ele alındı. Dört yıllık bir çalışmanın sonunda hazırlanan 473 sayfalık kitapta "Rejimin ilk yıllarında futbol federasyonunun birçok üyesi Nazilere koltuk çıktı ve Naziler ideoloji ayırt etmeksizin tüm üyeleri kullandı. Fakat ilerleyen dönemde devlet federasyonun işlerine giderek daha fazla burnunu sokmaya başladı ve Yahudi üyeler federasyondan ihraç edildi" gibi veriler bulunuyor. 
     Futbol Federasyonu Başkanı Theo Zwanzinger Alman milli takımında forma giyen ve Auschwitz toplama kampında öldürülen Yahudi asıllı oyuncu Julius Hirch anısına da bir vakıf kurduklarını belirtti. 
     
</TEXT>
</DOC>
