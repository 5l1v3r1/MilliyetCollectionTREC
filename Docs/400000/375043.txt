<DOC>
<DOCNO> 375043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko04.html </URL>
<DATE> 2005/09/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Katrina kasırgası yüzünden benzinin galon fiyatı 3 doların üzerine çıktı 
</HEADLINE>
<TEXT>

     Bülent Keneş 

      Katrina Kasırgası'nın ABD'nin en önemli enerji merkezini harabeye çevirmesi üzerine, ülkede 1970'lerden bu yana ilk kez benzin kuyrukları görülmeye başlanırken, Amerikalıların en çok korktuğu oldu ve benzinin galon 3,78 litre fiyatı bir çok yerde 3 doların üzerine çıktı. 
     Ülkenin bazı yerlerinde benzinin galon fiyatı 5 dolara bile ulaştı. 
     Fırtınanın verdiği zarar yüzünden petrol ürünleri arzında yaşanan ani düşüş üzerine benzin istasyonları fiyatlarını anında artırırken, hafta başında ortalama 2,60 dolar olan benzinin galon fiyatı Florida'nın West Palm Beach bölgesinde ortalama 3,09 dolara yükseldi. Indianapolis'te galonu 3,49 dolardan satılan benzin, San Francisco'da 3,25 dolardan, Chicago'da 3,89 dolardan, Georgia eyaletindeki Stockbridge'de bulunan bir benzin istasyonunda ise 5,87 dolardan satılır oldu. 
     Güney Carolina, Kuzey ve Güney Dakota, Arkansas ve Kentucky eyaletlerinde ise benzin istasyonlarının önünde uzun kuyruklar oluştuğu kaydediliyor. Beyaz Saray'ın, ihtiyaç duyulması halinde acil ihtiyaç stoklarını açabileceğini açıklayarak piyasada bir rahatlama sağlamaya çalışmasına rağmen, benzinin galon fiyatının en azından bazı bölgelerde 5 doları bulması büyük endişe yaratıyor. 
     Uzmanlar sözkonusu açıklamaya rağmen kısa sürede gerekli benzin miktarının üretilemeyeceğini ve bu yüzden de benzin fiyatlarının aşağıya çekilemeyeceğini ifade ediyorlar. Aynı uzmanlar sıkıntının ham petrol sıkıntısından değil, bu petrolü işleyecek rafinerilerin ve perto-kimya tesislerinin önemli bir kısmının kasırga felaketi sonucu zarar görerek devre dışı kalmasından kaynaklandığına dikkat çekiyorlar. 
     Bu arada Katrina Kasırgası'nın etkilerinin, sadece vurduğu bölgede değil tüm ülkede aylar boyunca süreceğine işaret edilirken, bu durumun ABD'nin dördüncü çeyrekteki ekonomik büyümesinden en az bir puanlık düşüşe yol açacağı üzerinde duruluyor. Uzmanlar petrol fiyatlarının 70 dolar seviyesinde bir seyir izlemeye devam etmesi durumunda, bunun ABD Merkez Bankasını da enflasyonu düşük tutma hedefi ile ekonomik iniş arasında zor durumda bırakacağını söylüyor. 
     New Orleans'ı sulara gömen ve Meksika Körfezi kıyılarını vuran Katrina Kasırgası'nın, ABD'nin enerji altyapısının önemli bir kısmını da felç ettiği belirtiliyor. ABD'nin acil ihtiyaçları karşılamak için stratejik rezervlerini açması halinde bile, kasırganın vurduğu bölgedeki rafineriler ve boru hatları olmadan bu petrolün işlenerek piyasaya sürülmesinin mümkün olmadığına dikkat çekiliyor. 
     Meksika Körfezi bölgesindeki petrol üretim kapasitesinin yüzde 90'ından fazlasının 1,37 milyon varil dün itibariyle devre dışı olduğu belirtilirken, doğalgaz üretiminde ise yüzde 83'lük 8,3 milyon metre küp düşüş yaşandığı kaydediliyor. Körfez bölgesindeki petrol platformlarından pek çoğunun fırtınada tahrip olarak, çalışamaz duruma geldiği ifade ediliyor. 
     
</TEXT>
</DOC>
