<DOC>
<DOCNO> 364864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas19.html </URL>
<DATE> 2005/07/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Picasso'nun 135 eseri, Sakıp Sabancı Müzesi’nde sergilenecek 
</HEADLINE>
<TEXT>

     Ünlü ressam Pablo Picasso’nun 135 eserinin Sabancı Üniversitesi Sakıp Sabancı Müzesi’nde sergilenmesine ilişkin anlaşma, İstanbul’da imzalandı. 
     Sabancı Holding’den yapılan açıklamaya göre, 20. yüzyıla damgasını vurmuş en önemli sanatçı olarak kabul edilen Pablo Picasso’nun uzun sanat yaşamı boyunca çeşitli alanlarda ürettiği, bütün dönemlerini kapsayan 135 eser, Sabancı Üniversitesi Sakıp Sabancı Müzesi’nde sanatseverlerle buluşacak. 
     Sergi, ünlü sanatçının ömrü boyunca kendisine sakladığı ve ailesine devrettiği, daha önce hiçbir yerde sergilenmemiş emsalsiz bir koleksiyon ile Paris ve Barcelona Picasso müzelerinden gelen eserlerden oluşuyor. 
     Pablo Picasso’nun torunu Bernard Ruiz-Picasso ve müze yönetiminin uzun zamandır sürdürdüğü çalışmalar anlaşmayla sonuçlandı. 
     İstanbul’a gelen Bernard Picasso, eşi Almine Picasso, Sabancı Holding Yönetim Kurulu Başkanı Güler Sabancı ve Sakıp Sabancı Müzesi Müdürü Dr. Nazan Ölçer ile birlikte Sakıp Sabancı Müzesi’nde sergi anlaşmasını imzaladılar. 
     Bernard Picasso, Sakıp Sabancı Müzesi’nin genişleyen sergi salonları, teknik donanımı ve yönetim kadrosuyla uluslararası standartlarda bir dünya müzesi olduğunu kaydederken, dedesinin bıraktığı bu kültür mirasını Türk sanatseverler ile paylaşmaktan büyük mutluluk duyduğunu belirtti. 
     Sabancı Grubu’nun toplumsal duyarlılık ve katkı konusunda yaptığı çalışmaların kendisini çok etkilediğini bildiren Bernard Picasso, Picasso sergisini Türkiye’de açma kararında Sabancı Grubu’nun hümanist yaklaşımının önemli katkısı olduğunu kaydetti. 
     
     "SANAT ALANINDA DA FARK YARATMAK İÇİN YOLA ÇIKTIK" 
     Güler Sabancı da, Pablo Picasso eserlerinden oluşan bu kapsamda bir serginin ilk defa Türkiye’ye gelmesinin ve Türk toplumuyla buluşturulmasının dünya müzesi olmayı hedefleyen Sakıp Sabancı Müzesi için gurur verici olduğunu vurgulayarak, "Her konuda olduğu gibi sanat alanında da fark yaratmak üzere yola çıktık. Picasso sergisi ile Sakıp Sabancı Müzesi’nin dünyanın önde gelen müzeleri arasında yer aldığını ispat ettik. Bu başarı, hem Sabancı Topluluğu’nun, hem de Türkiye’nin başarısıdır" dedi. 
     Sakıp Sabancı Müzesi’nin ev sahipliği yapacağı Picasso Sergisi, 21 Kasım 2005-26 Mart 2006 tarihleri arasında gezilebilecek. 
     Sergi dolayısıyla hazırlanmakta olan katalog ise dünyaca ünlü Picasso biyografistleri olan John Richardson, Marilyn McCully ve Michael Leiris’in yazılarını içerecek. 
     Sergide ayrıca, Picasso’ya ait özel yazışmalar, aile albümlerinden seçilenler ve uluslararası fotoğrafçıların çektiği fotoğraflar yer alacak. Sergi boyunca belgesel filmler ve konferanslar da etkinliğe eşlik edecek. 
     
</TEXT>
</DOC>
