<DOC>
<DOCNO> 388073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur37.html </URL>
<DATE> 2005/10/19/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Adalet Bakanı Çiçek'ten, ziyarete gelen rektörlere sert tepki 
</HEADLINE>
<TEXT>

     Adalet Bakanı Cemil Çiçek, YÖK Başkanı Prof. Dr. Erdoğan Teziç ve rektörlerin, Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasıyla ilgili kendisini ziyaretleri konusunda, ''50'ye yakın insanın adeta bir gösteri, protesto tavrı içinde gelmiş olması, işin, gerçeği aramaktan ziyade, gösteri boyutunun öne çıkmasına sebebiyet vermiştir'' dedi. 
     Çiçek, YÖK Başkanı Prof. Dr. Erdoğan Teziç ve rektörlerin ziyaretinin ardından, Bakanlık'tan ayrılırken, gazetecilere açıklama yaptı. 
     Adalet Bakanı Çiçek, Van Yüzüncü Yıl Üniversitesi Rektörü'nün tutuklanması ile ilgili konuda, rektörlerin, Prof. Dr. Teziç başkanlığında kendisini ziyaret ettiklerini belirtti. 
     ''Yüzüncü Yıl Üniversitesi'nde, yasalara uygun yapılmayan bir kısım işlemlerle ilgili olarak bir soruşturma başlatıldığını'' kaydeden Çiçek, şunları söyledi 
     ''Bu soruşturmayla yargılama süreci başlamıştır. Bu konu gündeme geldiğinden bugüne, konunun hukuki bir soruşturma ve hukuk çerçevesinde yapılması gerektiği gözardı edilerek, konu ideolojik ve bir siyasi zemine çekilmek istenmiştir. Bu konuda beyanat veren siyasi partilerimiz olmuştur. Biz hükümet olarak bu konunun hukuki zeminde kalmasına azami ölçüde dikkat ettik. Hatta dün grup toplantısında pek çok meslektaşınız bu konularla ilgili bana soru sorduğunda, 'bu konuda cevap vermeyeceğimi, yargılama sürecinin devam ettiğini ve sonucu beklememiz gerektiğini' ifade etmeye çalıştım. Normal şartlarda hukuka saygının gereği yargılamanın sonucunu beklemektir. Soruşturması yapılan yer Yüzüncü Yıl Üniversitesi'dir, bir Cumhuriyet üniversitesidir. Soruşturma yapan da bu ülkenin Cumhuriyet savcılarıdır ve Cumhuriyet'in hakimleridir. Dolayısıyla bu ülkede herkesin yargıya güvenmesi gerekir. Yargının yapmış olduğu işlemlerle ilgili birşey demek gerekiyorsa, bunu da yine hukuk yolundan ifade etmek hukuka saygının asgari şartı olması icap eder. Bugün açıklanan bildiri, bu çerçevede meseleye bakmış olsaydı ve Cumhuriyet'in kurumları karşı karşıya geliyor intibalarını uyandıracak ifadelerden, tavırlardan kaçınılmış olması gerekirdi.'' 
     
     ''SAHİPLENME DUYGUSUYLA YAPILMIŞ'' 
     ''Ziyaretten memnunluk duyduğunu'' kaydeden Çiçek, şöyle konuştu 
     ''Sayın rektörleri bakanlığımızda görmek benim de hoşuma gider, bundan memnun kalırım. Ama, sayısını bilemiyorum, çünkü içerde oturacak kadar sandalye yoktu, 50'ye yakın insanın adeta bir gösteri, protesto tavrı içinde gelmiş olması, işin gerçeği aramaktan ziyade gösteri boyutunun öne çıkmasına sebebiyet vermiştir. Yargılama faaliyetleri tabiatıyla belli bir usul çerçevesinde sürdürüldüğü için, sürdürülmesi gerektiği için yargının bu türlü tavırlara cevap vermesi esasen düşünülemez. Ama yargıya müdahale anlamına gelebilecek olan bir kısım tavırlardan da herkesin kaçınması gerekir. Bu da hukuk devleti olmanın icabı diye düşünüyorum. 
     O nedenle bugünkü bildiri keşke sorunu hukuk çerçevesinde değerlendirerek, yargıya güven ifadesini içeren cümlelerle bitmiş olsaydı ve soruna böyle yaklaşsaydı daha mantıklı, daha doğru yaklaşımı ortaya koymuş olurdu. Halbuki bir sahiplenme duygusu içerisinde, bir meslek dayanışması içinde konu ele alınınca, o zaman gerçek ortadan kalkan, iş başka istikamete doğru gider, eski hastalıklarımız nükseder. Türkiye'nin bu hastalıklardan kurtulması lazım. Hukuk devletinin kuralları neyse, hepimizin bunu işletmeye yardımcı olması gerekir diye düşünüyorum. Dolayısıyla Cumhuriyet'in kurumlarını karşı karşıya getirecek, her türlü beyan, tavır, ifade, bildiri veya benzeri şeylerden herkesin kaçınmasını şahsen tavsiye ederim, ben de buna riayet etmeye çalışacağım.'' 
     
</TEXT>
</DOC>
