<DOC>
<DOCNO> 389654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko03.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Taner'in oğlu, 'baskuda'yı 'bascuda' yaparak çalıştırmış 
</HEADLINE>
<TEXT>


TMSF, Güneş Taner'in oğlu Kemal Taner'e ait alışveriş sitesine, Uzanlar'ın ortaklığı olduğu gerekçesi ile el koydu. Taner, oğlunu savundu 

EKONOMİ SERVİSİ 

Uzan Grubu şirketlerinden Filpark adına kayıtlı baskuda.com adlı alışveriş sitesini, kurduğu bir başka şirket aracılığı ile ve bascuda.com adıyla çalıştıran, ardından da ismini bidolu.com olarak değişitiren Güneş Taner'in oğlu Kemal Taner'in şirketine TMSF tarafından el konuldu. 
Aylık cirosu 2 trilyon lirayı bulan popüler alış veriş sitesine gelen bir ihbar sonucu el konulduğu öğrenildi. 
TMSF'ye gelen ihbarda, Uzan Grubu şirketlerinden Filpark adına kayıtlı baskuda.com adlı alışveriş sitesinin, eski yöneticisi Kamil Taner tarafından, "k ve "c" harfleri değiştirilerek bascudo.com adıyla çalıştırıldığı bildirildi. Bunun üzerine inceleme yapan TMSF uzmanları Filpark Internet Hizmetleri üzerine kayıtlı www.baskuda.com adlı pazarlama sitesinin 2 Kasım 2003 itibariyle Tankom İnternet Hizmetleri adına kayıt ettirildiğini belirledi. 
Aynı sitenin 19 Aralık 2003'de de aynı adreste kurulu bulunan Tank İnternet Hizmetleri adına devredildiği ve baskudo.com adlı internet sitesinin adının da bascudo.com olarak değiştirildiği tespit edildi. 
Tüm bu operasyonun Filpark'ın Genel Müdürü olan şirket ortaklarından Kamil Taner tarafından yapıldığını belirleyen TMSF, Taner'in idari ve mali, teknik konularda söz sahibi olduğunu da ortaya çıkardı. 
Geriye dönük incelemede ise baskudo.com ve bascudo.com adlı sitelerin marka olarak haklarının 10 yıl süreyle Rumeli Telekom A.Ş'ye ait olduğu ve 31 Aralık 2006 tarihine kadar ise Filpark A.Ş'ye verildiği tespit edildi. 
TMSF tarafından "muvazalı" bulunan devir işlemleri iptal edilerek sitenin bağlı olduğu şirkete 7 Ekim 2005'te el kondu. 

Taner Karar siyasi 
Konuyla ilgili olarak açıklama yapan eski Devlet Bakanı Güneş Taner şöyle konuştu 
"Türkiye'nin bugünkü ortamından her şey mümkün. Uzanlar'la benim hiçbir ekonomik bağlantım yok. Cem Uzan'ı tanırım. Arkadaşımdır, dostumdur. O kadar. Ben bu internet sitesinde hissedar değilim. Oğlumun orada 2000 ya da 2001 senesinde Hakan Uzan'a internet üzerinde iş yapmak için bir projeden bahsediyor. İnternet üzerinden iş yapamayınca Hakan Uzan'la benim oğlumun arası açılıyor. Oğlum ayrılıyor. Baskuda.com benim oğlumun bulduğu bir isim. Burası benim oğlumun, baldızının ve arkadaşlarının ortak kurduğu, dişleriyle tırnaklarıyla kurdukları bir şirket. Ben bunun siyasi bir hareket olduğunu görüyorum. Uğraşmak istiyorlarsa Güneş Taner'le uğraşsınlar. Başbakan yardım etmezse gideceğim tek makam Allah'tır. Allah'ın sopası yok." 


</TEXT>
</DOC>
