<DOC>
<DOCNO> 357444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur21.html </URL>
<DATE> 2005/07/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kimliğini kaybetti, hayatı kaydı... 
</HEADLINE>
<TEXT>

     İzmit’te 3 yıl önce kimliğini kaybeden fırın işçisi Lütfü Duman, kaybettiği kimliği başkaları tarafından kullanılıp, Ankara’da şirket kurulunca hakkında 20 dava açıldı. 
     İzmit Bekirpaşa Beldesi’nde bir ekmek fırınında 9 yıldır ekmek pişirici ustası olarak çalışan Lütfü Duman 35 , AA muhabirine yaptığı açıklamada, 3 yıl önce nüfus cüzdanını kaybettiğini ve sonrasında gelişen olaylarla geleceğinin, adeta karardığını söyledi. 
     Kaybolan nüfus cüzdanının kısa sürede bulunup ortaya çıkar düşüncesiyle, gazeteye ilan vermediğini ve resmi kurumlara başvurmadığını belirten Duman, "Kimliğimi kaybettikten 1 yıl sonra olaylar patlak vermeye başladı. Hakkımda açılan davalarla ilgili yazışmalar çeşitli yerleri dolaştıktan sonra bana ulaşmaya başladı" dedi. 
     Nüfus cüzdanını bulan kişi veya kişilerin, adını kullanarak Ankara’da şirket kurduğunu anlatan Duman, şunları kaydetti 
     "Ankara Ticaret Odası’na, Bağkur’a ve vergi dairelerine kayıt yaptırmışlar. İki bankadan aldıkları çeklerle piyasayı dolandırmışlar. 
     Tahminlerimize göre bu çeklerin karşılığı 500 milyar lirayı buluyor. 
     Hakkımda, İzmit, Kayseri, Adana, Denizli, Ankara, İstanbul, Sakarya, İzmit’te açılmış 20 dava var. Bu davaların 5’i kesinleşti. 
     İki yıl hapis cezası aldım, 3 gün hapis yattım ve ilgim olmadığını kanıtladıktan sonra cezadan kurtuldum. Önümde yine iki önemli dava var. Bu suçların hiçbirini ben işlemedim, benim kimliğimi kullanan kişiler bunu yaptı ama ispatlamakta zorluk çekiyoruz. Bugün yarın yine hapis cezası çıkacak." 
     
     AİLE PERİŞAN 
     Ekmek fırınının sahibi Ferruh Serim de 9 yıldır yanında çalışan Duman’ın, yaşlı bir babası, hasta eşi ve spastik özürlü 2 çocuğunun bulunduğunu ifade ederek, şunları söyledi 
     "Lütfü Duman, kendi halinde yaşamını sürdüren bir kimse. Bundan 2 yıl önce işyerimize peş peşe icra ve kesinleşmiş mahkeme kararları gelmeye başladı. Avukatımız var, hukuki başvurularımızı yaptık. Kötü niyetli kişiler ise kimlik bilgilerini kullanıp piyasayı dolandırmış. 
     Şu anda Kocaeli Mahkemesi’nde 13 milyar liralık icra ve kesinleşmiş hapis cezası var. Avukatımız davalardan dolayı yoruldum diyor." Lütfü Duman’ın eşi Havva Duman da eşinin 500 milyon lira karşılığında ekmek fırında çalıştığını ve bu parayla geçinmeye çalıştıklarını söyledi. Şeker hastası olan Havva Duman, hastalık nedeniyle bir gözünü kaybettiğini, diğerinin de yüzde 30 gördüğünü belirterek, "Çocuklarım spastik özürlü. Eşimin durumu nedeniyle onların tedavisini de yaptıramıyoruz. Ailece şaşırmış durumdayız" dedi. 
     
</TEXT>
</DOC>
