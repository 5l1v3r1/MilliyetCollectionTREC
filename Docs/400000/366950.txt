<DOC>
<DOCNO> 366950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun11.html </URL>
<DATE> 2005/08/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Londra'da Müslümanlara saldırılarda patlama... 
</HEADLINE>
<TEXT>

     DHA 

      İNGİLTERE’nin başkenti Londra’daki bombalı saldırıların ardından çoğunluğu Müslümanlara yönelik etnik ve dini farklılığa dayalı saldırıların 6 kat arttığı bildirildi. 
     Londra polis teşkilatından yapılan açıklamaya göre, 56 kişinin ölümüne yol açan 7 Temmuz’daki saldırıların ardından Londra’da 3 hafta içinde dini ayrımcılıktan kaynaklanan 269 saldırı meydana geldi. Geçen yıl aynı dönemde bu rakam sadece 40’tı. Bu olayların çoğunu Müslümanları hedef alan sözlü hakaret ve ufak saldırılar oluşturuyor, ancak Müslümanlar ait mülk ve camilerde hasara yol açan saldırılar da yaşandı. 
     Londra polisi giderek artan bu saldırıların Müslümanları psikolojik olarak olumsuz yönde etkilediğine dikkat çekiyor. Özellikle genç Müslümanlar arasında hiç bu kadar öfkeye rastlamadığını belirten Londra Emniyeti komiser yardımcılarından Tarık Gaffur, sokakta durdurulup üzeri aranan Müslümanların sayısındaki artışın ve geçen hafta masum bir Brezilyalının ölümüyle noktalanan "Vur ve öldür" politikasının genelde Müslüman toplum nezdinde üzüntü ve hayalkırıklığı yarattığını söyledi. Gaffur, "Müslüman toplumla ilişkiyi sağlamlaştırmaya ihtiyacımız olduğu bir anda onları kabuklarına çekilmeye iten bir politika izlenmemeli" dedi. 
     
</TEXT>
</DOC>
