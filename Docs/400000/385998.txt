<DOC>
<DOCNO> 385998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yazar/temelkuran.html </URL>
<DATE> 2005/10/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Biz kenarda kalıyoruz 
</HEADLINE>
<TEXT>


İstanbul'un Mahmutpaşa semtinde, Nişantaşı'nın arka sokaklarında giysi toptancıları vardır. Her mevsim, Anadolu'dan perakendeciler gelip buralardan şehirlerine üst baş götürürler. 
O toptancı vitrinlerinde küçük kızlar için de elbiseler satılır. O minnacık elbiseler de, bilhassa son yıllarda, insanın içini ezer. Küçük dansöz kıyafetleri, dekolteli, payetli kostümler, vamp aksesuvarlar... 
O vitrinlere, vitrinlerdeki o şuh çocuk elbiselerine yeterince uzun süre bakarsanız kuru pasta-limonatalı düğün salonlarındaki elektro-saz gürültüsünü duyabilirsiniz. Arka masalardan alkışlar bile gelir kulağınıza. Bir küçük kız çocuğunun masanın üzerine çıkarıldığını, konu-komşu, eş-dost huzurunda alkış tutularak oynatıldığını, maşallahlar eşliğinde bir kız çocuğunun hayatının ilk dersini aldığını görürsünüz 
Ancak kıvırtırsan, şöyle iyice döktürürsen alkışlanırsın 

Maşallahtan tecavüze 
Gamze Özçelik, daha malum bela başına gelmeden önce, bana o kız çocuklarını hatırlatıyordu. Yirmi üç yaşında bir genç kadın, sunduğu yarışma programının reklam aralarında salondaki konuklara göbek dansı yapıyordu. 
Muhtemelen küçükken farkında olmadan öğrendiği "şuh bilgi", karşısında o kadar insanı görünce su yüzüne çıkıyordu. Hatırlıyorsunuz değil mi, yapımcılar bu göbek dansını programın bir parçası haline getirdiler sonra. Yüzünde alkışların kız çocuğu sevinci ve yarım utangaçlığıyla kalçasını sallıyor, daha çok alkış için daha çok sallıyordu. 
Gamze, kuru pasta-limonatalı bir milletin küçük kız çocuğuydu o günlerde, maşallahları hak etmek için her kız çocuğunun yapması gerekeni yapıyordu. 

Alkışlar bir anda sustu 
Sonra, bol maşallahlı, masum görünen kalabalık bir anda yeni edindiği iletişim oyuncaklarıyla aynı küçük kızın en mahrem yerlerine dikti gözlerini. Alkışlar sustu, gözler bayağı bir arsızlıkla kısıldı. 
Belli ki kendinde olmadığı bir anda, kendi deyişiyle "en güvendiği insanlar" tarafından kurulan bir tuzağa düşüşü izlendi. 
Kimi köşe yazarları meselenin ne kadar "kitleselleştiğini" anlatmak için görüntüleri ayakkabı boyacısının cep telefonundan izlediğini, sanki bunda bir komiklik varmış gibi anlatıyor, ülkenin en ciddi gazeteleri birinci sayfalarından, neredeyse metrekare hesabıyla yer ayırıyordu bu suça. 
Tecavüzü gerçekleştiren adamın bir kez işlediği suçu, "çoğaltmalar çağında" görüntüleri çoğaltarak birçok gazete ve televizyon milyonlarca kez yeniden işledi. 

Bir vicdan sınavı 
Böyle zamanlarda, herkes hep birlikte bir pespayelik girdabına kapılmışken düzgün durmak, boğucu bayağılıktaki o akıntıya kapılmadan vakarı korumak zordur. 
Cep telefonları arasında müptezel bir gayretkeşlikle görüntüler gidip gelirken "Ben almayayım" demek memleketin bütün gazeteleri birinci sayfasından verirken bu meseleyi Milliyet'in yaptığı gibi iç sayfalarda görmek bütün televizyonlar müstehcen bir merakı gıdıklarken biraz kenara çekilmeyi göze almak zordur. 
Oysa vicdanımız ve erdemlerimiz, böyle zamanlarda sınanır. Böyle zamanlarda "Ben de bu düşmüş güruha katılmıyorum" demek gerekir. 

Biz bu ayinde yokuz 
Bütün basın hem "Ne kadar kötü" diye şik yet edip hem de iştahla Gamze'nin haberini yaparken azıcık kenarda kalmak çok iyidir. 
İnsanoğlu yüzyıllar içinde devleşen, karmaşıklaşan bir sistem üretti. Bu sistem o kadar büyük ki biz insanlar onun yanında sanki yokmuşuz kadar küçük görünüyoruz. Günahlarımızın vebalini bu küçüklük yanılsamasından yararlanıp o sisteme yüklüyoruz rahatlıkla. 
Nasılsa televizyonlar gösteriyor, izlemeyecek miyiz Nasılsa herkesin cep telefonunda bu görüntüler, biz niye görmeyelim Nasılsa gazeteler canhıraş yayımlıyor, öğrenmeyecek miyiz 
Hayır işte, öyle değil. Biz bir kız çocuğunun masanın üzerine çıkarılmasında, bütün bir halkın o görüntüler üzerinde tepinmesinde yokuz 
Biz, öyle çok değil, ama hiç değilse bir küçük kızın yok edilme ayinine katılmayacak kadar efendiyiz. Size de tavsiye ederiz 



</TEXT>
</DOC>
