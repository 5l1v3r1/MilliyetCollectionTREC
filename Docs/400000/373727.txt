<DOC>
<DOCNO> 373727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun10.html </URL>
<DATE> 2005/08/29/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
KKTC'den Türkiye dışında bir ülkeye ilk uçuş yapıldı... 
</HEADLINE>
<TEXT>

     Kuzey Kıbrıs Türk Cumhuriyeti’nin KKTC eski Cumhurbaşkanı Rauf Denktaş’ın da aralarında bulunduğu, Başbakan Yardımcısı ve Dışişleri Bakanı Serdar Denktaş başkanlığındaki heyet özel ziyaret için bugün yerel saatle 07.25’de Azerbaycan’ın başkenti Bakü’ye geldi. 
     Kıbrıs Türk Hava Yolları’na KTHY ait bir uçakla Bakü’ye gelen Rauf Denktaş, Haydar Aliyev Havaalanı’nda gazetecilere yaptığı açıklamada, dertleri çok olan ama buna rağmen Kıbrıs deyince kalpleri kendileriyle birlikte çarpan kardeş bir ülkeye geldiklerini ifade ederek, "Buradaki olay kardeşlerin kucaklaşmasıdır" dedi. 
     Rauf Derktaş, güzel ve yararlı bir ziyaret gerçekleşeceğine inandığını belirterek, "Bu iletişimin daha sağlıklı ve güzel olması için çalışacağız. Devamlı iletişimden dostluk ve kardeşlik doğar" diye konuştu. 
     Serdar Denktaş da 30 yıl sonra Kıbrıs’tan Türk uçağıyla ilk kez yurtdışına direkt bir seferin gerçekleştiğini ve bu ziyaretin kendileri için son derece önemli olduğunu belirterek, "Heyecanlandık, gururlandık, ümit ediyoruz ki bu ziyaret diğer ülkelere de örnek olur" dedi. 
     "KKTC’den kalkıp Bakü’ye inmiş olmanın en önemli göstergesi, Kıbrıs’ta çözüm bekleyen taraflara ancak bu yolla Kıbrıs Türküne bu hakları tanımak suretiyle Rum tarafını da çözüm için güdüleyebileceğini göstermektir" diyen Serdar Denktaş, "Azerbaycan bu anlamda büyük bir adım atmıştır. Bu örnek diğerleri tarafından da umut ediyorum takip edilir. Bize bu fırsatı verdikleri için başta Cumhurbaşkanı İlham Aliyev ve Azerbaycan hükümeti olmak üzere tüm Azeri halkına teşekkür ediyorum" şeklinde konuştu. 
     Serdar Denktaş, söz konusu ziyaretleri kapsamında çeşitli temaslarda bulunacaklarını ve amaçlarının Kıbrıs Türklerine karşı uygulanan ambargoların hafifletilmesinin önünün açılması olduğunu belirtti. 
     Dışişleri Bakanı Serdar Denktaş, bu konuda Azerbaycan hükümetine çeşitli baskıların yapıldığını ve daha da yapılacağını ifade ederek, "Bizim buraya ziyaretimizle, Kıbrıs Türklerinin yalnız yaşamaya devam etmeyeceğini, Azerbaycan ve Türkiye’de kardeşleri arkadaşları ve destekçileri olduğunun mesajını vermiş olacağız" dedi. 
     Rauf Denktaş ile Serdar Denktaş’ın ve çeşitli yetkililerin, başta Ekonomi ve Turizm Bakanlığı’ndan olmak üzere çeşitli bakanlıklardan bürokratlar, işadamları ve gazetecilerden oluşan yaklaşık 100 kişilik heyetin temasları kapsamında Azerbaycan Cumhurbaşkanı İlham Aliyev, Milli Meclis Başkanı Murtuz Aleskerov, Dışişleri Bakanı Elmar Memmedyarov ve diğer yetkililerle bir araya gelmeleri bekleniyor. 
     
     AZERBAYCAN TÜRKİYE İŞADAMLARI BİRLİĞİ 
     Azerbaycan Türkiye İşadamları Birliği’nin ATİB davetiyle bu ülkeye gelen ve söz konusu heyette bulunan işadamları, ATİB tarafından düzenlenecek Azerbaycan-KKTC İş Forumu’na katılarak, iki ülke arasında ekonomik ilişkilerin kurulması ve geliştirilmesi çabalarına katkıda bulunacak. 
     KKTC’den gelen heyeti "Yurtdışında Yaşayan Azerbaycanlılarla İlişkilerden Sorumlu Devlet Komitesi"nin Başkanı Nazim İbrahimov, Türkiye’nin Bakü Büyükelçisi Turan Moralı, KKTC Bakü Temsilcisi Mustafa Evran ve çok sayıda Türk işadamı karşıladı. 
     Azerbaycan’dan milletvekillerinin de bulunduğu bir heyet, 20 Temmuz kutlamalarına katılmak üzere KKTC’ye gitmiş, ikinci olarak da Azerbaycan Ekonomik Kalkınma Bakanlığı ve Azerbaycan’da faaliyet gösteren Türk işadamlarını bir araya getiren TÜSİAB derneği tarafından ve daha sonra ATİB tarafından KKTC’ye ziyaretler yapılmıştı. 
     
</TEXT>
</DOC>
