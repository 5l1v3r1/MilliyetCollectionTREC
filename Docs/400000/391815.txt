<DOC>
<DOCNO> 391815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas04.html </URL>
<DATE> 2005/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İstanbul'un 5 yıldızlı otelleri bayrama hazır... 
</HEADLINE>
<TEXT>

     Ramazan Bayramı nedeniyle İstanbul’da beş yıldızlı oteller, konforlu ve eğlenceli bir bayram geçirmek isteyenler için hazırlıklarını tamamladı. 
     
     ŞEKER GİBİ BAYRAM 
     Ceylan International, Boğaz manzarasıyla konuklarına renkli bir bayram geçirmek için hazırlıklarını tamamladı. 
     Geleneksel bayram konukseverliğini yaşamak isteyenler için hazırlanan, The Brasseri’deki açık büfe kahvaltı ve Bayram Brunch’ının da dahil olduğu pakette, dört gece için çift ya da üç kişilik odalarda konaklama ücreti 599 YTL olarak belirlendi. 
     Aynı odada konaklayacak 0-15 yaş arası çocuklar ise otelin misafiri olacaklar. 
     
     KONFORLU BİR BAYRAM 
     Bayram tatilini aileleriyle birlikte konforlu bir ortamda geçirmek isteyenler için İstanbul’un ilk "butik iş oteli" olan Mövenpick Hotel, bayram tatili boyunca ailecek konaklayacaklar için özel bir paket hazırladı. 249 odası ile hizmet veren otelin hazırladığı bayram paketinde, bayram boyunca "superior" odalarda iki kişi konaklama, AzzuR Restaurant’ta açık büfe kahvaltı, fitness center, kapalı havuz, sauna ve jakuzinin ücretsiz kullanımı ile ücretsiz otopark imkanı bulunuyor. Tek ve çift kişilik odalar için gece başı 119 dolar. Aileleriyle aynı odayı paylaşacak 0-7 yaş arası çocuklar için ücret alınmayacak. 
     
     BAYRAM HEDİYESİ PRİNCESS’TEN 
     Bayramda, üç gece üst üste İstanbul Princess Otel’de konaklayanlara bir gecelik konaklama da otel tarafından armağan edilecek. Bayramını İstanbul Princess’da geçirmek isteyenler otelde yer alan kapalı yüzme havuzu, jakuzi, Türk hamamı, aletli jimnastik salonunun bulunduğu Sağlık Merkezi’nden de ücretsiz yararlanabilecek. Ayrıca bayram paketi alan herkese geleneksel Çin ayak masaj merkezi "liangzi"de masaj yüzde 50 indirimle sunulacak. Princess’te bir gece konaklama 175, çift gecelik konaklama yine 175 YTL olarak belirlendi. Üçüncü kişi konaklama farkı ise 50 YTL. Otelin "İki gece ücreti ödeyin üç gece dört gün konaklayın" kampanyası dahilinde tek ve çift kişilik oda ücretleri 350 YTL olarak hazırlandı. Üçüncü kişi farkı ise 100 YTL. "Üç gece ücreti ödeyin dört gece beş gün konaklayın" kampanyası dahilinde ise tek kişilik ve çift kişilik oda ücretleri 525 YTL. Üçüncü kişi farkı ise 150 YTL. 
     Paketlerden 0-9 yaş arasındaki çocuklar ücretsiz olarak faydalanabilecek. Fiyatlara açık büfe ve kahvaltı dahil olacak. 
     
     BOĞAZ MANZARALI BAYRAM KEYFİ 
     Swissotel, bayramını konforun eşlik ettiği Boğaz manzarası eşliğinde geçirmek isteyenler için özel bir paket hazırladı. 
     Boğaz veya park manzaralı odalarda konaklayanlar, Cafe Suisse Restoran’da açık büfe kahvaltı ile Sağlık Kulübü’nde bulunan kapalı havuz, sauna, gym ve jakuziden ücretsiz olarak yararlanabilecek. Bayram süresince en az dört gece konaklayan misafirlere, Swissotel’in Boğaz manzaralı Cafe Suisse Restoranı’nda 2 kişilik bir akşam yemeği de Swissotel’in ikramı olacak. Pakette bir gece iki kişinin konaklama ve kahvaltısı, park manzaralı odalar için fiyatlar 145, Boğaz manzaralı odalar için ise 165 euro olarak belirlendi. 
     
     GERÇEK BİR BAYRAM KEYFİ 
     Gayrettepe Residence Otel, kentin eğlence, kültür, sanat ve alışveriş merkezlerine olan yakınlığı ile dikkat çekiyor. 
     Otel, bayramını gerçek bir şenliğe dönüştürmek isteyenler için özel bir kampanya sunuyor. Bayramını Gayrettepe Residence’da konaklayarak geçirmek isteyenler, dört gecelik konaklama karşılığında üç gecelik konaklama bedeli ödeyecekler. Paket KDV ve açık büfe kahvaltı da dahil olmak üzere fiyatı 390 euro olacak. 

ANKA 
     
</TEXT>
</DOC>
