<DOC>
<DOCNO> 355131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy02.html </URL>
<DATE> 2005/06/24/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Sağlık harcamalarında en büyük pay personele 
</HEADLINE>
<TEXT>

     Bütçe ve Mali Kontrol Genel Müdürlüğü’nün "Sağlık Hizmetlerine Analitik Bakış" raporunda, devletin bütçeden sağlığa ayırdığı kaynak içerisinde en büyük payı personel giderlerinin aldığı belirlendi. 
     Bütçe ve Mali Kontrol Genel Müdürlüğü’nün "Sağlık Hizmetlerine Analitik Bakış" raporunda, 2004 yılı harcamaları baz alınarak devlet hastanelerindeki ortalama işletme, yatırım ve personel maliyetleri incelendi. 
     Sağlık Bakanlığı’na bağlı 668 devlet hastanesindeki 94 bin 202 yatağa göre hazırlanan raporda, 2004 yılı içinde ayakta tedavi gören hasta sayısının 68 milyon 958 bin, yatan hasta sayısının da 2 milyon 897 bin olduğu belirtildi. 
     Ayakta tedavi gören bir hastanın ortalama personel maliyeti, yıllık 51 milyon 49 bin lira, yatırım maliyeti 3 milyon 5 bin lira, işletme maliyeti 34 milyon lira oldu. 
     Yatan bir hastanın personel maliyeti yıllık 1 milyar 225 milyon, işletme maliyeti 34 milyon 80 bin, yatırım 
     maliyeti de 83 milyon 71 bin lira olarak gerçekleşti. 
     Yatak başına personel maliyeti de, yıllık 37 milyar 692 bin lira, işletme maliyeti 1 milyar 70 bin lira, yatırım maliyeti 2 milyar 573 bin lira oldu. 
     
     TÜM HARCAMALARDA PERSONEL MALİYETİ ÖNDE 
     Buna göre, ayakta tedavi gören hastalar, yatan hastalar ve yatak sayısına oranlı olarak ayrı ayrı yapılan harcama dağılımında ilk sırayı yüzde 91 pay ile personel giderleri aldı. Personel maliyetini yüzde 6’lık payla yatırım maliyeti, yüzde 3’lük payla da işletme maliyeti izledi. 
     
</TEXT>
</DOC>
