<DOC>
<DOCNO> 378190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur43.html </URL>
<DATE> 2005/09/13/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Milas'taki orman yangını yerleşim birimlerini tehdit ediyor... 
</HEADLINE>
<TEXT>

     Milas Kaymakamı Hulisi Doğan, Akçalı Köyü’nün yakınında ormanlık alanda çıkan yangınının 200 hektarlık alana yayıldığını tahmin ettiklerini belirterek, "Yangının hızının kesilmemesi durumunda bazı yerleşim yerlerinde sıkıntı yaşanabilir. Buna karşı önlemler alıyoruz" dedi. 
     A.A muhabirinin görüştüğü Milas Kaymakamı Hulisi Doğan, yangının rüzgarın etkisiyle yayılmasını hızla sürdürdüğünü bildirdi. Yangının ulaşımı güç bir bölgede devam ettiğini ve bu bölgeye arozöz ve dozerin yol olmaması nedeniyle gönderilemediğini belirten Doğan, söndürme çalışmalarının orman işçileriyle sürdürüldüğünü söyledi. 
     Kaymakam Doğan şu bilgileri verdi 
     "Havanın kararması nedeniyle kesin tespit yapılamıyor fakat yangının 200 hektarlık bir alana yayıldığını tahmin ediyoruz. Yangının hızının kesilmemesi durumunda, bazı yerleşim yerlerinde sıkıntı yaşanabilir. Yangının ilerleyişi Günlük, Sakarkaya, Derince ve kısmen de Şenköy yönünde sürüyor. Ancak biz yangını karşılama amacıyla gerekli önlemleri alıyoruz." 
     
</TEXT>
</DOC>
