<DOC>
<DOCNO> 393603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/gun05.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviler, bakanlığa 2 bin dava açacak 
</HEADLINE>
<TEXT>


Müfredata eklenen Alevilikle ilgili bilgileri yetersiz bulan Cem Vakfı, 10 gün içinde yargıya başvuracak 

ŞÜKRAN PAKKAN İstanbul 

Din Kültürü ve Ahlak Bilgisi dersi müfredatına eklenecek Alevilikle ilgili bilgileri yetersiz bulan Cem Vakfı, Milli Eğitim Bakanlığı aleyhinde dava açmayı planlıyor. 
Yeni ders yılı öncesi Milli Eğitim Bakanlığı'nın MEB Cem Vakfı'nın talebi üzerine yazdığı bilgilendirme yazısında, derslerde Alevilik konusunun işleneceğini bildirdiği ortaya çıktı. Ancak dün gazetemizde yer alan "Aleviliğin Adı Yok" başlıklı haberde, yeni ders kitabında Hz. Ali'ye ilişkin bilgiler yer almasına rağmen, Aleviliğin adı geçmiyor. Yeni müfredata yansıyan bilgilerden memnun olmayan Prof. İzzettin Doğan'ın başkanı olduğu Cem Vakfı ise, MEB aleyhine 10 gün içinde 2 bin dava açmaya karar verdi. Vakıf, "Bakanlığın kendilerine verdiği cevapta Alevilikle ilgili konulara yer verildiğinin belirtilmesine rağmen, bunun göstermelik bir çabadan ibaret olduğu görülmüştür" açıklamasını yaptı. 



</TEXT>
</DOC>
