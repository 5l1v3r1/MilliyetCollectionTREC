<DOC>
<DOCNO> 389024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy02.html </URL>
<DATE> 2005/10/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
85. yıl etkinlikleri Meclis'e pahalıya patladı 
</HEADLINE>
<TEXT>

     TBMM’nin 85. Yılı nedeniyle sene başından beri bir çok ilde bir dizi etkinlik düzenleyen Meclis Yönetimi, kesenin ağzını açtı. Etkinlikler çerçevesinde sahne alan sanatçılara para ödememesine karşın Meclis yönetimi, etkinlikler için 15 Temmuz 2005 tarihi itibariyle 724 bin 690 YTL harcama yaptı. 
     TBMM Başkanvekili İsmail Alptekin, CHP Kırklareli Milletvekili Mehmet Kesimoğlu’nun soru önergesine verdiği yanıtta, TBMM’nin 85. Yıl etkinlerine ilişkin bilgi verdi. 
     85. Yıl kutlama etkinliklerine 15 Temmuz 2005 tarihi 
     itibariyle 724 bin 690 YTL harcama yapıldığını bildiren Alptekin, bu tarihten itibaren yapılacak harcamaların etkinliklerin niteliğine göre değişeceği için önceden öngörülmediğini de ifade etti. 
     
     SANATÇILARIN MASRAFLARI SPONSORLARDAN 
     İsmail Alptekin, kutlama etkinlikleri kapsamında düzenlenen halk konserlerine katılan sanatçılara da Meclis’in ödeme yapmadığını belirtti. Bugüne kadar gerçekleştirilen halk konserlerin, Murat Kekilli, Mahzun Kırmızıgül, Zara, Gece Yolcuları, İbrahim Tatlıses, Ebru Gündeş, Kubat, Oğuz Yılmaz, Kıraç, İzel, Grup Kargo, Sinan Özen, Volkan Konak, Alişan, Muazzez Ersoy, İsmail YK ve Funda Arar’ın katıldığını dile getiren Alptekin, bu sanatçılara TBMM tarafından herhangi bir ödeme yapılmadığını, söz konusu konserlerin masraflarının sponsor kuruluşlar tarafından karşılandığını ifade etti. 
     Alptekin, 85. Yıl kutlamaları için İş Bankası, Avea, Muhabbet Kart, Ülker, Eti ve Kent firmalarının sponsor kuruluş olarak katkıda bulunduklarını belirtirken, bu kuruluşların hiç birinden TBMM’nin mali yardım almadığını sözlerine ekledi. 

ANKA 
     
</TEXT>
</DOC>
