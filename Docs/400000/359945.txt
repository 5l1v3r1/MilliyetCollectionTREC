<DOC>
<DOCNO> 359945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/siyaset/axsiy01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin'in panda sevgisi 
</HEADLINE>
<TEXT>


Hayatında ilk kez bir pandayı kucağına alan Şahin, "Bambu yerken insanın da bambu yiyesi geliyor. Biz güzel anlaştık" dedi 

ÖNDER YILMAZ Ankara 


Başbakan Yardımcısı Mehmet Ali Şahin, mayıs ayında Çin'e yaptığı gezide hayatında ilk kez bir pandayı kucağına aldı. Şahin, "Güzel, sempatik hayvanlar. Bambu yerken insanın da bambu yiyesi geliyor. Biz güzel anlaştık" dedi. 

Sempatikler 
Üreme tembellikleriyle tanınan pandaların korunması için Sichuan eyaletinde kurulan Chengdu Panda Üreme ve Yetiştirme Araştırma Merkezi'ni gezen Devlet Bakanı Şahin, bir pandayı kucağına aldı. Pandaların sıcakkanlı ve sempatik olduğunu belirten Şahin, Milliyet'e şunları söyledi 
"Pandalar sadece o bölgede yetişen bambu ağacını yiyor. Bambu ağaçlarını yerken oldukça ilginç ve sevimli hale geliyorlar. Biri hemen geldi ve kucağıma tırmandı. Yakından hiç görmemiştim. Pandalarla kucaklaşmak benim için çok ilginç bir hatıra oldu. Yavrulamaları bile dünyada haber oluyor. Sayıları o kadar azalmış ki, dünyada 1700 civarında varmış. Bizim gittiğimiz merkezde çalışanların sayısı, panda sayısının iki - üç misliydi. İnsan, iştahlarına özeniyor. Güzel, sevimli yüzleriyle öyle tatlılar ki." 

Panda turizmi var 
Şahin, "Çinliler panda turizmi yaratmışlar. Gezmek için gelenlere çekilen fimler gösteriliyor, pandaların yaşamları anlatılıyor. Bir sektör oluşturulmuş" dedi. 


</TEXT>
</DOC>
