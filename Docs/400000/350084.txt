<DOC>
<DOCNO> 350084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur06.html </URL>
<DATE> 2005/06/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Nail Keçili’nin iki teknesine Marmaris'te el konuldu 
</HEADLINE>
<TEXT>

     Mustafa SARIİPEK MARMARİS Muğla , DHA 

TASARRUF Mevduatı Sigorta Fonu TMSF , Yahya Murat Demirel’in de ortak olduğu şirketinin devlete olan 18 milyon YTL'lik borcu nedeniyle Reklamcı M. Nail Keçili’nin Marmaris Netsel Marina’daki Magnum’ ve Baby Mila’ adlı sürat teknelerine el koydu. TMSF Satış Dairesi Başkanı Fethi Çalık, Ülke genelinde kişi ya da şirket ayırmaksızın devlete borcu olup ödemeyenlerin mal varlıklarına el koyuyoruz'' dedi. Keçili’nin malikanesinin yöneticisi Yıldanur Yarka ise yapılan işlemin yanlış olduğunu öne sürdü. 
     M. Nail Keçili’nin Kartal Cezaevi’ne girmeden önce kullandığı NNK isimli uçağı, Cen Havacılık Turizm Taşımacılık ve Ticaret Anonim Şirketi'nin ortaklarından Yahya Murat Demirel’e satarak satış işlemini yapmadığı ve bu nedenle de devleti 17 milyon 934 bin 962.42 YTL 17 trilyon 934 milyar 962 milyon 420 bin lira zarara soktuğu gerekçesiyle iki teknesine birden TSMF el koydu. Keçili’ye ait 18.70 metre boyunda, 1100 beygir gücündeki iki motor ve iki kabinli olan 500 bin dolarlık Magnum’ adlı lüks sürat teknesi ile, 6.5 metre boyunda 210 beygir gücünde 100 bin dolarlık Baby Mila’ adlı sürat motoru haciz edildi. 
     
     ÇİLLER DE BİNİYORDU 
     Eski Başbakan Tansu Çiller’in de Marmaris’e geldiği zaman bindiği Magnum’ adlı sürat teknesinin ABD bayrağı taşıdığı ve Amerikan vatandaşı olan Fatma Başakıncı adına kayıtlı olduğu belirtildi. Baby Mila’ adlı, 1997 yılı yapımı sürat teknesinin ise, Nail Keçili’nin kızı Nazlı Keçili Öztarhan adına kayıtlı olduğu bildirildi. TMSF Satış Dairesi Başkanı Fethi Çalık, el konulan sürat teknelerinin başkası adına kayıtlı olmasının önemli olmadığını söyledi. 
     Teknelerin devlete borcu olan kişiyle daha önceden bağlantılı olmasının yeterli olduğunu belirten Çalık, Kanunlar açık. Biz kişi veya şirket ayrımı yapmadan üzerimize düşen görevi yerine getiriyoruz. Elimizdeki bilgiler ve bulgulara göre bu tekneler ve şirket Nail Keçili ile ilgilidir. Bu nedenle de icra işlemi yapılmıştır'' diye konuştu. 
     
     İŞLEM YANLIŞ İDDİASI 
     Öte yandan Nail Keçili adına konuşan ve Keçili’nin Marmaris’teki sekiz yıl önce kızına hediye ettiği Taşev’ adlı malikanesinin yöneticisi Yıldanur Yarka ise yapılan işlemin yanlış olduğunu belirterek, TMSF tazminat ödeyecek'' dedi. Yarka, şu görüşleri dile getirdi 
     Sayın Nail Keçili’nin adı geçen şirket ile bir ilgisi yoktur. Bunun olmadığını zaten Kartal Savcılığı'na da anlatmıştık. Ayrıca Nail Bey, Kartal Cezaevi’ne giderken kullandığı Amerika’dan leasing yoluyla aldığı NNK isimli uçağının borcu ödenemeyeceği anlaşılınca, uçak tekrar aynı şirkete geri gönderildi. Yahya Murat Demirel’e satılma işi yok. Şu anda el koydukları Magnum teknesi ABD vatandaşı Fatma Başakıncı’ya ait. Baby Mila isimli tekne de Nail Bey’in kızı Nazlı Keçili Öztarhan’a ait. İki tekneye de halka şirin gözükmek ve kamuoyuna iş yapıyoruz gibi görünmek amacıyla el koydular. Yanlış iş yaptıklarını avukatımız kendilerine söyleyince de ona Mülkiyet davası açıp işi çözün’ demişler. Yasal iş yapılmıyor. Dava açacağız ve tazminat alacağız.'' 
     
</TEXT>
</DOC>
