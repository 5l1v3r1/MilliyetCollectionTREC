<DOC>
<DOCNO> 365121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo25.html </URL>
<DATE> 2005/07/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İbrahim Kutluay Cenk Akyol'u veliahtım olarak görüyorum 
</HEADLINE>
<TEXT>

     A Milli Basketbol Takımı Kaptanı İbrahim Kutluay, NBA takımlarından Atlanta Hawks'ın ikinci tur 59. sıradan draft ettiği Cenk Akyol'u veliahtı olarak gösterdi. 
     Yeni sezonda Ülkerspor forması giyecek Kutluay, Cenk'i çok başarılı bulduğunu belirterek, ''Cenk, gerçekten çok yetenekli bir kardeşimiz. Yaşı küçük olmasına rağmen Efes Pilsen'de A Milli takımda kadroya giriyor. Oynadıkça daha da ileri gittiğini görüyorum. Benim pozisyonumda oynuyor. Zaten çok benzer özelliklere sahibiz. Ben veliahtım olarak görüyorum Cenk'i. Oynaya oynaya bir çok eksiğini kapatacaktır. Genç Milli Takım ile Sırbistan'da mücadele etti ve dinlenmeden A Milli Takım kadrosuna katılıyor. Cenk'in NBA'de de önemli bir yere sahip olacağını düşünüyorum'' diye konuştu. 
     
     ''AMACIMIZ DÜNYA ŞAMPİYONASI İÇİN İYİ BİR DERECE'' 

     Eylül ayında Sırbistan-Karadağ'da yapılacak 34. Avrupa Şampiyonası ile ilgili düşüncülerini dile getiren İbrahim, daha önce ikinci olarak çıtayı yükselttiklerini, bu şampiyonada da madalya kazanmanın en büyük hedefleri olduğunu kaydetti. 
     Kaptan, şöyle konuştu 
     ''Avrupa Şampiyonası'na 1,5 ay kadar bir süremiz var. İyi bir kadroya sahibiz. Hazırlık dönemini en iyi şekilde geçirip Avrupa Şampiyonası'na kadar hazır bir duruma geleceğiz. Bizim için önemli bir şampiyona, ilk olarak Dünya Şampiyonası'na katılabileceğimiz bir derece yapmak istiyoruz. Daha önce Avrupa Şampiyonası'nda ikinci olarak çıtayı yükselttik. Milli takım olarak artık her Avrupa Şampiyonası'na katılıyoruz. Artık istikrarı yakalamamız gerektiğini düşünüyorum. Bu şampiyonada da iyi mücadele edip madalya getirmek en büyük arzumuz. 
     Takım sporlarında oyuncuların ferdi başarılarından önce takımın başarısı önce gelir, her oyuncunun kendi hüviyetini bir yara bırakıp, milli takımın başarısı için fedakarlık yapması gerekir, başarı ancak böyle gelir. Ama zaten bütün milli takım oyuncuları bu zihniyette oyuncu. Bir problem olacağını sanmıyorum. Önümüzde uzun dönem var. Zaten birbirimize alışığız, uzun zamandır birlikte oynuyoruz. Bu dönemde daha iyi kaynaşıp bir sinerji yaratarak, Avrupa Şampiyonası'nda başarılı olacağımıza inanıyorum.'' 
     
     ''BASKETBOLUMUZ DAHA İYİ YERLERE GELECEK'' 

     Avrupa ikincisi Genç Milli Takım'ın çok iyi bir jenerasyon olduğunu da belirten Kutluay, A Milli Takım'ın geleceğinin garanti altında olduğunu ifade etti. 
     İbrahim, ''Gençlerde çok iyi bir jenerasyona sahibiz. Sırbistan-Karadağ'da da çok iyi mücadele ettiler. Ama şanssız bir şekilde ikinci oldular. Bu tür şampiyonalarda final maçı oynamak zordur, böyle maçların psikolojisi de farklı olur. Ancak çok iyi bir kadro var ortada. Şu anda bile o kadrodan A takıma dahil edilenler var. Basketbolumuzun ileride daha iyi yerlere geleceğini düşünüyorum'' diye konuştu. 
     
     ''ÜLKERSPOR'U EN İYİ YERLERE TAŞIYACAĞIZ'' 

     Ülkerspor'a transferini de değerlendiren Kutluay, şöyle konuştu 
     ''Zaten giderken de Ülkerspor ile anlaşmam vardı. Dönüşümde de bu anlaşmaya uyarak Ülkerspor'da kaldım. Ülkerspor çok ciddi yatırımlar yapıyor bu sene, çok iyi bir kadro kuruldu. Benden başka Mirsad ve Stefanov da kadroya katıldı. Avrupa Ligi'nde de Türkiye'de de Ülkerspor'u en iyi yerlere taşımak istiyoruz. Avrupa Ligi'nde zor bir gruba düştük, ama bu ligde her takım zor. Bu yüzden iyi bir takıma sahibiz ve bu gruptan çıkarak daha da ilerlemek istiyoruz. Türkiye Basketbol Ligi'nde birçok takım atılım yaptı. İyi transferler yapıldı. Çok zevkli bir lig yaşayacağımıza inanıyorum. Takımların kuvvetli olması hem milli takım için hem Türk Basketbolu için çok önemli.'' 
     
</TEXT>
</DOC>
