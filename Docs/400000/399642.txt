<DOC>
<DOCNO> 399642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko40.html </URL>
<DATE> 2005/12/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Unilever Türkiye Başkanı Sahteciliğin dünya boyutu 512 milyar dolar 
</HEADLINE>
<TEXT>

     Unilever Türkiye Yönetim Kurulu Başkanı İzzet Karaca, sahte ürün ticaretinin geçen yıl dünyada ulaştığı boyutun 512 milyar dolar olduğunu, bunun toplam dünya ticaretinin yüzde 7'sini oluşturduğunu bildirdi. 
     Karaca, Marka Koruma Grubu'nun düzenlediği basın toplantısında yaptığı konuşmada, sahteciliğin 21. yüzyılın suçu olarak adlandırıldığını, firmaların da buna karşı mücadele etmek için güçlerini birleştirerek Marka Koruma Grubu'nu kurduğunu aktardı. 
     Dünyada ilaç, otomotiv ve makine yedek parçaları, giyim, yazılım, oyuncak, mücevherat, kredi kartı, kimlik, kozmetik, bebek mamaları gibi pekçok sektörde sahte ürün üretildiğini kaydeden Karaca, ''Artık sahteciliğin yapılamayacağı şey yoktur denilen bir trende doğru gidiliyor. Siz yapabiliyorsanız, biz de kopyalarız trendi...'' dedi. 
     Sahteciliğin dünyada ulaştığı rakamsal boyutları anlatan Karaca, şunları kaydetti 
     ''Sahte ürün ticaretinin dünyadaki boyutu 512 milyar dolar. Bu, 2004 dünya ticaretinin yüzde 7'si. Rakamlar, bunun 2005 yılında 550 milyar dolara doğru gittiğini gösteriyor. Dünyada otomotiv sektöründeki toplam sahtecilik 12 milyar dolar, sadece AB ülkelerinde spor giyimde 8 milyar dolar, ilaçta 5 milyar dolar düzeyinde. Hızlı tüketim ürünlerinde 2 büyük firmanın toplam zararı 500 milyon doları buluyor. İçkide sahteciliğin ulaştığı nokta 400 milyon dolar seviyesindeyken, sadece ABD firmalarının yazılımdaki sahtecilikten kaynaklanan zararı 1.6 milyar dolar.'' 
     
     ''İLAÇLARIN YÜZDE 10 İLA 20'Sİ STANDARTLARA UYMUYOR'' 
     İzzet Karaca, ilaç sektöründe de 2003 yılı verilerine göre gelişmekte olan ülkelerde kullanılan ilaçların yüzde 10 ila 20'sinin standartlara uymadığının tespit edildiğini söyledi. 
     Otomotiv sektöründeki 12 milyar dolarlık zararın 750 binlik işgücü kaybına neden olduğuna işaret eden Karaca, Fransa'da sahte yedek parça üreten 57 firma belirlendiğini ve bunların 44 uluslararası distribütörle çalıştığını kaydetti. 
     Türkiye'de vergi oranlarının çok yüksek olması nedeniyle sahteciler için cazip olan sigarada, 2005 yılında dünyada toplam tüketimin yüzde 7.6'sını oluşturan 390 milyar adet sahte ürünün söz konusu olduğunun tahmin edildiğini belirten Karaca, hükümetlerin bundan kaynaklanan vergi kaybının 16 milyar dolar, Türkiye'de ise 750 milyon dolar olduğunu ifade etti. 
     Karaca, geçmiş yıllarda Polonya, Estonya, Ekvator ve Türkiye'de sahte içkiden dolayı ölümlerin yaşandığını hatırlatarak, İngiltere'de her 25 pub'dan birinin sahte içki sattığına dikkat çekti. 
     
     ''SAHTECİLİĞİN TERÖRİZMLE İLİŞKİSİ VAR'' 
     İzzet Karaca, sahteciliğin çok karlı olduğunu ve bunda vergi yükünün olmaması ile ÖTV oranlarının yüksekliğinin etkisi bulunduğunu vurgulayarak, ''Kurumlar Vergi oranında yüzde 10'luk düşüş sonrasında bunun tabana yayılarak kayıtdışılığın azaltılması gerekir. Bu konuda hükümetle işbirliğine hazırız'' dedi. 
     Sahteciliğin terörizmle de ilgisi olduğunu, buradan gelen paranın silah ve organizasyon giderlerine gittiğini ifade eden Karaca, 2001'de Dubai'den İngiltere'ye 8 ton sahte kozmetik ürün gönderen kişinin El Kaide üyesi olduğunun belirlendiğini söyledi. 
     Karaca, Türkiye'deki sahteciliğin boyutlarına işaret ederek, ''Biz bu sahteciliğin önüne geçmek ve alnımızdaki kara lekenin çıkarılması için elimizden geleni hep beraber yapacağız'' diye konuştu. 
     Mey İçki Üst Yöneticisi CEO Galip Yorgancıoğlu da, sahteciliğin markaların değerini düşürdüğünü belirtti. 
     Yorgancıoğlu, bu konudaki cezaların caydırıcı olmadığını ve sadece kendilerinin açtığı 110 davadan hiçbir sonuç alamadıklarını kaydederek, ''Sahtecilikten yakalanan insanlar 2 saatte serbest bırakılıyor. Aksaklıkların yeterince Ankara'ya iletildiğini sanmıyorum. Dolayısıyla bürokratların tablonun büyüklüğünden haberder olduklarını düşünmüyorum'' dedi. 
     Sahtecilik konusunda ihtisas mahkemelerinin artırılması gerektiğine dikkat çeken Yorgancıoğlu, kolluk kuvvetleri içinde de bununla ilgili ayrı bir birimin kurulmasının faydalı olacağını söyledi. 
     
</TEXT>
</DOC>
