<DOC>
<DOCNO> 352192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko20.html </URL>
<DATE> 2005/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
11. Arap Ekonomi Forumu yarın başlıyor... 
</HEADLINE>
<TEXT>

     Eyüp Coşkun AA 

11. Arap Ekonomi Forumu'nun organizatör şirketi Genel Müdür Yardımcısı Faysal Ebu Zeki, forumun ana amacının Arap ülkelerinin bölgesel yatırım imkanlarını geliştirmek olduğunu bildirdi. 
     16-17 Haziran tarihleri arasında Beyrut'ta yapılacak olan 11. Arap Ekonomik Forumu öncesinde Türk gazetecileri için düzenlenen toplantıda konuşan Ebu Zeki, Forum'a bu yıl yaklaşık 30 ülkenin katılmasını beklediklerini belirterek, gündemde yükselen petrol fiyatlarıyla ek gelir elde eden Arap ülkelerinin yeni yatırım imkanları olduğunu anlattı. 
     Ebu Zeki, ''Ana amacımız, özel sektör, hükümet ve finansal kuruluşlar arasında işbirliğini geliştirmek. Böylece bölgesel yatırım imkanlarını daha da artacak. Özellikle özel sektörün bu ülkelerin modernleşmesinde büyük rol oynadığına inanıyoruz'' dedi. 
     Arap ülkelerinde El İktisad Vel Amal Grubu'nun yılda 20'ye yakın organizasyon yaptığını ve bölgesel olarak 5 farklı yayına sahip olduklarını belirten Ebu Zeki, daha sonra şunları söyledi 
     ''Türk-Arap Forumu'nun bir yıl Türkiye'de bir yıl Arap ülkelerinin birinde yapmayı düşünüyoruz. Türkiye Arap ülkelerinin gelişiminde önemli rol oynayacak role sahip. Arap ülkelerinin elinde günümüzde petrol gelirlerinin artmasıyla, 250 milyar dolara ulaşan yeni kaynaklar oluştu. Bu ülkelerdeki yatırım kapasitelerini artırdı. Söz konusu para yatırıma yönelecek. Türkiye'ye de yatırımı gidebilir. Bu Türk şirketlerinin Arap piyasasında daha çok iş yapmasına imkan sağlayacaktır. Arap ülkelerinin elinde ise şimdi 600-700 milyar dolarlık projeler var. Bu forumlar Türkiye'nin Arap dünyasıyla daha iyi ilişkiler kurmasını sağlayacaktır.'' Başbakan Recep Tayyip Erdoğan'ın açış konuşmasını yapacağı Forum'da, Türkiye ''Başarı Modeli'' olarak onur konuğu sıfatıyla yer alacak. 
     11. Arap Ekonomi Forumu'nda Arap ülkelerinin haricinde sadece Türkiye, gösterdiği ekonomik ilerlemeler ve istikrarlı parasal düzenlemeleri nedeniyle ''Başarı Modeli'' olarak Onur Konuğu sıfatıyla yer alıyor. 
     Forumu düzenleyen şirket yetkilileri, Arap dünyasında Türkiye'ye karşı büyük ilgi olduğunu ve toplantıya katılan bakan düzeyindeki siyasi yöneticilerle büyük şirketlerinin başkan ve sahiplerinin de, Başbakan Erdoğan ile görüşebilmek için randevu talebinde bulunduklarını söyledi. 
     Toplantıda konuşmacı olarak, Arap Para Fonu Başkanı Casim El Manai, Katar Başbakan Yardımcısı ve Sanayi ve Enerji Bakanı Abdullah El Atiyya, Ürdün Maliye Bakanı Bessam Avadallah, Kuveyt Maliye Bakanı Bedr El Humaydi, Mısır Maliye Bakanı Mahmud Muhiddin gibi isimlerin yer alması bekleniyor. Foruma Türkiye'den DEİK üyelerinin yanı sıra 40'a yakın iş adamının da katılması bekleniyor. 
     
</TEXT>
</DOC>
