<DOC>
<DOCNO> 355542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/siyaset/axsiy01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözünü tutmayan siyasi gider ' 
</HEADLINE>
<TEXT>


"Hiçbir iktidar kalıcı değildir" diyen TBMM Başkanı, 'sözünü tutmayan siyasetçilerin itibarlarını kaybedip seçimlerde layık oldukları sonuçlarla karşılaşacaklarını' söyledi 

ANKARA Milliyet 


TBMM Başkanı Bülent Arınç, türban sorununu meydanlarda tartışmaya başlayan Başbakan Recep Tayyip Erdoğan hükümetine, "Türban ve imam hatip lisesi sorunlarını çöz. Sözünü tutamayan siyasi gider" mesajı gönderdi. 
Arınç, "Siyasetçiler sözlerini tutmazlarsa itibarsız hale gelir, sıfırlanır ve seçimlerde layık oldukları sonuçlara çarptırılırlar" dedi. 

'Azimli olmak gerekiyor' 
Hukuki Araştırmalar Derneği'nin 8. Olağan Genel Kurulu'nda konuşan Arınç, şunları söyledi 
"Bugün iktidardakilerin neyin, nasıl yapılacağı konusunda güçlü projelerle ortaya çıkması veya seçim meydanı geldiğinde 'Ben bunu yapacağım, inançlıyım, azimliyim' demeleri gerekiyor. Hiçbir iktidar kalıcı değildir. Hiçbir muhalefet de muhalefetliği meslek olarak seçmemiştir." 

'Referandum için kanun' 
Arınç, Erdoğan'ın "Türban için gerekirse referanduma gideriz" sözleriyle gündeme getirdiği tartışma konusunda da şunları söyledi 
"Referandum anayasal yollardan biridir. Ancak, bugünkü anayasal ve yasal düzenlemeler doğrultusunda sadece Anayasa değişiklikleri konularında ve belli ölçüler içinde referanduma gidilebilmektedir... Belki yeni bir kanun çıkarılarak bazı durumlarda referandum olağan yol haline getirilebilir." 


</TEXT>
</DOC>
