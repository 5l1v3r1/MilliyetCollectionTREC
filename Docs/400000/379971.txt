<DOC>
<DOCNO> 379971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko48.html </URL>
<DATE> 2005/09/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İkinci yerli Honda Aralık'ta üretilecek... 
</HEADLINE>
<TEXT>

     Honda, Türkiye'deki fabrikasında Civic Sedan modelinin ardından, yeni bir sedan modelin üretimine Aralık ayında başlayacak. 
     Türkiye pazarına satışı dışında Macaristan, Çek Cumhuriyeti, Slovakya ve Polonya'ya ihraç edilecek olan B-segmentinin iddialı sedanı Honda City, Honda'nın Gebze'deki fabrikasında üretilecek. 
     Bu yeni modelin selefi, 2002 yılından bu yana Tayland'da üretilip Asya pazarında satılıyor. 
     Honda Türkiye'den yapılan açıklamaya göre, Honda City, Türkiye pazarında büyük beğeni kazanan Jazz ile aynı platforma sahip. 
     Aracın ortasında bulunan, ön koltukların altına yerleştirilmiş benzin deposunun, kompakt motor ve kompakt ön ve arka süspansiyon yapısıyla birleşmesiyle, geniş bir iç mekan sunuluyor. 
     83 PS 61 kW gücündeki i-DSI çift bujili ve sıralı ateşleme motora sahip Honda City kullanıcıları 5 ileri düz veya direksiyondan kumandalı 7 ileri yarı otomatik kullanım seçeneği de bulunan CVT Sürekli değişken şanzıman şanzımanı seçme şansına sahip olacak. 
     Honda City'nin karma kullanımdaki yakıt tüketimi düz vites için 5,8 lt 100 km ve CVT şanzıman için ise 6,0 lt 100 km olarak bildirildi. 
     Jazz ile bir çok ortak özelliği bulunan City, kendine özgü bir dış dizayna sahip. Ön taraf diğer Honda modellerindeki gibi bir aile otomobili karakteri taşıyor. 
     Jazz ile aynı aks mesafesine 2450 mm sahip olan City, geniş bagajı sayesinde Jazz'dan 560 mm daha uzun. Aynı zamanda Jazz'dan daha geniş ve alçak bir yapıya sahip. 
     City'nin S, LS ve ES olmak üzere üç farklı modeli bulunacak. S modelinde sürücü ve yolcu hava yastıkları, aktif gergili emniyet kemerleri, elektrikli aynalar, yükseklik ayarlı sürücü koltuğu, ön ve arkada bardaklıklar, radio CD çalar, iki ön hoparlör ve gövde rengi tamponlar yer alacak. 
     LS modelde ise ek olarak, gövde rengi kapı kolları ve ısıtmalı aynalar, yan koruyucular, krom iç kapı kolları, uzaktan kumandalı anahtar, klima ve ekstra iki hoparlör bulunuyor. 
     ES modelinde ayrıca, yan hava yastıkları, 15 inç alüminyum jantlar, elektrikli katlanabilir aynalar, ön sis farları mevcut. 
     
     HONDA'NIN AVRUPA'DAKİ 2. ÜRETİM ÜSSÜ 
     Honda Türkiye A.Ş. 1997 yılında Gebze Şekerpınar'da kurulan fabrikasında Civic Sedan modelinin üretimini Türkiye'de gerçekleştirmeye başladı. 
     Ocak 2003 tarihinden itibaren yüzde 100 Honda Motor Co. sermayesi ile faaliyet gösteren Honda Türkiye A.Ş., yerli üretilen Civic Sedan modeline ek olarak, Jazz, Accord, CR-V, HR-V, Civic Hatchback 3-5 Kapı, S2000 ve Type-R modellerini ithal ediyor. 
     Yeni yatırımlar ile sürekli büyüyen Gebze fabrikası, Honda'nın Avrupa'daki ikinci üretim üssü konumunda bulunuyor. 
     
</TEXT>
</DOC>
