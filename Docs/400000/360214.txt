<DOC>
<DOCNO> 360214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/dunya/dun01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk demecinde Amerikan üslerini hedef aldı 
</HEADLINE>
<TEXT>


Kırgızistan'daki devlet başkanlığı seçimini kazanan Kurmanbek Bakiyev, ülkedeki Amerikan üslerinin geleceğini yeniden masaya koyacaklarını söyledi 

DIŞ HABERLER SERVİSİ 


Kırgızistan'da önceki gün yapılan devlet başkanlığı seçimini büyük farkla kazanan geçici devlet başkanı Kurmanbek Bakiyev, bölgede durum normale döndüğü için Amerikan üslerinin geleceğinin yeniden değerlendirileceğini söyledi. 
Kesin olmayan resmi sonuçlara göre oyların yüzde 89'unu alan Bakiyev, dünkü basın toplantısında, öncelikle "kendisini tercih ettikleri için" halka, ardından da "demokratik bir ortamda adil ve şeffaf bir seçim olmuştur" açıklamasını yapan yerel ve uluslararası gözlemcilere teşekkür etti. 
Bir soru üzerine, ülkesindeki Amerikan askeri hava üssü konusunun yakında gündeme geleceğini söyleyen Bakiyev, "Afganistan'da durum normale döndü. Bundan sonrası için, ABD hava üssünün burada devam edip etmeyeceği konusunda yeniden masaya oturulacak" dedi. 
Bakiyev, kendilerinin de, bölge ülkelerinin de terörizme karşı olduğunu vurgulayarak, "Bölgede durum normale döndüğüne göre hava üssü konusu da gündeme gelecektir" diye konuştu. 

AGİT'ten olumlu not 
Bu arada Avrupa Güvenlik ve İşbirliği Teşkilatı AGİT ve Şanghay İşbirliği Örgütü ile diğer sivil toplum örgütleri gözlemcileri, Kırgız seçimlerini "demokrasi yolunda atılan çok güzel bir adım" olarak değerlendirip olumlu not verdi. ABD Dışişleri Bakanlığı ise, Bakiyev'in başkan seçilmesini, Orta Asya'nın demokratik gelişiminde "önemli bir adım" olarak niteledi. 


</TEXT>
</DOC>
