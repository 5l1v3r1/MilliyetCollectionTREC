<DOC>
<DOCNO> 375540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun14.html </URL>
<DATE> 2005/09/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Saddam 19 Ekim'de hakim önünde... 
</HEADLINE>
<TEXT>

     Irak yönetimi, devrik Devlet Başkanı Saddam Hüseyin'in yargılanmasına 19 Ekim'de başlanacağı haberini doğruladı. 
     Hükümet sözcüsü Lait Kubba, Saddam ile birlikte 3 kişinin, anayasa taslağıyla ilgili referandumun 15 Ekim'de yapılmasından 4 gün sonra mahkemeye çıkacaklarını söyledi. 
     Başarısız bir suikast girişiminin ardından 1982 yılında Duceyl'de Şiilerin öldürülmesiyle ilgili suçlamadan yargılanacak Saddam, suçlu bulunması halinde ölüm cezasına çarptırılabilecek. 
     Resmi açıklama yapmaya yetkisi olmadığı için adının açıklanmasını istemeyen bir mahkeme yetkilisi, duruşma tarihi konusunda bilgi vermiş, Saddam'la birlikte üvey kardeşi ve dönemin istihbarat şefi Barzan İbrahim, eski Devlet Başkan Yardımcısı Taha Yasin Ramazan ve katliamın yapıldığı Duceyl şehrinin Baas partisi yetkilisi Avad Hamid El Bandar'ın yargılanacağını söylemişti. 
     
</TEXT>
</DOC>
