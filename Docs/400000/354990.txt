<DOC>
<DOCNO> 354990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo14.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun fiyatı yok 
</HEADLINE>
<TEXT>


Milan, Chelsea'nin Shevchenko için toplam 57 milyon pound Yaklaşık 142 milyon YTL değerindeki teklifini geri çevirdi. İtalyan ekibinin Asbaşkanı Galliani, "Sheva satılık değil" dedi 


Chelsea'nin dolar milyarderi sahibi Roman Abramovich, rüyalarını süsleyen Andriy Shevchenko için tarihi transfer teklifinde bulundu. İngiliz ekibinin toplam 57 milyon pound değerindeki önerisine ise Kırmızı - Siyahlılar olumsuz yanıt verdi. 
Daily Mirror gazetesi, Milanlı yöneticiler ile önceki gün bir araya gelen Abramovich'in Ukraynalı süperstar için 49 milyon pound para ve bu ekipte kiralık olarak forma giyen Crespo'yu teklif ettiğini yazdı. Haberde Arjantinli golcünün değerinin 8 milyon pound olduğu belirtip, transferin toplam değerinin 57 milyon poundu bulduğu bildirildi. Gerçekleşmesi halinde Zidane'ın 4 yıl önce Juventus'tan Real Madrid'e geçtiği 46.5 milyon poundluk dünya rekorunu tarihe gömmesi beklenen transfere Milan Asbaşkanı Galliani'nin kesinlikle hayır yanıtı verdiği ifade edildi. Galliani, "Chelsea bize mükemmel bir teklif yaptı ama Sheva satılık değil. O satılamaz cinsten bir oyuncu" dedi. 
Chelsea'nin, Shevchenko'ya da 4 yıllık anlaşma karşılığında haftalık 150 bin pound önerdiği kaydedildi. Ancak Abramovich'in aynı zaman da çok da iyi dost olduğu Shevchenko sevdasından kolay kolay vazgeçmeyeceği ifade ediliyor. 

Maradona yuvaya döndü 

Diego Armando Maradona bir dönem forma giydiği ve sıkı bir taraftarı olduğu Boca Juniors'tan gelen teklifi kabul etti. Arjantin'in en popüler iki ekibinden biri olan Boca'nın Başkanı Mauricio Macri, daha önce genç takımın başına geçmesi önerilen 44 yaşındaki efsanevi yıldızın Ağustos ayından itibaren futboldan sorumlu asbaşkan olarak kulüpte görev alacağını açıkladı. Macri, "Maradona özellikle profesyonel futbol takımının kurulmasında fikirleriyle bize destek verecek" diye konuştu. 

Paulista mucizesi 

Brezilya Kupası'nı bir 2. Lig takımı olan Paulista kazandı. İlk maçta 2-0 yendiği Fluminense ile finalin rövanşında deplasmanda golsüz berabere kalan Paulista kupayı müzesine götürdü. Brezilya Ligi'nde üçüncü sırada bulunan Fluminense karşılaşma boyunca üstün oynamasına rağmen bir türlü istediği golleri bulamadı. Konuk ekibin futbolcuları ve teknik heyet mücadele sonrası büyük sevinç yaşadı. Fluminense Teknik Direktörü Abel Braga geçen sezon da Flamengo'yu çalıştırırken, kupayı yine bir ikinci lig takımı Santo Andre'ye kaybetmişti. 

Meydan devlere kaldı 

Konfederasyon Kupası'nda favori ülkeler yarı finale yükseldi. Almanya, Arjantin ve Meksika'dan sonra Brezilya da ilk dört arasına ismini yazdırdı 

2006 Dünya Kupası'nın provası niteliğindeki 2005 Konfederasyon Kupası'nın grup maçları sonucunda herhangi bir sürpriz yaşanmadı. Almanya, Arjantin ve Meksika'dan sonra Brezilya da yarı final vizesini cebine koydu. Japonya karşısında kendine yeten beraberliği elde eden Sambacılar ilk dört arasına girmeyi başardı. Brezilya Robinho ve Ronaldinho'nun golleriyle iki kez öne geçtiği mücadelede Nakamura ile Oguro'ya engel olamayınca sahadan 2-2'lik beraberlikle ayrıldı. Meksika formalite maçında Yunanistan ile 0-0 berabere kalarak, yenilmezliğini 20 karşılaşmaya çıkardı. Yunanistan'ın elenmesiyle Avrupa kıtasını temsil eden tek takım olarak ev sahibi Almanya kaldı. 
Yarı final eşleşmeleri ise Brezilya - Almanya ve Arjantin - Meksika şeklinde oluştu. Brezilya - Almanya maçı cumartesi 19.00'da, Arjantin - Meksika karşılaşması da pazar günü yine aynı saatte Kanal D'den naklen yayınlanacak. 

Xavier, Roma ile devam 

2002-2003 sezonunda Galatasaray formasını giyen Abel Xavier gelecek sezon da İtalya Ligi takımlarından Roma'da top koşturacak. Değişik saç stiliyle gittiği her kulüpte ilgi odağı olan Portekizli savunma oyuncusunun Sarı - Kırmızılılar ile olan sözleşmesini 1 yıl daha uzattığı bildirildi. Gönderilmesi gündemde olan Xavier'in yeni teknik direktör Spalletti'nin isteği üzerine takımda kaldığı ifade edildi. Xavier, Galatasaray'dan ayrıldıktan sonra Hannover'de oynamıştı. 


</TEXT>
</DOC>
