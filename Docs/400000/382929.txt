<DOC>
<DOCNO> 382929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo39.html </URL>
<DATE> 2005/09/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
A Milli Takım'ın aday kadrosu açıklandı... 
</HEADLINE>
<TEXT>

     A Milli Futbol Takımı’nın, 8 Ekim Cumartesi günü İstanbul’da Almanya ile yapacağı özel, 12 Ekim Çarşamba günü de Tiran’da Arnavutluk ile yapacağı 18. Dünya Kupası Avrupa Eleme Grubu maçların aday kadrosu açıklandı. 
     Milli Takımlar Teknik Direktörü Fatih Terim, aday kadroya toplam 26 futbolcu çağırdı. 
     
     ÜMİT KARAN 3 YIL SONRA ÇAĞRILDI 

     Galatasaray’ın golcü futbolcusu Ümit Karan, yaklaşık 3 yıl sonra A Milli Futbol Takımı aday kadrosuna çağrıldı. 
     Bu sezona çok iyi bir başlangıç yaparak 7. haftada 9 gole ulaşan Ümit Karan, son olarak 7 Eylül 2002’de milli takımın İstanbul’da Slovakya ile yaptığı Avrupa Şampiyonası Eleme Grubu maçı için aday kadroya davet edilmişti. 
     Daha önce 6 kez A milli olan Ümit, ay-yıldızlı formayı ise en son 6 Ekim 2001 tarihinde deplasmanda Moldova ile yapılan Dünya Kupası Eleme Grubu maçında Moldova’ya karşı giymişti. 
     
     NURİ ŞAHİN İLK KEZ 

     Terim, 17 Yaş Altı Milli Takımı ile Peru’daki 11. Dünya B Gençler Futbol Şampiyonası’nda forma giyen Nuri Şahin’i ilk kez A Milli Takım aday kadrosuna çağırdı. 
     Danimarka ve Ukrayna maçları öncesi aday kadroya çağırılan ancak burnu kırıldığı için kadrodan çıkarılan Gökhan Zan ve Bulgaristan ile yapılan özel maçta sakat olmasına rağmen kadroya çağrılan İbrahim Akın, yeniden A Milli Takım aday kadrosuna davet edildi. 
     Bu arada, sakatlıkları nedeniyle Danimarka ve Ukrayna maçı aday kadrosunda yer almayan Fenerbahçeli Rüştü Reçber ile Galatasaraylı Necati Ateş, ile sakatlığı nedeniyle uzun süredir milli takımdan uzak kalan Nihat Kahveci de aday kadroya çağrıldı. 
     
     HAKAN ŞÜKÜR VE KORAY YOK 

     Fatih Terim, Galatasaraylı Hakan Şükür ile Beşiktaşlı Koray Avcı’yı aday kadroya çağırmadı. 
     Terim ayrıca, PAOK’lu Fatih Akyel, Konyasporlu kaleci Özden Öngün ve lisansı askıya alınan Fenerbahçeli Deniz Barış ile Profesyonel Futbol Disiplin Kurulu’dan 10 ay ceza alan Gökdeniz’i aday kadroya almadı. 
     
     SARI KART CEZALISI HAKAN ŞÜKÜR, ADAY KADROYÜ ALINMADI 

     A Milli Takım'ın 12 Ekim Çarşamba günü de Tiran'da Arnavutluk ile yapacağı 18. Dünya Kupası Avrupa Eleme Grubu maçları aday kadrosuna, Hakan Şükür'ün sarı kart cezalısı olduğu için alınmadığı açıklandı. 
     Milli Takımlar İdari Bölüm Sorumlu Yardımcısı Cezmi Turhan, Hakan'ın sarı kart cezası nedeniyle aday kadroda yer almadığını söyledi. 
     Ukrayna ile yapılan maçta, ilk yarının bitiminde sarı kart gören Hakan Şükür, cezalı duruma düşmüştü. 
     
     ADAY KADRO 

     A Milli Takım aday kadrosunda şu oyuncular yer alıyor 
     Volkan Demirel, Rüştü Reçber, Serkan Balcı, Ümit Özat, Selçuk Şahin Fenerbahçe , Ümit Karan, Necati Ateş, Hasan Şaş, Ergün Penbe Galatasaray , İbrahim Toraman, Tümer Metin, Gökhan Zan, Okan Buruk, İbrahim Akın Beşiktaş , Fatih Tekke, Hüseyin Cimşir Trabzonspor , Orkun Usak Ankaragücü , Yıldıray Baştürk Hertha BSC Berlin , Nihat Kahveci Real Sociedad , Hamit Altıntop Schalke 04 , Halil Altıntop Kaiserslautern , Alpay Özalan FC Köln , Nuri Şahin Borussia Dortmund , Emre Belözoğlu Newcastle United , Tolga Seyhan FC Shakthar Donetsk , Serhat Akın Anderlecht . 
     
     PAZAR GÜNÜ İSTANBUL’DA TOPLANIYORLAR 

     A Milli Takım aday kadrosu, 2 Ekim Pazar günü İstanbul’da toplanacak. 
     Çengelkey Sumahan Otel’de saat 17.00’de toplanacak milliler, 3 Ekim Pazartesi günü saat 18.00’de BJK Nevzat Demir Tesisleri’nde ilk antrenmanına çıkacak. 
     Milli Takım, aynı tesislerde 4 ve 5 Ekim tarihlerinde saat 11.00 ve 18.00 olmak üzere günde iki kez antrenman yapacak. 6 Ekim günü saat 18.00’de tek çalışma yapacak milliler, 7 Ekim Cuma günü saat 11.00’de maçın oynanacağı Atatürk Olimpiyat Stadı’nda çalışacak. Milli Takım bu çalışmadan sonra Polat Renaissance Otel’e geçecek. A Milli Takım 8 Ekim Cumartesi günü saat 21.00’de Almanya ile yapacağı özel maçtan sonra 9 Ekim Pazar günü saat 18.00’de Galatasaray’ın Florya Metin Oktay Tesisleri’nde bir antrenman yapacak. 10 Ekim Pazartesi günü sabah saat 11.00’de yine aynı tesisde çalışacak milliler, saat 17.00’de özel uçakla Arnavutluk’a gidecek. 

     
</TEXT>
</DOC>
