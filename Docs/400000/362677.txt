<DOC>
<DOCNO> 362677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun15.html </URL>
<DATE> 2005/07/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Irak'ta her 40 dakikada 1 kişi ölüyor... 
</HEADLINE>
<TEXT>

     Iraq Body Count araştırma grubunun bir çalışmasına göre Irak’ta her 40 dakikada 1 kişi ölüyor. 
     Amerikan işgalinin başladığı 2003 yılından bugüne Irak’ta 25 bin sivil öldü, 42 bin 500 sivil yaralandı. Sivil kayıpların büyük çoğunluğu, savaşın bitişinin ilan edilmesinden sonra yaşandı. 
     
     AMERİKALILAR, DİRENİŞÇİLERDEN DAHA ÇOK SİVİL ÖLDÜRDÜ 
     Iraq Body Count araştırma grubunun yayınladığı rapora göre, Irak’ta ölen her 3 sivilden 1’i Amerikan güçleri tarafından öldürüldü. İşgal kuvvetleri tarafından öldürülen sivillerden yüzde 98.5’i, Amerikan güçleri tarafından öldürüldü. 
     Irak’ta hayatını kaybeden her 10 sivilden 1’inin ölümünden direnişçiler sorumlu. 
     Sivil kayıpların yarıya yakını Bağdat’ta gerçekleşirken, ölen sivillerin yüzde 20’sinin kadın ve çocuk olduğu belirtildi. Ölen her 200 çocuktan biri 2 yaşının altında bulunuyor. 
     Independent gazetesinde çıkan habere göra, raporu hazırlayan John Sloboda, "Batılı hükümetlerin sivil kayıpları görmezden gelmesi, Müslüman toplumun kızgınlığını ve isyanını arttıran faktörlerden biridir" dedi. 
     Grubun raporuna göre ülkede yaşanan sivil ölümlerin yarıdan fazlası patlayıcılar nedeniyle gerçekleşti. Bu patlamaların büyük çoğuluğu ise yapılan hava saldırılarıyla meydana geldi. 
     Raporu hazırlayan ekipten Toby Dodge, "Irak bir anarşi ortamına sürükleniyor ve Amerikan varlığı buna engel olamıyor. Bu durum Amerika varlığının barışçı bir ülke yaratmada başarılı olamadığını gösteriyor" dedi. 
     Irak işgalinin başladığı günden beri ise bin 769 Amerikan askeri ve 93 İngiliz askeri öldü. Raporda kaç Irak askerinin öldüğü ise bildirilmedi. 

ANKA 
     
</TEXT>
</DOC>
