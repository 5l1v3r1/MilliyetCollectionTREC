<DOC>
<DOCNO> 395012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/yas04.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol süpürgesi öldürdü 
</HEADLINE>
<TEXT>


Gülsüm Korkmaz, sabah sporunu yaptığı sırada, yolu temizleyen aracın süpürge demirine takılarak feci şekilde can verdi. Sürücü gözaltına alındı 

HALUK ATALAY İstanbul 

İstanbul Beşiktaş'ta dün, İnönü Stadı yanındaki kaldırımda, sabah sporunu yapan 35 yaşındaki Gülsüm Korkmaz'ın cesedi bulundu. Korkmaz'ın, Büyükşehir Belediyesi'nin yol süpürme aracının çarpmasıyla hayatını kaybettiği belirlendi. 

Teslim oldu 
Kadırgalar Caddesi üzerinde bir kadının yattığını görenler, dün sabah saat 09.00 sıralarında durumu polise bildirdi. Beşiktaş İlçe Emniyet Müdürlüğü ekipleri olay yerine gelince, 30-35 yaşlarındaki bir kadının bacaklarının kırık ve parçalanmış olduğunu tespit etti. 
Üzerinde eşofman takımı olan ve spor ayakkabıları yanında bulunan kadının kolundaki 3 bilezik polislerin dikkatini çekti. Polis, hayatını kaybeden kadının 35 yaşındaki Gülsüm Korkmaz olduğunu belirledi. 
Bu arada İstanbul Büyükşehir Belediyesi'nde yol süpürgesi şoförü olarak çalışan Vedat Uğur, Beşiktaş Polis Merkezi'ne giderek teslim oldu. 

'Yerde yatıyordu' 
Kaldırımın üzerini araçla geriye doğru temizlerken süpürgenin demirine takılan kadını yerde yatarken gördüğünü söyleyen Uğur, durumu telsizle belediye merkezine bildirdiğini belirtti. 
Uğur, kazanın ardından kullandığı aracı 50 metre ilerdeki garaja bıraktıktan sonra polise teslim oldu. Sürücü Vedat Uğur gözaltına alındı. 


</TEXT>
</DOC>
