<DOC>
<DOCNO> 377943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy06.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den genel görüşme çağrısı 
</HEADLINE>
<TEXT>


ANKARA Milliyet 


CHP, terör gündemli genel görüşme talebiyle TBMM'yi olağanüstü toplantıya çağıracak. CHP Merkez Yönetim Kurulu ve Grup Yönetim Kurulu, dün genel merkezde Genel Başkan Deniz Baykal başkanlığında toplanarak son dönemde artan terör olaylarını değerlendirdi. Baykal, genel görüşmeyle ilgili TBMM Başkanlığı'na başvurunun bugün yapılacağını belirterek şunları kaydetti "Genel Kurul'un 20 Eylül'e kadar toplanmasını umuyoruz. Anayasa gereği en geç 1 hafta içinde toplanmalı. Bu huzursuzluğu TBMM'ye aktaracağız. Gevşeklik Türkiye için ciddi fatura oluşturmaya başladı. Türkiye tehlikeli çatışma ortamına doğru sürükleniyor. Terör, silahlı çatışmadan kitlesel çatışmaya doğru taşınmak isteniyor." Terörün iç politika malzemesi haline getirilmemesi gerektiğinin bilincinde olduklarını ifade eden Baykal, "Hükümet ciddi olmalı. Türkiye kaynıyor" dedi. Başbakan Erdoğan ve hükümetin terörle mücadele konusunda zihninin net olmadığını savunan Baykal, "Türkiye'nin etnik temele dayalı hukuki devlet yapılanmasını kabul etmiyoruz" diye konuştu. 



</TEXT>
</DOC>
