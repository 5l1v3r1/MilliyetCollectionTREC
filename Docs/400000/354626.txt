<DOC>
<DOCNO> 354626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo06.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedektif Akseki 
</HEADLINE>
<TEXT>


Tahkim Kurulu'nun, Futbol Federasyonu'nun kararını bozması sonucu küme düşen Akseki Aroma işin peşini bırakmadı. 3. Lig ekibinin Başkanı Şenol Yavuz takımının ligde kalmasını sağlayacak deliler topladı 

Hakan CAN 


Futbol Federasyonu kararıyla 3. Lig'de kalan, Tahkim Kurulu'nun kararı bozmasıyla Amatör Küme'ye düşen Akseki Aromaspor, dedektif gibi çalışarak, ilginç belgeler ortaya çıkardı. 
Tahkim Kurulu, dün Akseki Aromaspor'un MHK'nın geçersizliği gerekçesiyle düşüp düşmemesi konusunu tartışırken, Kulüp Başkanı Şenol Yavuz ve kulüp avukatı Kemal Kapulluoğlu'nun verdiği bilgiler olayın farklı bir boyutunu gözler önüne serdi. 
Akşehir'in, Denizli Belediye maçının ardından federasyonun 3 - 0'lık hükmen mağlubiyet kararını, "Olaylı geçen maçta hakem bize Şeref'in sarı kart gördüğünü gösterir belge vermedi. Bilmiyorduk" tezini Akseki Aromaspor yönetime bozmak için kolları sıvadı. 
Tahkim Kurulu'nun Aksekispor'un düşmesiyle sonuçlanan kararı ardından Başkan Şenol Yavuz'u arayan ve ismini vermeyen bir kişi, "Siz mağdur oldunuz. Sizi yüzde bir milyon kurtaracak belge elimde. 50 milyar lira verirseniz, o belgeyi size veririm" dedi. Üç gün süren görüşmeleri kayda alan Başkan, sezon sonunda kulüp müdürlüğünü bırakan A.A. ile Antalya'da buluşup 20 milyar lira karşılığında belgeyi vermeye ikna etti. 
Antalya'da Akseki Aromaspor İkinci Başkanı Adem Çelik ve yönetim kurulu üyesi Fatih Özcan kimliğine bürünmüş bir polisin katıldığı toplantıda A.A.'nın, "Bu belgeyi hakemler bana verdi. Kulüp yöneticileri evrağı yok etmemi söylediler" ifadelerini kullandığı iddia edildi. A.A. para alışverişi sırasında suçüstü tutuklanarak, savcılığa sevk edildi. 
Tahkim Kurulu toplantısına katılan söz konusu maçın hakemleri belgelerdeki imzaların kendilerininkine benzer olduğunu söyleyerek olayı doğruladı. 

TELEFON KAYDI 1 

Ş.Y. İyi akşamlar 
A.A. İyi akşamlar 
Ş.Y. Abi bak şimdi arkadaşlar 18 milyar lira ayarlayacaklar. 
A.A. 20'den 18'e iniyorsun. 20'ye tamam dedik bak. 
Ş.Y. Ben bir sorayım dedim. 
A.A. 20'ye olur dedik. Atlayıp gelicem. Şimdi sizden cevap bekliyorum. 
Ş.Y. Peki sana bir numara vericem. Yönetimden benim başkan yardımcısı arkadaşım. Adı Adem... Telefon numarısını veriyor 
A.A. Tamam abi. 
Ş.Y. Onunla görüştüm ben. Gerekeni söyledim. Sen de onunla buluşacaksın. O seninle bir yerde buluşacak. Nasıl bir belge olduğuna bakacak. Bakalım nasıl bir belge 
A.A. Senin tahmin ettiğin belge. 
Ş.Y. Benim tahmin ettiğim belge. Madem öyle açık açık konuşalım. Hakemlerin verdiği raporlardan alınan belge mi, yoksa kartların olduğu belge mi Sen saha komiseri misin 
A.A. Yok saha komiseri değilim. Ama aradığınız belge bu. Yüzde bir milyon sizi ligde bırakacak belki bu. 
Ş.Y. Akşehir - Konya Gençlerbirliği maçının belgesi değil mi. Yani yarım kalan maçın belgesi 
A.A. İstersen ben sana belgeyi okuyayım. 
Ş.Y. Bir oku bakalım 
A.A. Akşehir - Konya Gençlerbirliği maçı. 11. ayın 7'si 2004... Bu belge işte. 
Ş.Y. Hakemlerin sarı kart işledikleri belge mi Verilen rapor mu 
A.A. Kartların yazıldığı belge. 
Ş.Y. Ya zaten o belgeyle ilgili sorun yok. Verilip, verilmediğiyle ilgili sorun var. 
A.A. Bu verildiğine dair kaydı. 
Ş.Y. Onda imza yok. Teslim aldım diye. 
A.A. Ama önemli olan bu kağıt değil mi Bu belge federasyonda da var. Ben bu belgeyi buldum. 
Ş.Y. Tamam kabul ediyorum. Şöyle birşey var. O belgeyi nereden aldın. O belgenin Akşehir yöneticilerine verilmediği söyleniyor. Verildiğini nasıl ispat edeceğiz 
A.A. Verilmese zaten sen bu belgeyi bulamazsın. 
Ş.Y. Ama resmi biri tarafından bunun ifade edilmesi lazım. Söze bakmıyor adamlar. Varsa hakemlerin, saha komiserlerinin raporları var. O raporlar arasında kırmızı kartlar, sarı kartlar olsa daha iyi olur. 
A.A. Bu hakemlerin federasyona verdiği hakem raporu. Her şey yazıyor. Her şey yazıyor burada. 
Ş.Y. Tamam o zaman, o rapor. Sen Adem denen arkadaşla buluşursun. Halledersin. 
A.A. Tamam abi. 
Ş.Y. Ben 2 milyar daha gönderirim dükkandan. 
A.A. Tamam abi. 

TELEFON KAYDI 2 

Ş.Y. Şimdi nasıl yapacağız. Ben size en son şeyi söyledim. 
A.A. Bu göremeyeceğin bir şey, Çünkü düştüğün zaman, çıkmaya kalksan trilyonlar harcasan çıkamazsın. 
Ş.Y. Bunu kabul ediyorum. Ama belgeyi de tahmin edebiliyorum. Belgeyi biliyorum. Ama 15 milyardan fazla verecek durumumuz yok. Ancak toplayıp vereceğiz onu da. 
A.A. Abi bu az. Sen bir görüş, biraz çıkın. 
Ş.Y. Senin bu gece Antalya'da olman lazım. Arkadaşlar sabah 5 uçağına biletleri aldı. 
A.A. Siz görüşün biz neticeye bağlayalım. Ona göre ben ne yapacağımı bileyim. 
Ş.Y. Ben Seydişehir'e gelemem. Akseki'de arkadaş vardı, Antalya'ya gitmiş. Akseki'den adamı gönderemem ki. Antalya'ya gelmen lazım. Para da, ilgili arkadaş da Antalya'da. 
A.A. Valla Antalya biraz zor. Siz bir görüşün çıkın da. Ben tekrar ararım sizi. 

NE OLMUŞTU 
Üçüncü Lig 4.Grup'ta Akşehir - Denizli Belediye maçında, ev sahibi takım sarı kart cezalısı Şeref'e forma giydirmişti. Federasyon bu gelişme sonrasında Denizli Belediye'yi 3 - 0 hükmen galip ilan etmiş, Akşehir küme düşmüştü. Akşehir daha sonra Şeref'in sarı kart gördüğü ve yarım kalan Konya Gençlerbirliği müsabakasıyla ilgili sarı kart föyünün kulübe tebliğ edilmediği gerekçesiyle, Tahkim Kurulu'na başvurup kararı bozdurdu. 3 - 0'lık hükmen yenilgi kararı 3 - 1 Akşehirspor lehine değiştirildi. Bu kez küme düşen taraf Akseki olmuştu. 


</TEXT>
</DOC>
