<DOC>
<DOCNO> 377865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur27.html </URL>
<DATE> 2005/09/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
''Kız kaçırırsak ne olur " diye fikir aldıkları kişinin kızını kaçırdılar 
</HEADLINE>
<TEXT>

     Mersin’in Tarsus İlçesi’nde, yaklaşık 3 hafta önce sınava gitmek için evden ayrılan daha sonra telefon ederek kaçırıldığını söyleyen genç kızın ailesi, olayı gerçekleştirdiklerini iddia ettikleri kirveleri hakkında suç duyurusunda bulundu. Kavaklı Mahallesi’nde ailesiyle yaşayan Atatürk Lisesi öğrencisi G.T’nin 16 ailesi, yaklaşık 3 hafta önce not yükseltme sınavına girmek için okula giden kızlarından bir daha haber alamadı. Akşam kızlarının eve gelmemesi üzerine anne Hülya ve baba Recep T, durumu güvenlik güçlerine bildirdiler. Anne Hülya T, AA muhabirine, polis, jandarma ve savcılığa suç duyurusunda bulunduklarını belirterek, "Kızımızı, kirvemiz B.K’nin, oğlu H.K. için kaçırdığına inanıyoruz. Kocam, B.K’nin küçük oğluna 17 yıl önce kirve olmuştu. Uzun yıllardır hiç görüşmüyorduk. Fakat bu yıl, bize sık sık gelmeye başladılar. Aklımıza kötülük yapacakları hiç gelmemişti" dedi. Kızının bir an önce bulunmasını isteyen Hülya T, "Kızım kaçırılmadan 5 gün önce, bunlar bizim eve geldiğinde, B.K. eşime Sana bir şey danışacağım. Bizim oğlana bir kız kaçıracağız. Fakat, kızın yaşı hem küçük hem de öğrenci. Bir şey olur mu diye sordu, danışıp fikir aldı. Kocam da Sakın böyle bir şeye kalkışmayın. Çünkü cezası çok ağır diye düşüncelerinden vazgeçirmeye çalıştı. Ama böyle bir şeyin bizim başımıza geleceği aklımıza gelmemişti" diye konuştu. Hülya T, kaçırıldığından bu yana bir kez telefonla görüştürüldüğü kızının "Beni bunların elinden kurtarın" diyebildiğini, H.K’nin de daha sonra aradığında "Sabırlı olun. Bir süre daha bekleyeceksiniz" dediğini söyledi. 
     
</TEXT>
</DOC>
