<DOC>
<DOCNO> 398212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy12.html </URL>
<DATE> 2005/11/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan Kopenhag ve Mastrich kriterlerini yerine getiririz 
</HEADLINE>
<TEXT>

     
     Murat Muratoğlu bildiriyor 
     
Başbakan Recep Tayyip Erdoğan, "Biz bu cumhuriyeti, devleti Samsun’dan yola çıkarak kurduk. Biz, Şanlıurfa’da, Kahramanmaraş’ta, Gaziantep’te, Çanakkale’de ağır bedeller ödedik ve yeniden var olduk. Biz, öz kardeşler arasında ihanet tohumları ekmek isteyenlere, fırsat vermeyecek büyük bir milletiz" dedi. 
     Başbakan Erdoğan, Samsun Cumhuriyet Meydanı’nda AK Parti İl Başkanlığı tarafından düzenlenen "Büyük Samsun Mitingi"nde yaptığı konuşmada, yola çıkarken halka ne söyledilerse, aynısını gerçekleştirdiklerini ifade ederek şunları söyledi 
     "AK Parti verilen sözleri havada bırakan, atılan temelleri takip etmeyen bir hükümet değildir. AB yolunda ciddi adımlar attık. Şimdi başladılar, bu müzakere süreci bitmez diye. Daha dün bir bugün iki be dur be. Biz artık tarama yapıyoruz. Müzakere yapacağız bundan sonra önümüze ne gelirse biz bunları aşarız. Efendim Kıbrıs’ta sorunlar var, efendim işte şurada şu sorunlar var. Biz, Kopenhag siyasi kriterlerinde, ne varsa, biz Mastrich kriterlerinde ne varsa bunu yerine getiririz. Ama bunun dışında bir şeyi bizden kimse isteyemez ve alamaz bu böyle bilinsin." Dertlerinin şu anda milletlerarası bir ittifakı gerçekleştirmek olduğunu anlatan Erdoğan, "Şunu söyledik eğer AB bir siyasi değerler bütünlüğü ise Türkiye’yi arasına almak durumundadır. Ama değilse o zaman bir Hıristiyan kulübü olarak kalır. Türkiye AB’ye kabul edilirken bir insanımızın yaşam standardının yükseltilmesini düşündük. 
     Biz, bu arada medeniyetler arası ittifaka güç katalım istedik. Şu anda BM Genel Sekreteri Kofi Annan’ın riyasetinde, İspanya Başbakanı Zapatero ile birlikte medeniyetler arası ittifakı götürüyoruz. Bugün toplantımız var. Bunu bilmeyenler var anlamayanlar var maalesef çağı yakalayamayanlar var. Bilmiyorlar öğrenecekler. " Türkiye’de ekonomik kalkınma ile birlikte demokratik, hukuk devletinin, laik sosyal devletin bu ilkelerle güçlendirilmesi, insan hak ve özgürlükleri konusunda da kalkınma ve ilerlemeye ihtiyaç duyulduğunu ifade eden Erdoğan, bunun, sanayicilerin, esnafın, çiftçilerin ve diğer toplum kesimlerinin biraraya gelerek tek bir yumruk olmasıyla gerçekleşeceğini kaydetti. Türkiye’nin bir huzur ülkesi olacağını vurgulayan Erdoğan, "Türkiye’nin dirliğini, düzenini ve kardeşlik iklimini bozmaya kimse ama kimse muktedir olamayacaktır. 
     Biz bu cumhuriyeti, devleti Samsun’dan yola çıkarak kurduk. Biz, Şanlıurfa’da, Kahramanmaraş’ta, Gaziantep’te Çanakkale’de ağır bedeller ödedik ve yeniden var olduk. Biz, öz kardeşler arasında ihanet tohumları ekmek isteyenlere, fırsat vermeyecek büyük bir milletiz." Erdoğan, son 3 yılda 60 bin derslik açtıklarını hatırlatarak, "Bunlar çağdaşlıktan bahsediyorlar. Bunlar çağ dışı, çağ dışı. 
     İnternet ağının ulaşmadığı okul kalmayacak. Şemdinli’ye gittik bir okul ziyaret ettim. Bakayım internet ağı var mı, bilişim teknolojisi sınıfı var mı diye. Baktım hamdolsun internet ağı ve bilişim teknolojisi sınıfı var, mesele bu. Önümüzdeki yılın ilk çeyreğinde hedefimiz bütün okullarda bilişim teknolojisi sınıfları açmaktır. 320 bin bilgisayar gerekiyor şu anda 80 bin eksiğimiz var." Üniversite öğrencilerine 110 milyon lira kredi verildiğini belirten Erdoğan, bu rakamın yüzde 20 artışla 130 milyon liraya çıkarıldığını bildirdi. 
     Sağlık konusuna da değinen ve modern hastanecilik anlayışını getirdiklerini ifade eden Erdoğan, koğuş sistemi yerine tek yataklı ya da çift yataklı hastane devri başladığını ve bununla ilgili yoğun çalışmaları olduğunu söyledi. 
     
</TEXT>
</DOC>
