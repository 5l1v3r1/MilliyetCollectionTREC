<DOC>
<DOCNO> 370211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun13.html </URL>
<DATE> 2005/08/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yunan basını Uçan tabuta öfke, cevaplanacak önemli sorular var 
</HEADLINE>
<TEXT>

     Yunan basını, önceki gün Atina'nın kuzeyinde Rum yolcu uçağının düşmesiyle ilgili olarak, ''yanıtlanması gereken önemli sorular bulunduğunu'' belirtti. 
     Elefterotipia gazetesi, bugünkü sayısında birinci sayfadan verdiği ''Kaybolan 121 can, felaket güneşine Helios soruyor Neden '' başlıklı haberinde, Rum uçağındaki yolcuların ''havasızlık'' ve ''esrar'' içinde kaybolduğunu yazdı. 
     Gazete, ''Uçak mı, uçan tabut mu '' başlıklı bir başka haberinde, Rum uçağının ''ağır sorunlu bir geçmişi ve temiz kağıtları bulunduğunu'' belirtirken, kontrol kuleleriyle irtibatının kesilmesinin ardından Atina semalarında kontrolsüz kalan Rum uçağının, ''şans eseri'' Attiki bölgesindeki kalabalık yerleşim birimlerine düşmediğini kaydetti. 
     Ta Nea gazetesi, ''Öfke ve soru işaretleri'' ve ''Uçan tabuta öfke'' başlıklı haberlerinde, adli tıp raporlarında yolcuların son ana kadar hayatta olduğunun belirlenmesinin, kazayla ilgili tüm senaryoları altüst ettiğini yazdı. 
     Kazanın meydana geliş nedenlerinin hala muamma olduğunu belirten gazete, ''yolcu uçağının pilotlarının neden tepki göstermediğinin, kazadan önce Rum uçağına eşlik eden Yunan jetlerinin pilotlarının uçağın kokpitinde gördüklerini belirttikleri kişilerin kimler olduğunun'' ve ''Atina havaalanına yaklaşmakta olan uçağın son anda nasıl rota değiştirdiğinin'' yanıtlanması gereken sorular olduğunu kaydetti. 
     Ta Nea gazetesi, kazayla ilgili bir yorumunda da ''hava taşımacılığının serbest bırakılmasının ardından küçük sermayeli yüzlerce uçak şirketi kurulmasıyla, uçuş güvenliği konusunda büyük soru işaretleri oluştuğunu'' belirtti. 
     Tipos gazetesi, ''Sorunlu Boeing 737, Yunanistan'ı ve Kıbrıs'ı yasa boğdu'' başlıklı haberinde, ''Yunanistan ile Kıbrıs'ın Meryem Ana bayramının arifesinde tarihlerinin en büyük uçak trajedisiyle sarsıldığını'' yazdı. 
     Kazada 121 kişinin yaşamını yitirmesinde ''8 niçin'' bulunduğu belirtilen haberde, kazayla ilgili araştırmalar ilerledikçe olayın açıklığa kavuştuğu, ancak halen yanıtlanması gereken birçok soru olduğu kaydedildi. 
     Etnos gazetesi de ''121 ölülü trajedi'' başlıklı haberinde, Atina yakınlarında düşen Rum uçağının düşmeden önce kokpitte bulunan bir hostes ve bazı yolcular tarafından kurtarılmaya çalışıldığını öne sürdü. 
     Gazete, Rum uçağına refakat eden Yunan jet pilotlarının ifadelerine dayanarak verdiği haberde, düşmeden önce son anda kontrolü ele almaya çalışan hostesin uçuş bilgisinin, süratle alçalan uçağı yeniden yükseltmek için yeterli olmadığını yazdı. 
     
</TEXT>
</DOC>
