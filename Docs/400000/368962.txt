<DOC>
<DOCNO> 368962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko58.html </URL>
<DATE> 2005/08/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray Sportif'ten 30.4 milyon YTL net kar... 
</HEADLINE>
<TEXT>

     Galatasaray Sportif A.Ş, bir yılda 30.4 milyon YTL net kar elde etti. 
     Galatasaray Sportif Sınai ve Ticari Yatırımlar A.Ş'den Borsa'ya yapılan açıklamada, 31 Mayıs 2005'te sona eren 12 aylık dönemde şirketin 38.1 milyon YTL net satış rakamına ulaştığı bildirildi. 
     Açıklamada, geçen yılın aynı dönemine göre net satışlardaki 10.8 milyon YTL'lik düşüşün ana nedeninin, takımın Şampiyonlar Ligi'ne katılmaması olduğu kaydedilerek şöyle denildi 
     ''Özel bir medya pazarlama şirketi olarak yapılandırılması sebebiyle düşük giderlere sahip olan Galatasaray Sportif'in 12 aylık faaliyet gideri, 7.7 milyon YTL olarak gerçekleşmiş ve şirketin esas faaliyet karı 30.4 milyon YTL'ye ulaşmıştır. Bu dönemde Türk Lirası'nın yabancı paralar karşısında değer kazanması sonucu geçtiğimiz sene 3.9 milyon YTL net kur farkı geliri kaydedilmişken, bu sene 3.4 milyon YTL kur farkı gideri yazılmıştır. Diğer net faaliyet gelirleri 8.1 milyon YTL olurken, oluşan 4.7 milyon YTL net parasal pozisyon zararı ve enflasyon düzeltmelerinden sonra, Galatasaray Sportif, 12 aylık dönemde 30.4 milyon YTL net kar elde etmiştir.'' 
     
</TEXT>
</DOC>
