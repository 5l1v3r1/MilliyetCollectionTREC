<DOC>
<DOCNO> 353115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas29.html </URL>
<DATE> 2005/06/17/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Evlat sevgisini miniklere verecek... 
</HEADLINE>
<TEXT>

     Çanakkale Onesekiz Mart Üniversitesi ÇOMÜ Çanakkale Meslek Yüksek Okulu Çocuk Gelişimi Bölümü’nden mezun olan 47 yaşındaki Saime Toprak, trafik kazasında kaybettiği oyuncu oğlunun acısını minik öğrencileriyle dindireceğini söyledi. 
     ÇOMÜ’nün, 18 Mart Stadı’nda düzenlenen 2004-2005 akademik yılı mezuniyet töreninde diploma alan Toprak, AA muhabirine yaptığı açıklamada, yönetmen Nuri Bilge Ceylan’ın "Uzak, Kasaba ve Mayıs Sıkıntısı" filmlerinde rol alan oğlu Mehmet Emin Toprak’ı 27 yaşında trafik kazasında kaybettiğini, içindeki dinmeyen evlat hasretini çocuklarla ilgilenerek gidermek istediğini belirtti. 
     Toprak, ortaokul, lise ve Açıköğretim Fakültesi Ev Ekonomisi Bölümü’nü bitirdikten sonra Çanakkale Onesekiz Mart Üniversitesi’nden de mezun olmanın gururunu yaşadığını anlattı. Toprak, şöyle konuştu 
     "Bir bayan olarak okuma hevesi içimde her zaman vardı. Geç de olsa okumaya karar verdiğim için kendimle gurur duyuyorum. Bence bütün ev hanımlarının bu gayreti göstermesi lazım. Oğlum Mehmet Emin’i 2002 yılında bayram tatili için Yenice’ye gelirken trafik kazasında kaybettim. Bir çocuğum daha var, ancak vefat eden oğlumun acısını unutmam mümkün değil. Kendimi minik öğrencilere adayıp acımı hafifletmek istiyorum." 
     
</TEXT>
</DOC>
