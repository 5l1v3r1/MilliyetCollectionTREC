<DOC>
<DOCNO> 394377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo10.html </URL>
<DATE> 2005/11/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Fenerbahçe'de neşeli günler... 
</HEADLINE>
<TEXT>

     Fenerbahçe, Turkcell Süper Ligi'nde Vestel Manisaspor ile gelecek hafta yapacağı maçın hazırlıklarını bugün tek antrenmanla sürdürürken, oyuncuların son çalışmalardaki neşeli tavırlarının sürdüğü görüldü. 
     Antrenör Roland Koch yönetiminde, Samandıra Tesisleri'nde gerçekleştirilen ve yaklaşık 1.5 saat süren çalışmada futbolcular koşunun ardından 5'e 2 top kapma, dar alanda top sektirme ve şut çalışması yaptı. Sarı-lacivertli futbolcular idmanı çift kale maçla tamamlarken, mavi takım da yeşil takımı 10-8 yendi. 
     Çift kale maç sırasında hakemlik yapan antrenör Koch'un verdiği kararlara futbolcuların sık sık itiraz etmesi dikkati çekerken, oyuncuların bu tepkileri Koch'in kararlarını değiştirmedi. 
     Ayrıca, antrenmanın tamamlanmasının ardından saha içinde kısa bir toplantı yapan Koch, oyunculara, ''İdman bitsin mi yoksa 5 dakikalık bir maç daha yapar mısınız '' diye sorması üzerine, yenilen mavi takım büyük bir istekle antrenmanın uzamasını isteyince Alman antrenör, bu talebi dikkate alarak idman bir süre daha uzattı. 5 dakika süren ikinci çift kale maçı ise bu kez 4-2 mavi takım kazandı. 
     Antrenman boyunca oldukça neşeli oldukları gözlenen oyuncular sık sık birbirleriyle şakalaştı. 
     Takımdan ayrı olarak antrenman yapan Zafer Biryol ise önce salonda daha sonra da dışarıda fizyoterapistle çalıştı. 
     Diğer yandan sarı-lacivertlilerin Brezilyalı yıldızı Alex, çalışma sonrası Fenerbahçe Kart ile basın mensuplarına poz verdi. 
     Fenerbahçeli futbolcular, yarın yapacakları iznin ardından 14 Kasım Pazartesi günü Vestel Manisaspor maçı hazırlıklarını sürdürecek. 
     
</TEXT>
</DOC>
