<DOC>
<DOCNO> 354824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo28.html </URL>
<DATE> 2005/06/23/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Wimbledon Tenis Turnuvası'nda, favorilerden İspanyol Nadal elendi... 
</HEADLINE>
<TEXT>

     Sezonun 3. "Grand Slam" mücadelesi olan 119. Wimbledon Tenis Turnuvası, İngiltere’nin başkenti Londra’da sürüyor. 
     Wimbledon Tenis Kulübü Kortları’nda süren 18.33 milyon dolar toplam ödüllü turnuvanın 4. gününde, tek erkekler ve tek bayanlarda 2. 
     tur maçları tamamlandı. 
     Tek erkeklerde bu yılın Fransa Roland Garros Turnuvası Şampiyonu olan 4 numaralı seribaşı İspanyol raket Rafael Nadal, 2. turda deneyimsiz Lüksemburglu rakibi Gilles Müller’e 6-4, 4-6, 6-3 ve 6-4’lük setlerle 3-1 yenilerek elenirken, büyük bir sürprize de yol 
     açtı. Tek erkeklerde diğer sürpriz sonucu da 6 numaralı seribaşı İngiliz rakibi Tim Henman’ı 3-6, 6-2, 3-6, 6-3 ve 8-6’lık setler ve 3-2’lik sonuçla yenip eleyen Rus Dmitry Tursunov gerçekleştirdi. Tek erkeklerdeki diğer maçlarda, 9 numaralı seribaşı Fransız Sebastien Grosjean, Rumen Victor Hanescu’yu 6-3, 6-4 ve 6-2’lik setlerle 3-0, 12 numaralı seribaşı İsveçli Thomas Johansson, yine Rumen Andrei Pavel’i 3-6, 7-6 7-4 , 6-4 ve 7-6’lık 7-4 setlerle 3-1 ve 15 numaralı seribaşı Arjantinli Guillermo Coria da Belçikalı Xavier Malisse’yi 3-6, 6-3, 7-5, 6-7 3-7 ve 6-4’lük setlerle 3-2 yenerek 3. tura yükseldi. Tek bayanlarda ise geçen yılın şampiyonu olan 2 numaralı seribaşı Rus raket Maria Sharapova, 2. turda Bulgar Sesil Karatancheva’ya 6-0 ve 6-1, 2000 ve 2001 yıllarının şampiyonu olan 14 numaralı seribaşı ABD’li Venus Williams, Avustralyalı Nivole Patt’a 7-5 ve 6-3, 8 numaralı seribaşı Rus Nadia Petrova da Fransız Severine Beltrame’ye 6-1 ve 6-2’lik setlerle 2-0 üstünlük sağlayarak 3. tura çıktı. Tek bayanlarda ayrıca 2002 ve 2003 yıllarının şampiyonu olan bu yıl da Avustralya Turnuvası’nı kazanan 4 numaralı seribaşı ABD’li Serena Williams, İtalyan Maria Santangelo önünde 2-6, 6-3 ve 6-2, 11 numaralı seribaşı Rus Vera Zvonareva, Çek Kveta Peschke karşısında 6-1, 4-6 ve 6-3, bu yılın Fransa Roland Garros Turnuvası finalisti olan 12 numaralı seribaşı Fransız Mary Pierce de Ukraynalı Julia Vakulenko önünde 4-6, 7-6 9-7 ve 9-7’lik setler ve 2-1’lik skorla galip gelerek tur atladı. Turnuvada yarından itibaren tek erkekler ve tek bayanlarda 3. tur maçlarına başlanacak. 
     
</TEXT>
</DOC>
