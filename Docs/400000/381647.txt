<DOC>
<DOCNO> 381647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo31.html </URL>
<DATE> 2005/09/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hiddink Şimdiki Fenerbahçe çok farklı... 
</HEADLINE>
<TEXT>

     Fenerbahçe'nin Avrupa Şampiyonlar Ligi'nde 28 Eylül Çarşamba günü karşılaşacağı Hollanda'nın PSV Eindhoven takımının teknik direktörü Guus Hiddink, ''Benim çalıştırdığım dönemdeki Fenerbahçe ile bugünkü Fenerbahçe arasında çok büyük farklar var'' dedi. 
     Hiddink, ''NOS TV''ye yaptığı açıklamada, Fenerbahçe ile Şükrü Saracoğlu Stadı'nda çok zorlu bir karşılaşma yapacaklarını, bu yüzden alınabilecek bir beraberliğin bile kendileri için başarı sayılacağını söyleyerek, ''Benim çalıştırdığım dönemdeki Fenerbahçe ile bugünkü Fenerbahçe arasında çok büyük farklar var. Alex, Anelka, Nobre, Tuncay gibi Avrupa ayarında futbolcuları kadrosunda bulunan bir takım Fenerbahçe. Kalede de Volkan büyük başarılara imza atıyor. Anelka ve Alex için özel önlemler almalıyız. İyi bir takım oyununa ihtiyacımız var'' diye konuştu. 
     Fenerbahçe'nin çok büyük ve ateşli bir taraftar kitlesine sahip olduğunu vurgulayan Hiddink, ''Öncelikle genç ve yeni bir ekiple mücadele etmenin zorluğunu, ikincisi uzun yıllar birbirleriyle oynayan iyi oyuncuların bulunduğu bir ekiple karşılaşmanın zorluğunu yaşayacağız. İyi bir strateji ile önce galibiyeti, sonra beraberliği düşüneceğiz'' dedi. 

     
</TEXT>
</DOC>
