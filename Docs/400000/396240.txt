<DOC>
<DOCNO> 396240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo03.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan pes etmiyor 
</HEADLINE>
<TEXT>


İsviçre maçı ardından, Milli Takımı bırakma sinyalleri veren Hakan Şükür spekülasyonlara noktayı koydu. Tecrübeli golcü, "Böyle bir şey söylemedim. Bırakmayı düşünmüyorum" dedi 

ERHAN TELLİ 


Galatasaray ve A Milli Takım'ın kaptanı Hakan Şükür, İsviçre maçının ardından yaptığı açıklamaların farklı anlamlara çekildiğini belirterek ay - yıldızlı ekibi bırakmayı düşünmediğini söyledi. Milliyet'in konuyla ilgili sorularını yanıtlayan deneyimli forvet, "Soyunma odasında yaşananlar ve yansıtılan duygular, farklı anlamlara çekilmek isteniyor. Herhalde bırakmamı isteyenler, kendi duygu ve düşüncelerini yazılarında da benim ağzımdan istedikleri şekilde yazıyorlar. Hiç kimseye, 'Milli Takımı bırakıyorum' diye bir şey söylemedim. Böyle bir karar da vermedim. Futbol oynamak ve futbolculuk hayatıma devam etmek istiyorum. Kendimi futbol oynamaya devam etmek için fizik olarak da iyi ve hazır hissediyorum" dedi. 
Milli Takımı bırakma konusunda tek başına karar veremeyeceğini de ifade eden Hakan, "Hocalarımız o değerlendirmeyi yapacaklardır" ifadesini kullandı. Tecrübeli forvet, her futbolcu gibi Milli Takıma hizmet etmekten onur ve gurur duyduğunu sözlerine ekledi. 

Rizespor'a karşı yok 

Cim Bom'a, Hakan Şükür'den kötü haber geldi. İsviçre maçında sakatlanan golcünün, yarın Çaykur Rizespor'la deplasmanda yapılacak karşılaşmada forma giyemeyeceği açıklandı. Kulüp doktoru Murat Çevik MR'ı çekilen Hakan'ın belinde spazm tespit ettiklerini belirterek, Çaykur Rize'ye karşı takımdaki yerini alamayacağını söyledi. 
Aslan tek idmanla hazırlıklarını sürdürürken, Çek Milli Takımı'ndan hasta dönen Heinz, boğaz enfeksiyonu yüzünden çalışmaya katılmadı. Gerets yönetimindeki idmanda yapılan çift kale maçta yedekler, asları 3-2 yendi. Gerets'in, Hasan Kabze'yi aslarla, Ümit Karan ve Ergün'ü yedeklerle çalıştırması dikkat çekti. 

Riva Projesi masada 

Galatasaray Yönetimi'nin, Aralık'ta yapılacak Olağanüstü Genel Kurul'da üzerinde her türlü tasarrufta bulunmak için üyelerden yetki isteyeceği Riva projesi tartışmaya açıldı. Her şey Galatasaray İçin Platformu üyelerinin düzenlediği toplantıya katılan Başkan Yardımcısı Refik Arkan'ın, Riva arazisine 4 banka tarafından oluşturulan konsorsiyumun talip olduğunu belirterek, projeyi detaylarıyla anlattığı öğrenildi. Arkan'ın, Riva'yı, Denizbank ve Vakıfbank önderliğinde oluşan konsorsiyuma devretmeleri halinde, kurulacak gayrimenkul yatırım ortaklığı şirketi üzerinden büyük gelir elde edeceklerini söylediği bildirildi. 


</TEXT>
</DOC>
