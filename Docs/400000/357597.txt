<DOC>
<DOCNO> 357597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/sazak.html </URL>
<DATE> 2005/07/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tehlikeli tırmanış 
</HEADLINE>
<TEXT>


Adalet Bakanlığı önünde dün sabah 'canlı bomba' olduğu belirtilen bir kişi güvenlik güçlerince öldürüldü. Eyüp Beyaz adlı eylemcinin, Başbakanlık'ın da bulunduğu trafiğe kapalı caddede ele geçirilme görüntüleri dün erken saatlerden itibaren ekranlara yansıdı. 
Şiddet olaylarındaki tırmanma eğilimine karşı yapılan onca uyarıdan sonra başkentin ortasında kan dökülmesi talihsizliktir. 
Bombanın patlaması felaket olurdu. 
Eylemcinin Adalet Bakanlığı'na girmeye çalışması, F tipi cezaevlerindeki olaylara karşı bir protesto hazırlığını da akla getiriyor. 
Geçen ay bir direnişçi cezaevinde kendisini yakmıştı. 
Ülkedeki gerilimi düşürmek öncelikle hükümetin görevi. Oysa Adalet Bakanlığı'na birkaç kilometre ötedeki TBMM'de geceki 'kavgalı oturum'da sert tartışmalar yaşanıyordu. 
CHP'li üyelerin 'ılımlı İslam' suçlamasının ardından, AKP'nin 'içtüzük' operasyonu gündeme geldi. Deniz Baykal, Meclis Grubu'nda halkı, iktidarın keyfi kararlarına karşı 'direniş'e çağırdı. 
Ana muhalefetin isyanı, AKP'nin 'Anayasayı delme pahasına' içtüzüğü değiştirerek, IMF'nin istediği bankacılık ve sosyal güvenlik yasalarını Meclis'ten geçirme uğraşına. 
30'ar maddelik bölümler tek maddeye indirgenerek, seri şekilde çıkarılmak isteniyor. İlginç olan, geçen dönem Meclis'te Fevzi Şıhanlıoğlu'nun ölümüne yol açan benzer bir girişime, bugünkü AKP Grubu'nda yer alan üyelerin şiddetle karşı çıkmaları ve Anayasa Mahkemesi'ne başvurmalarıdır. 
Dün dündür,bugün bugün. 
Muhalefeti sindirme görevi, günümüzde AKP'ye düşüyor 
İktidarın eleştiriye tahammül gücündeki azalma gözlerden kaçmıyor. DİSK'in dünkü Milliyet'te çıkan ilanı, sendikaları etkisizleştirme eğilimlerine örnek oluşturuyor. AKP'ye karşı bir 'toplumsal muhalefet' yükseliyor. Ancak CHP'nin bu muhalefeti örgütleme ve 'temsilde' sıkıntısı var. 
Meclis'te AKP'nin içtüzük yoluyla başvurduğu hukuk dışılığı sergilemeye çalışan, halka 'Memleketin kaderine el koyun' diye çağrıda bulunan sayın Deniz Baykal, CHP'yi ne ölçüde demokratik yönetiyor Üye yazımlarındaki tüzük ihlalleri, partinin daha geniş kitlelere açılımını engellemiyor mu Oysa bugün Türkiye'de AKP karşısında kaynağını yoksulluk, işsizlik ve genç insanların gelecek umuduna dayalı çözümlerden alacak güçlü bir sol seçeneğe ihtiyaç var. 
CHP, halka 'Memleketin kaderine el koyun' diye seslenirken, Türkiye'nin geleceği adına 'Nasıl bir muhalefet ' sorusuna da yanıt vermelidir. 



</TEXT>
</DOC>
