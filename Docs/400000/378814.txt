<DOC>
<DOCNO> 378814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/gun07.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Topbaş'tan 'Akbil' indirimi 
</HEADLINE>
<TEXT>


İSTANBUL Milliyet 

İETT Genel Müdürü Muammer Kantarcı, toplu ulaşım araçlarında kullanılan Akbil'de 1 Ekim'den itibaren yüzde 8 ile yüzde 26 arasında indirim yapacaklarını açıkladı. Kantarcı, özel halk otobüsü personelinin tek tip kıyafetin tanıtımı nedeniyle Eresin Otel'de düzenlenen toplantıda, ücretlerde yapılan yeni düzenlemeyle ilgili bilgi verdi. Kantarcı, İETT'nin 7 yıl sonra toplu sözleşme yaptığını, akaryakıt ve çelik fiyatlarına gelen zamlar nedeniyle yapılan yeni fiyat ayarlamasının 15 Temmuz'da uygulamaya konulduğunu hatırlattı. İstanbul Büyükşehir Belediye Başkanı Kadir Topbaş'ın yoğun taleplerinden sonra fiyatlarda yeniden değerlendirme yaptıklarını belirten Kantarcı, "1 Ekim'den indirimli Akbil tarifesine geçiyoruz. 15 Ekim'den itibaren de özel halk otobüsleri indirimli tarifeyi uygulamaya başlayacak" dedi. 


</TEXT>
</DOC>
