<DOC>
<DOCNO> 390832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun03.html </URL>
<DATE> 2005/10/30/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Beta kasırgası... Nikaragua’da binlerce kişi tahliye edildi... 
</HEADLINE>
<TEXT>

     Orta Amerika’nın Karayipler kıyısına şiddetli yağışla birlikte gelen ve saatteki hızını 105 kilometreye yükselterek ikinci kategoriye geçen Beta kasırgası nedeniyle Nikaragua’da binlerce kişi tahliye edildi. 
     Nikaragua Ulusal Sivil Savunma Direktörü Yarbay Mario Perez Cassar, askerlerin, ülkenin en doğusundaki Cabo de Gracias a Dios ve Coco Nehri civarından 10 bin kişiyi tahliye ettiğini söyledi. 
     Sivil Savunma Dairesi’nin bölgeye 100 askeri kurtarma uzman, kara ve su taşıtlarının yanı sıra çadır hastane yolladığı belirtildi. 
     Üniversiteler ve devlet okullarının kapatıldığı, okulların barınaklara dönüştürüldüğü kaydedildi. 
     Bu arada Honduras’ta üst düzey alarm durumu verildi. 
     Devlet Başkanı Ricardo Maduro, 1998’te, saatteki rüzgar hızı 205 kilometreye ulaşan Mitch kasırgasında binlerce kişinin öldüğünü anımsatarak, hazırlıklı olmanın önemini vurguladı. 
     Atlas Okyanusu’nun 23. fırtınası Beta, yılın 13. kasırgasına dönüşmeden önce Kolombiya’nın Providencia adasını vurmuştu. 
     
</TEXT>
</DOC>
