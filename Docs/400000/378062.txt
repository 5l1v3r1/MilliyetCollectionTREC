<DOC>
<DOCNO> 378062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko28.html </URL>
<DATE> 2005/09/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bakan Coşkun Özelleştirme kararı alan sosyalist ülkeler bile bizi geçti 
</HEADLINE>
<TEXT>

     Sanayi ve Ticaret Bakanı Ali Coşkun, sonradan özelleştirme kararı alan sosyalist ülkelerin bile özelleştirmede Türkiye'yi geçtiklerini belirterek, ''Türk ekonomisinin patinaj yapmaya tahammülü yok, kaybedecek zamanımız yok'' dedi. 
     Çalışma ve Sosyal Güvenlik Bakanı Murat Başesgioğlu da, Tüpraş'ta daha önce iptal edilen ihale ile son ihalede oluşan fiyat farkını, ''ülke için kazanım'' olarak niteledi. 
     TSE ve Türkiye Kimya Lastik ve Plastik Sanayi İşverenleri Sendikası KİPLAS işbirliği ile gerçekleştirilecek Entegre Yönetim Sistemi Projesi'nin tanıtım toplantısının ardından, gazetecilerin ''Tüpraş'ın özelleştirilmesi ve Petrol İş Sendikası'nın satışın iptali için mahkemeye başvurması'' kararına ilişkin sorularını yanıtlayan Bakan Coşkun, yasaların verdiği yetki çerçevesinde özelleştirme yaptıklarını belirtti. 
     ''Türk ekonomisinin patinaj yapmaya tahammülü yok'' diyen Bakan Coşkun, şöyle devam etti 
     ''Bizden sonra özelleştirme kararı olan sosyalist ülkeler bile Türkiye'yi geçti. Kaybedecek zamanımız yok. Kurum ve kuruluşların, çalışanların seslerine saygılıyız. Hükümet olarak hassasiyetle takip ediyoruz. Doğru iş yapmaya çalışıyoruz. Hayırlı, uğurlu olsun. Çünkü Türkiye, ekonomik bakımdan geldiği noktada, rekabet gücünü arttırmak için çok daha önemli adımlar atmalı. Bunun başında da özelleştirme geliyor. 
     
     BAKAN BAŞESGİOĞLU 
     Çalışma ve Sosyal Güvenlik Bakanı Murat Başesgioğlu da, TÜPRAŞ ihalesini nasıl değerlendirdiğinin sorulması üzerine, ''Ülke için hayırlı olsun'' diye konuştu. 
     Başesgioğlu, ''Hükümet ve Hazine olarak sendikaya bir teşekkür borcunuz var mı Ülke adına olumlu bir sonuç doğdu'' şeklindeki soruyu yanıtlarken ise ''özelleştirmelerde konjonktür önemli. Geçen yıl piyasada oluşan fiyatla dünkü ihalede oluşan fiyat arasında çok önemli bir fark var. Bu, ülke için kazanımdır. Petrol-İş, demokratik tepkisini göstermiştir. Onu da anlayışla karşılamak lazım'' açıklamasında bulundu. 
     
     SENDİKA MAHKEMEYE GİDİYOR 
     Petrol İş Sendikası Genel Başkanı Mustafa Öztaşkın ise dünkü ihaleye ilişkin hukuki prosedürde de boşluklar olduğunu ve iptal için bugün yeniden Danıştay'a başvuracaklarını bildirdi. 
     4 milyar 140 milyon dolarlık satış rakamının çok abartılmaması gerektiğini savunan Öztaşkın, ''bunlar sadece borç ödemeye gidecek. 2005'in ilk 8 aylık döneminde 24 milyar dolar borç ödemişiz. 4.1 milyar dolar, Türkiye'nin 41 günlük borç faizi ödemesine eşit bir rakamdır'' dedi. 
     Tüpraş'ın satışıyla ''bir kamu tekelinin, özel tekele dönüşmek üzere'' olduğunu kaydeden Petrol İş Sendikası Genel Başkanı, bu şekilde Türkiye'nin dünyada en yüksek fiyatla akaryakıt üreten bir ülke haline getirileceğini savundu. 
     İhale sürecinde şaibeler olduğunu da öne süren Öztaşkın, Tüpraş'ın yüzde 14.76'lık hissesinin 3 Mart'ta satıldığını hatırlatarak, şunları söyledi 
     ''Bu hisseler, ani ve gizli bir kararla kimseye haber verilmeden, sadece 1 şirkete haber vererek pazarlanmış. Alıcılar da belli olmuştur. 446 milyon dolarla İsrailli bir şirket. Dünkü satış üzerinden bu grup 6 ay içinde 300-400 milyon dolar gibi bir kar sağladı. Bu satış neden o zaman yapıldı Arkasında kimler var Kimler bundan çıkar sağladı Konu yargıdadır. Yargı da umarım iptal edecektir.'' Tüpraş ihalesinin geçen yıl iptal olduğuna da dikkati çeken Öztaşkın, 446 milyon dolarlık satışı da eklediğinde, iptal sonrası elde edilen paranın 4.6 milyar dolara ulaştığını vurguladı ve ''geçen yıl Bu ihale iptal ettirilir mi Fiyat ileride daha da düşecek diye bizi eleştirenler, bugün düşünmeli ve utanmalı diye düşünüyorum'' diye konuştu. 
     Bugün saat 13.00'de Danıştay 13. Dairesi'nde, yeniden iptal davası açacaklarını bildiren Petrol İş Sendikası Genel Başkanı, bugünkü davada da kamu yararı ilkesini öne çıkaracaklarını, ödemenin peşin mi, yoksa vadeli mi olacağına dönük belirsizliğin de bir başka gerekçeyi oluşturacağını sözlerine ekledi. 
     
</TEXT>
</DOC>
