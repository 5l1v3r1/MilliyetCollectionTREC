<DOC>
<DOCNO> 393619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/siyaset/asiy.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygulamada pürüz var 
</HEADLINE>
<TEXT>


İlerleme Raporu'nda Türkiye'nin köklü reformlar yaptığına dikkat çekildi. AB Komiseri Rehn, reformların uygulanmasında bir yavaşlama olduğunu ifade etti 

Güven Özalp - Brüksel 


AB Komisyonu, İlerleme Raporu ve Katılım Ortaklığı Belgesi'ni KOB dün açıkladı. Bu iki belgenin yanı sıra genişleme paketinde yer alan tüm adayları kapsayan "sentez" Strateji Belgesi de açıklandı. Komisyon, belgelerin felsefesini ve yaklaşımını değiştirecek düzenlemelere gitmedi. 
AB Komisyonu'nun genişlemeden sorumlu üyesi Olli Rehn de, reformların uygulanmasındaki yavaşlamaya dikkat çekti. 

Pazarlık olmaz 
Rehn, İlerleme Raporu'nda bir yandan Türkiye'nin köklü reformlar gerçekleştirdiğine dikkat çekilirken, diğer yandan reformların uygulanmasındaki yavaşlamaya yer verildiğini söyledi. 
Türkiye'nin Kopenhag kriterlerini yeterli düzeyde karşılamayı sürdürdüğünü belirten Rehn, "Bazı alanlarda ilerleme olsa da, uygulamada h l pürüz var. Türkiye bu alana daha fazla odaklanmalı" dedi. Türkiye'ye yönelik olarak objektif ve dengeli, birçok veriye dayanan bir değerlendirme yapıldığını ifade eden Rehn, KOB çerçevesinde birkaç yıl içinde ilerleme bekledikleri alanları şöyle sıraladı 

'Hukuk devleti olmalı' 
"İşkence ve kötü muameleye karşı sıfır hoşgörü yaklaşımının uygulanmasının sürdürülmesi. Bu tür olaylara karışan güvenlik birimlerinin cezasız bırakılmamaları. Basın özgürlüğü de dahil olmak üzere ifade özgürlüğünün Avrupa İnsan Hakları Sözleşmesi AİHS standartlarında uygulanması. Vakıflar Yasası'nın kabul edilmesi. Kadın hakları ve sendikal haklar." 
Rehn, Türkiye'nin ülkenin her yerinde ve her sektörde gerçek bir hukuk devleti olması beklentisini dile getirdi. Rehn, "Kopenhag kriterleri yerine getirilmeli. Hukukun üstünlüğü ve insan hakları müzakereye açık konular değil" dedi. 
Rehn, Rum bandıralı gemi ve uçaklara liman ve havalimanlarının açılmaması konusu üzerinde durarak, "Biz müzakereleri başlatarak sözümüzde durduk. Türkiye'den de sözlerini tutmasını bekliyoruz" dedi. Rehn, Kuzey Kıbrıs'a yönelik izolasyonun kaldırılması için çalışmaların sürdüğünü ifade etti. 

İzlanda daha kolay 
Genişlemede "sindirim kapasitesi"nin dikkate alındığını belirten Rehn, Türkiye'nin nüfusu ve boyutlarıyla AB için özel bir çaba gerektirdiğini belirtti. Rehn, "İzlanda gibi bir ülkeyi bünyemize almak, elbette Türkiye'yi almaktan daha kolay olur" dedi. AB Komisyonu'nun Türkiye'yi tartıştığı toplantıda Ankara aleyhine ciddi bir itiraz gelmedi. 

Pamuk'a atıf 
Türkiye'nin ifade özgürlüğü konusundaki uygulamalarını Avrupa Birliği AB standartlarıyla uyumlu hale getirmesinin gereği üzerinde duran Rehn, yazar Orhan Pamuk hakkında açılan davayı da bu konuda örnek olarak gösterdi. Görüşleri nedeniyle cezalandırılan insanların durumlarının düzeltilmesi gereğinin altını çizen Rehn, "Şiddet içermeyen bir görüş bildirmesine karşın, yazar Orhan Pamuk hakkında açılan dava bu durumun apaçık örneği niteliğinde" dedi. 
İfade özgürlüğünün sadece gazetecileri değil tüm kesimleri kapsayan bir sorun olduğunun altını çizen Rehn, "Bu Türkiye'nin kısa vadede üstesinden gelmesi gereken çok önemli bir konu" diye konuşu. 

Gül Dikkatle değerlendireceğiz 

Dışişleri Bakanı Abdullah Gül, AB büyükelçileri ile yediği öğle yemeğinde dün yayımlanan İlerleme Raporu ve Katılım Ortaklığı Belgesi'nin Ankara tarafından "dikkatle" değerlendirileceğini belirtti. Gül, "Belki belgelerde belirlenen tüm noktalar ile mütabık olmayabiliriz. Ayrıca daha önce olduğu gibi içinde bazı hassas konular olabilir. Ancak, katılım süreci sırasında kaygılarımızın çoğunu ele alabileceğimize inanıyoruz" dedi. 

İngiliz Büyükelçi 3 talepte bulundu 

UTKU ÇAKIRÖZER Ankara 

Dışişleri Bakanı Abdullah Gül, AB ülkelerinin Ankara'daki büyükelçileriyle dün öğle yemeğinde buluştu. İngiltere'nin Ankara Büyükelçisi Peter Westmacott, yemekte, Türkiye'den üç alanda adımlar beklediklerini vurguladı 
İFADE ÖZGÜRLÜĞÜ 'Ermeni konferansı' konusundaki hızlı tepkinizden memnunuz. Ancak Orhan Pamuk, Hrant Dink gibi davalar nedeniyle Türk hukuk sisteminde daha ileri değişiklikler gerekiyor. DİNİ ÖZGÜRLÜKLER Vakıflar Yasası'nın, Müslüman olmayan azınlıkların mallarına kavuşmasına ve din adamlarını eğitmelerine izin vermesini umuyoruz. GÜNEYDOĞU Bölgedeki sosyal, ekonomik ve kültürel sorunların çözümlenmesine yönelik yeni adımların atılmasını umuyoruz. 

</TEXT>
</DOC>
