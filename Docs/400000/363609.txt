<DOC>
<DOCNO> 363609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/guclu.html </URL>
<DATE> 2005/07/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Şansınızı kesinlikle yedeklere bırakmayın 
</HEADLINE>
<TEXT>


Anadolu liseleri ile kolejler arasındaki gelgitler nedeniyle her iki tarafta da önemli kontenjan açıkları olacak. Kolejlerin yedeklerden öğrenci alma sisteminde bir değişiklik yok. Eskiden olduğu gibi önce asil liste kayıtları yapılacak, ardından da yedek liste kayıtları. Ama her iki dönemde de kolejlerde kayıtların dolması mümkün değil. Birçok okulun, asil ve yedek liste döneminde, tek öğrenci dahi kaydedemediğini çok iyi biliyoruz. Bu yüzden kolejlerle ilgili beklentileri olanların, asil ve yedek listelerde hiç yer almasalar bile paniğe kapılmalarına gerek yok. Çünkü, ön kayıt döneminde önleri fazlasıyla açılacak. 
Kolejlerde, asil liste kayıtları, 1, 2, 3 Ağustos tarihlerinde yapılacak. Yedek liste ön kayıtları 4-5 Ağustos'ta, yedek liste kesin kaydı da 8 Ağustos'ta gerçekleşecek. Daha sonra ise 9-25 Ağustos tarihleri arasında ön kayıt dönemi başlayacak. İşte en kritik dönem, bu dönem. Okulları yakın takibe alır ve süratli hareket edebilirseniz, çok önemli kazanımlar elde edebilirsiniz. 
Özel okulların ön kayıt döneminde, tercih listeleri dikkate alınmıyor. Öğrenci tercih etmediği okulları da ön kayıt döneminde girebileceği okullar arasına alabiliyor. Yine aynı şekilde, bir başka okulda şans doğduğunda kaydını alıp bir başka okula gidebiliyor... 
Anadolu liselerinde ise sadece iki kayıt dönemi bulunuyor. Birinci kayıt dönemi için tercihler 5 Ağustos'a kadar alınacak. Sonuçlar 16 Ağustos'ta ilan edilecek. İkinci kayıt dönemi için tercih listeleri 27 Ağustos-2 Eylül tarihleri arasında alınacak. Yerleştirme sonuçlarının ilanı da 7 Eylül'de gerçekleşecek. Kayıtlar da hemen ardından yapılacak. 
Şimdi bu tabloya baktığımız zaman kıyasıya bir koşuşturma bekleniyor. Yüksek puanlı binlerce öğrenci, aynı zamanda hem anadolu liselerinin listelerinde hem de kolejlerin listelerinde yer alacak. Bir tarafa kayıt yaptırdığında diğer taraf boş kalacak. 
Bu noktada dikkat etmeniz gereken en önemli husus, anadolu liselerindeki yedek kayıtlarının, özel okullarınkinden farklı olması. 
İkinci kayıtlardan yararlanabilmek için ya açıkta kalmanız ya da kazandığınız okula kayıt yaptırmamanız gerekiyor. Birçok velinin bu konuda kafası karışık. Birinci tercih döneminde hiç tercih yapmayıp, ikinci tercih dönemini beklesek nasıl olur diyorlar. Böylesi bir taktiğin çok riskli olduğunu özellikle hatırlatmak isteriz. 
ÖSS'de olduğu gibi ek kontenjanda, yani ikinci tercih döneminde, puanınızın tercih ettiğiniz okulların puanından daha yüksek olması gibi bir koşul yok. Ama puanlar düşebileceği gibi artabilirdi. Kazandığı okulu beğenmeyen ya da fikir değiştiren öğrenciler, ikinci tercih döneminde puanları bir anda yükseltebilirler. Bu durumda da, ilk tercih döneminde beğenmeyip burun kıvırdığınız okullara bile girme şansınızı kaybedebilirsiniz. 
Bu aşamada siz siz olun çocuğunuzun geleceğini riske sokacak maceralardan kaçının. İleride büyük pişmanlıklar yaşayabilirsiniz. 

Sıralama nasıl yapılacak 
Puanlarda, yüzdelik dilimlerde, Türkiye ve il sıralamalarında çok büyük karışıklıklar söz konusu olduğu için kafalar karmakarışık. Bu yüzden tercih sıralaması yaparken, dikkate alınması gereken en önemli kriter, istek sırası olmalıdır. Tercih sayı 12 tane olduğu için yelpazeyi oldukça geniş tutabilirsiniz. Ne zaman ki tercih sayınız 12'yi aşarsa, işte o zaman çok uçuk diyebileceğimiz okulları, liste dışında bırakabilirsiniz. 
OKS Tercih ve Yerleştirme Kılavuzu'ndaki okullardan istediğiniz 12 okulu seçerken, bu hakkınızı tek grup okullara için de kullanabilirsiniz, karma bir liste şeklinde de yapabilirsiniz. Örneğin tüm tercihlerinizi anadolu liseleri için kullanabileceğiniz gibi anadolu liseleri, fen liseleri ve anadolu teknik liseleri şeklinde karma bir liste de yapabilirsiniz. Bu noktadaki sıralamanızda yine puandan çok istek sıranız yönünde olmalıdır. Örneğin bir yandan ille de anadolu lisesi olsun derken, öte yandan puanı yüksek diye fen liselerine öncelik verirseniz, kendinizi bir anda daha az istediğiniz bir okulda bulabilirsiniz. 
Düşük puanlı bir okuldan sonra, yapılan yüksek puanlı tercihlere, ölü tercihler yani boşuna yapılmış tercihler deniyor. Tercih sayınızı aşmadığınız sürece size bir zararı olmaz. Ama 12'yi aşıyorsanız, bu durumdaki okulları liste dışı bırakabilirsiniz. 
OKS'de eskiden il sınırlaması vardı. Bu yıl, bu sınırlamalar tümüyle kalktı. Yani istediğiniz illerden de tercih yapabilirsiniz. Ama önceki yıllarda sıkça uygulanan uyanıklığa sakın yönelmeyin. Eskiden pek çok aile, düşük puanlı illerdeki anadolu liselerine çocuklarını yerleştirdikten sonra, bir yolunu bulup büyük kentlerdeki anadolu liselerine getirebiliyorlardı. Şimdi bu yol önemli ölçüde tıkandı. Bu tür yöntemleri düşünenlerin nakil koşullarını göz önünde bulundurmalarında yarar var. 

Anadolu lisesi mi, kolej mi 
Bize yöneltilen en yoğun sorulardan biri de anadolu lisesi mi, yoksa kolej mi, sorusu. Ekonomik olanakları yerinde olanların kolejleri de seçenekleri arasına almaları çok doğal. Ama sürekli artan ücretlerini ve üniversiteye girişteki başarı durumlarını özellikle dikkate almaları gerekir. Yabancı dil konusu ise yine üzerinde özellikle durulması gereken bir konu. 
Milli Eğitim Bakanlığı'nın anadolu liselerinde hazırlık sınıflarını kaldırıp, özel okullara karışmaması da manidar bir konu. Eğer hazırlık sınıfı yanlış bir uygulama ise neden özel okullardan da kaldırılmadı Yok eğer doğru bir uygulama ise, neden anadolu liselerinden kaldırıldı Bu sorunun cevabını birileri vermeli. Bakan Bey, geçenlerde bize, donanımı olan okullar, isterlerse, hazırlık sınıfı açabilirler demişti. Ama ortaöğretim genel müdürü tam aksini söylüyor. Anlayacağınız bu konuda da bir kargaşadır sürüp gidiyor. 
Yarın daha farklı ayrıntılarla birlikte olacağız... 



</TEXT>
</DOC>
