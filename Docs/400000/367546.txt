<DOC>
<DOCNO> 367546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/ydilmen.html </URL>
<DATE> 2005/08/06/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Temposuz 
</HEADLINE>
<TEXT>



Ağustosun ilk haftalarında kimse iyi futbol beklemesin... Sıcak ve nem tempoları düşürüyor. Zaten oyuncular da Eylül'den itibaren form tutuyorlar. 
Dün bunun en güzel göstergesiydi. Diyeceksiniz ki "Everton maçında da sıcak vardı". Ama hava Everton için daha sıcaktı... 
Sezonun hemen başında Daum'u eleştirmek çok doğru olmaz. Ancak Daum'un, Şampiyonlar Ligi ile Türkiye Ligi arasındaki oyun düzeni farkını görmesi lazım. Rakibi Gençlerbirliği geçen yıldan 5 - 6 farklı oyuncuyla oynuyor. Ligin fizik gücü ve orta saha mücadelesi en yüksek takımlarından biri. Doğru... Ziya Doğan taktiksel olarak da iyi hazırlanmış. Arkada bayağı sarkık bir libero İsmail Güldüren, önünde Risp tek stoper olarak Nobre ile adam adama oynuyor. Burada Nobre'nin hatası, İsmail Güldüren'in üzerine gitmesi gerekirken, bu oyuncuyu boşta bırakması. Sedat da Alex'e yapışık. Sıcağa rağmen en rahat maçlarından birini oynadı Sedat... 20 metrelik bölümden hemen hemen hiç ayrılmayan Alex, Sedat'ın işini kolaylaştırdı. 
Dörtlü savunmanın önünde oynayan orta saha, onun önündeki iki çizgide Mehmet ile Serkan, en ucunda da top saklayabilen İsaac... Gençlerbirliği, 4-3-2-1 gibi oynarken, maçın hiçbir bölümünde mahkum kalmadı. 
Fenerbahçe bu orta saha kurgusuyla hep söylüyorum Avrupa maçlarında "gol atan galip" gibi oynar. Ancak Türkiye'de de rakipler zayıf olsa da özellikle deplasmanda gol pozisyonu bulmakta zorlanır. Önemli deplasmanlarda kolay bir takım haline gelir. Ligimizde derbiler haricinde mutlak sürette çift santrfor oynamalı Daum. 
Fenerbahçe'nin rakibine 4 - 5 pozisyon vermesi düşündürücü. En büyük kozu olan yan toplardaki defansif zaafiyeti ayrıca düşündürücü... Sarı - Lacivertliler'in tek artısı bayağı temposuz ve üretken olmamasına rağmen, anlaşılmaz şekilde 12 korner kullanmasıydı. Sonuç alamasa da... 
Maçın Fenerbahçe adına en iyi futbolcusu çok kısa oynamasına rağmen Mehmet Yozgatlı'ydı... 



</TEXT>
</DOC>
