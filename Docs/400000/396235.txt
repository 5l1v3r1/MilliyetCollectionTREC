<DOC>
<DOCNO> 396235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/axspo02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifalar cepte 
</HEADLINE>
<TEXT>


Federasyon yönetiminde Şekip Mosturoğlu, Serdar Güzelaydın, Mahmut Özgener ve Asım Atmaz'ın görevi bırakmayı düşündükleri öğrenildi 

CEMAL ERSEN 


Futbol Federasyonu, İsviçre maçından sonra yaşanan olaylar nedeniyle karıştı, şok istifalar gündeme geldi. Federasyonun ağır toplarından Şekip Mosturoğlu, Serdar Güzelaydın, Mahmut Özgener ve Asım Atmaz'ın, Türkiye'ye ağır cezaları getirecek son olayların sorumluları görevden ayrılmadığı takdirde istifa edecekleri öğrenildi. Başkan Levent Bıçakcı'nın uzun süredir futbolu ilgilendiren hayati kararlar alınırken kendilerine danışmadığından da şikayet ettiği bildirilen bu üyelerin, milli maçta yaşanan olayları bardağı taşıran son damla olarak nitelendirdiği bildirildi. 
Futbol Federasyonu Başkanı Bıçakcı'nın keyfi tutumunu eleştiren ve kendilerinin devre dışı bırakmasından rahatsızlık duyan Mosturoğlu, Güzelaydın, Özgener ile Atmaz'ın futbolun içinden gelen ve yönetimde etkin görevler üstlenen isimler olması yaşanan krizin ciddi boyutlara ulaştığının kanıtı oldu. Başkan Bıçakcı'nın milli maç sonrası çıkan olayların sorumlusu olarak gösterilen teknik direktör Fatih Terim ve antrenör Mehmet Özdilek ile ilgili tavrını beklediği iddia edilen yöneticilerin, milli takımlar sorumlusu Davut Dişli'ye tahrik edici açıklamaları nedeniyle sert tepki gösterdiği kaydedildi. 



</TEXT>
</DOC>
