<DOC>
<DOCNO> 370417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonyas17.html </URL>
<DATE> 2005/08/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TV programcısı Maradona'nın ilk konuğu Pele oldu 
</HEADLINE>
<TEXT>

     Yıllardır aralarındaki sürtüşmelerle gündeme gelen efsanevi futbolcular Arjantinli Maradona ve Brezilyalı Pele, Maradona'nın sunduğu televizyon programında ''dayanışma örneği'' sergiledi. 
     Arjantinli futbolcu Diego Armando Maradona, dün akşam yayımlanmaya başlayan televizyon programına ilk olarak Brezilya'nın efsanevi futbolcusu Pele'yi konuk etti. 
     Maradona'nın şov ve futbol dünyasını bir araya getiren programı ''10 Numara'nın Gecesi''nde konuşan Pele, ''Brezilya'da birçok kişi bu şova neden gelmeyi kabul ettiğimi sordu. Onlara, senin bir örnek olduğunu söyledim ve birleşmemiz gerektiği yanıtını verdim. Benim için buraya gelmek onur verici'' dedi. 
     Arjantinli futbolcu Maradona da, uyuşturucu kaçakçılığıyla suçlanan oğlu Santos Kulübü'nün eski kalecisi Edson do Nascimento Edinho nedeniyle zor durumda olan Pele'den güçlü olmasını isteyerek, dayanışma örneği gösterdi. 
     Maradona, FIFA tarafından 2000 yılında, Brezilyalı Pele ile birlikte ''Yüzyılın Futbolcusu'' seçilmişti. 
     
</TEXT>
</DOC>
