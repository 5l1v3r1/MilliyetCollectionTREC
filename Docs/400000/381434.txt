<DOC>
<DOCNO> 381434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/dunya/adun.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş serbest 
</HEADLINE>
<TEXT>


İsrail, Gazze'den çekilmesinden iki hafta sonra, HAMAS' ın roket saldırılarına hava bombardımanıyla karşılık verirken, karadan büyük bir operasyona hazırlanıyor 

DIŞ HABERLER SERVİSİ 


İsrail, Gazze Şeridi'ndeki Yahudi yerleşimlerinin boşaltılması ve 38 yıllık işgalin 12 Eylül'de sona ermesinin ardından, aşırı dinci Filistin terör örgütü HAMAS'ın düzenlediği roket saldırılarına şiddetli operasyonlarla cevap veriyor. İsrail, önceki geceden bu yana havadan Gazze'ye aralıksız saldırı düzenlerken, yakında bir kara operasyonunun da başlayacağı, İsrail kara birliklerinin Gazze'ye girebileceği belirtildi. 
İsrail'in, Gazze Şeridi'ndeki hedeflere dün sabah saatlerine kadar sürdürdüğü hava saldırılarında HAMAS'ın lider kadrosunun hedef alındığı açıklandı. Hava saldırılarında 2 militanın öldürüldüğü, aralarında çocukların da bulunduğu 20 kişinin yaralandığı bildirildi. 
İsrail ordu yetkilileri, operasyonlarının silahlı her gruba yönelik olduğunu, HAMAS ile sınırlı olmayacağını söylediler. Operasyonlarda, El Arkam adlı bir okul binası da hedef alındı. İsrail, bu okulun, HAMAS tarafından para toplama, militan kazanma ve intihar bombacılarının ailelerine yardım etme amaçlarıyla kullanıldığını ileri sürüyor. Okula düzenlenen füze saldırısı sırasında civardaki evler de hasar gördü. Benzer bir saldırı da Cebaliye mülteci kampına düzenlendi. İsrail, dün akşam saatlerinde ise Gazze'de bir araca düzenlediği füze saldırısında , İslami Cihad'ın önde gelen askeri liderlerinden Muhammed Halil ile koruması öldü, yoldan geçen 4 kişi de yaralandı. 
Reuters ajansı, Başbakan Ariel Şaron başkanlığında önceki gece yapılan olağanüstü güvenlik kabinesi toplantısında, Filistinli militanları hedef alan suikastların yeniden başlatılması kararının alındığını haber verdi. AP ajansı da, İsrail'de Filistin Özerk Yönetimi'nin HAMAS'ın roket saldırılarnı durduracak tedbirleri almaması halinde orduya Gazze Şeridi'ne karadan baskın yetkisi verildiğini duyurdu. Güvenlik yetkilileri, operasyonun Gazze sınırına kaydırılan topçu birliklerinin ateşiyle başlayacağını ve ateşin İsrail birliklerinin Gazze'ye girinceye kadar süreceğini öne sürdü. 
Olaylar zinciri, İsrail'in Batı Şeria'daki Tulkarim'de yılbaşında gerçekleştirilen intihar saldırılarıyla bağlantılı 3 İslami Cihad militanını öldürmesiyle başladı. İslami Cihad buna Gazze'den İsrail'e düzenlediği roket saldırılarıyla karşılık verdi. Ardından cuma günü Gazze'deki bir HAMAS yürüyüşünde patlayan bomba yüklü araç 15 kişinin ölümüne neden oldu. HAMAS İsrail'i suçlarken, Filistin Yönetimi patlamanın sorumluluğunu HAMAS'a attı. Cuma ve cumartesi günleri, Filistinli militanlar Gazze'den İsrail'e 40 roket ateşledi. HAMAS, bu saldırıların yürüyüşteki patlamanın intikamı olduğunu duyurdu. Ardından İsrail Gazze'deki operasyonuna başladı. 




</TEXT>
</DOC>
