<DOC>
<DOCNO> 351094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur12.html </URL>
<DATE> 2005/06/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Müftüden ÖSS uyarısı... 
</HEADLINE>
<TEXT>

     Bolu Müftüsü Ahmet Okutan, ÖSS'ye hazırlanmadan türbelere gidip sınavı kazanmayı beklemenin dinen ve ilmen yanlış bir davranış olduğunu söyledi. 
     Okutan, AA muhabirine yaptığı açıklamada, insanın gayretleri sonucunda başarıya ulaşması için Allah'a dayanması ve ona dua etmesinin son derece doğal bir davranış olduğunu belirterek, duanın yapılacağı özel ve ayrı bir yerin olmadığını bildirdi. 
     İnsanın bulunduğu yerde dua etmesi ile bir türbenin yanına gidip dua etmesinin hiçbir farkının olmadığını ifade eden Okutan, ''Allah bize şah damarımızdan daha yakındır. Ona sesimiz duyurabilmek için yer değişikliğine gerek yoktur. Bulunduğumuz yerden de dua edebiliriz'' dedi. İnsanların üzerlerine düşenleri yaptıktan sonra dua etmesi gerektiğine işaret eden Okutan, şöyle konuştu 
     ''Sınava girecek olan öğrenciler okullarında derslerini iyi dinlemiş ve ders çalışmışlarsa türbelere giderek oralarda dua etmelerine gerek yok. Bulundukları yerlerde dua etmeleri bana göre yeterli. Eğitim altyapıları yoksa bilgi ve bilgi birikimleri yeterli değilse herhangi bir türbeye gitmeleri, yüzlerini gözlerini türbeye sürdüler diye bir okul kazanacakları düşüncesi dinen terstir. 
     Senin tarlan var, tarlaya bir şey ekmeden Allah'a benim tarlamda ürün olsun diye dua et. Etmiş olduğun duaların bir faydasının olacağını düşünmeye bile gerek yok. Bilet almadan kazanmayı beklemek gibi bir şey. Sen yıl boyunca ders çalışma sınavlara bir ay kala türbelere kazanmak için dua etmeye git. Bu yapılan davranış dinen ve ilmen de yanlış bir davranış.'' Bu arada, Bolu'ya 10 kilometre uzaklıktaki Tokad-ı Hayrettin Türbesine giden öğrenciler, sınavda başarılı olmaları için dua ettiler. 
     
</TEXT>
</DOC>
