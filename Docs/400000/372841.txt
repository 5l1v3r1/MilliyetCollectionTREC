<DOC>
<DOCNO> 372841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo22.html </URL>
<DATE> 2005/08/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fenerbahçe-Everton maçında yaralanan Bahar şikayetinde ısrarcı 
</HEADLINE>
<TEXT>

     Atatürk Olimpiyat Stadı'nda Fenerbahçe ile İngiltere'nin Everton takımı arasında oynanan özel maçı seyrederken silahla yaralanan Yusuf Bahar, daha önce ilgililer hakkında yaptığı şikayetinde ısrar ettiğini söyledi. 
     Bağcılar'daki Adalet Hukuk Bürosu'nda bir basın toplantısı düzenleyen Bahar, daha önce Türkiye Futbol Federasyonu, İstanbul Emniyet Müdürlüğü, Fenerbahçe Spor Kulübü, Gençlik ve Spor İl Müdürlüğü, İl Spor Güvenlik Kurulu'nun sorumlu yetkilileri ile silahı ateşleyen kişi hakkında yaptığı şikayette ısrar ettiğini bildirdi. 
     Bahar, ''Ahçılık yapıyordum. Yaz sezonunda başıma böyle bir şey gelmesi sonucu işten çıkarıldım. Fenerbahçe taraftarları da beni arayarak Sen niye Fenerbahçe'ye dava açtın diyor. Ben dava açmazsam ileride sen çocuğunla maça gidebilecek misin '' dedi. 
     Bu olaydan dolayı psikolojik yardım almayı düşündüğünü de belirten Bahar, ''Olay sonucu bende psikolojik bir korku oldu. Başkasının başına da gelmesin diye bu davanın peşine düştük. Sonuçta bu dava insanlara bir fayda getirecek'' diye konuştu. 
     Fenerbahçe Spor Kulübü'nün resmi internet sitesinde, ''Kulüp Başkanı Aziz Yıldırım ve Yönetim Kurulu aleyhine açıklamalar yapması için bir TV kanalı tarafından kendisine ücret teklif edildiği'' yolunda iddia bulunduğunu da öne süren Bahar, kulüpten bu TV kanalının açıklanmasını istedi. 
     Bahar'ın avukatı Zeki Bulgan da, olayın yaşandığı ilk gün kulübün, Bahar'ın silahla vurulmadığı ve ayağına demir battığını öne sürdüğünü belirterek, ''Röntgeni netleşince bu kez emniyet ile kulüp suçu birbirlerinin üzerine atmaya başladı. Kulüpten, Vali ve Emniyet Müdürü rest çekince bu kez silah stadın dışından atıldı dediler. Silahın dışardan atıldığı iddiası basın ve teknik uzmanlar yoluyla bozuldu'' dedi. 
     Müvekkilinin hakkını kanun ve yargı yoluyla aradığı için ezilmeye ve susturulmaya çalışıldığını iddia eden Bulgan, ''Çamur at izi kalsın mantığıyla yapılan bu iddialar üzücüdür. Burada kulübe yakışan tutum, Bahar'a para teklif eden TV kuruluşunu açıklamasıdır. Eğer tüm ısrarlara rağmen kuruluşun ismini açıklamazsa, kulüp iftiracı olduğunu kabullenmiş olacaktır. Bu tip iftiralara karşı her türlü dava hakkımızı saklı tutuyoruz'' diye konuştu. 
     
</TEXT>
</DOC>
