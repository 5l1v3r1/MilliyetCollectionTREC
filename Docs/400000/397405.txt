<DOC>
<DOCNO> 397405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur03.html </URL>
<DATE> 2005/11/23/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Başkonsolos eşinden nü resim sergisi 
</HEADLINE>
<TEXT>

     Almanya'nın İstanbul Başkonsolosu Reiner Möckelmann'nın eşi Gudrun Möckelmann, nü resim çalışmalarını Esma Sultan Yalısı'nda sergiledi. 
     Transmed Saç ve Kozmetik Cerrahi Kliniği'nin desteğiyle ''Body and Art'' başlığıyla düzenlenen sergide, Gudrun Möckelmann'ın 99 eseri yer alıyor. 
     Sadece bu akşam izlenime açık kalacak sergideki resimler satılmazken, yardım amaçlı yapılan kartvizitliklerden elde edilecek gelir, Türk Eğitim Vakfı TEV bünyesindeki TEV İnanç Türkeş Özel Lisesi'nde kurulacak ''Bilgi ve Sanat Merkezi'' için harcanacak. 
     Geceye, yazar Yaşar Kemal ve sanatçı Erol Evgin'in yanı sıra çok sayıda davetli katıldı. 
     New York'ta bir akademide çizim tekniği ve yağlıboya kurslarına katılan Gudrun Möckelman, Moskova'da Carola von Stülpnagel'in resim ve çizim kurslarına katıldı. Takip eden yıllarda ise çalışmalarını nü ve portre üzerine yönlendirdi. 
     Möckelmann'ın resimleri daha önce New York, Bonn, Ankara, Viyana, Bursa ve İstanbul'da sergilendi. 
     
</TEXT>
</DOC>
