<DOC>
<DOCNO> 362244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/ekonomi/eko05.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'ın off - shore mağdurlarına Danıştay'dan umut veren karar 
</HEADLINE>
<TEXT>


Danıştay, off - shore'dan mevduat hesabına dönenlere ödeme yapılmamasına ilişkin Bakanlar Kurulu Kararı'nı iptal etti 


Danıştay 13. Dairesi, İmar Bankası'na el konulmadan önce kıyı bankalarındaki off - shore hesaplarından son bir ayda mevduat hesabına dönenlere ödeme yapılmayacağına ilişkin Bakanlar Kurulu Kararı'nı iptal etti. 
Seher ve Selim Şirin adlı kişilerin, el konulan İmar Bankası'ndan ödemelerin nasıl yapılacağını düzenleyen 3 Ocak 2004 tarihli Bakanlar Kurulu Kararı'nın 3. maddesinin a fıkrasının bir numaralı bendinin iptali istemiyle açtığı davayı esastan sonuçlandıran Danıştay 13. Dairesi, söz konusu hükmü oybirliği ile iptal etti. 

İptal kararına atıf yapıldı 
İptal gerekçesini, 5021 sayılı Yasa'nın, "İmar Bankası'na el konulmadan önce kıyı bankalarındaki off - shore hesaplarından son bir ayda mevduat hesabına dönenlere ödeme yapılmayacağına" ilişkin hükmünün Anayasa Mahkemesi'nce iptal edildiği anımsatıldı. 
Danıştay, İmar Bankası'na el konulmadan bir ay önce devlet iç borçlanma senedi Hazine bonosu almak üzere toplanan ve bono alınmadan tutarı mevduat hesabına aktarılan kişilere ödeme yapılmayacağına ilişkin Bakanlar Kurulu Kararı'nı da iptal etti. 

'Kanunda hüküm yok' 
Hüseyin Özdemir adlı kişinin, açtığı davayı sonuçlandıran Danıştay 13. Dairesi, İmar Bankası'ndan yapılacak ödemeleri düzenleyen 5021 sayılı Yasa'nın sadece kıyı bankalarında off - shore hesabı açtıranların, İmar Bankası'na el konulmasından bir ay önce mevduat hesabına aktaranlara ödeme yapılmayacağını düzenlediği devlet iç borçlanma senetleri konusunda bir hükme yer verilmediği anımsatıldı. 
Kararda, muvazaalı oldukları TMSF'ce saptanan hesaplar dışında, İmar Bankası'ndan bono alanların, karşılığında bono senedi bulunup bulunmadığını bilemeyecekleri ve devlet iç borçlanma senetlerinin mevduat hesaplarına dönüştürülmesi durumunda artık bu tür mevduat sahipleri ile tasarruf sigortası kapsamındaki mevduat sahipleri arasında bir fark bulunmadığının kuşkusuz olduğu vurgulandı. 


</TEXT>
</DOC>
