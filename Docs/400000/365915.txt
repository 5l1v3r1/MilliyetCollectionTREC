<DOC>
<DOCNO> 365915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur22.html </URL>
<DATE> 2005/07/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Londra'da gözaltına alınan İslam Tat, Türkiye'ye döndü... 
</HEADLINE>
<TEXT>

     Londra'da meydana gelen bombalı saldırılardan sonra İngiliz polisince gözaltına alınan ve daha sonra serbest bırakılan Türk vatandaşlarından İslam Tat, Türkiye'ye döndü. THY'nin tarifeli uçağıyla Londra'dan İstanbul'a gelen İslam Tat, Atatürk Havalimanı'nda ağabeyi Hasan Tat, yeğenleri Tarık ve Ayşe Şura tarafından karşılandı. 
     Havalimanında basın mensuplarının sorularını yanıtlayan Tat, İngiltere'de 2 aydır turist vizesiyle bulunduğunu belirterek, 40 saat gözaltında tutulduğunu, ancak bu süre zarfında herhangi bir kötü muameleyle karşılaşmadığını söyledi. 
     Hidayet Derya ve İbrahim Yalçın ile aynı evde kaldığını anlatan Tat, onların Türkiye'ye dönüp dönmeyeceği konusunda bilgisi olmadığını kaydetti. 
     Türkiye'ye kendi isteğiyle döndüğünü söyleyen Tat, ''Vatana döndüm. Bundan sonra geri dönmeyi şimdilik düşünmüyorum'' dedi. 
     
</TEXT>
</DOC>
