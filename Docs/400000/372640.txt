<DOC>
<DOCNO> 372640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/guncel/agun.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görüşmeye İnci Baba aracılık etti' 
</HEADLINE>
<TEXT>


12 Eylül sonrası sahne yasağının kalkması için Deniz Baykal'la yüz yüze görüştüğünü ileri süren Bülent Ersoy, "Görüşmeme aracı olan kişiler Mehmet Yüzüak, rahmetli İnci baba ve rahmetli Şükrü Balcı" dedi 

İLKNUR GÜLMEZ - Fotoğraf HATİCE YAŞAR 

Ses sanatçısı Bülent Ersoy, sahne yasağının kaldırılması için 12 Eylül'den sonra görüştüğü kişilerden birinin çok saygı duyduğu CHP Genel Başkanı Deniz Baykal olduğunu belirterek, "Benden 100 milyon lira avukatlık parası istedi. Çok doğal çünkü o zaman avukattı. Ben 'rüşvet aldı' diye bir açıklama yapmadım. Ama gazetelere böyle yansıdı" dedi. 
Ersoy, kamuoyunu günlerdir meşgul eden konu hakkında dün basın toplantısı yaptı. 50'ye yakın gazetecinin takip ettiği toplantıda Ersoy, Baykal'ın kendisinden istediği paranın bugün yaklaşık 1 milyon YTL olduğunu ifade etti. Ersoy, özetle şunları söyledi "Baykal 'Telefonla konuştuk' diyor. Bizatihi bir cuma günü saat 2'de Ankara Dedeman Oteli'nin arkasındaki bir yazıhanede gri takım elbiseli son derece şık bir beyefendiyle konuştuğumu hatırlıyorum. Kaldı ki telefonda konuşmak gerçeği değiştiriyor mu 
Bunlar hadiseyi kayganlaştırmak için yapılan spekülasyonlardır. Avukata gidince ücreti vekalet istemiyor mu Sahneye çıktığım vakit, sanatımı icra ettiğim vakit bana öpücük mü veriyorlar. Bana da para ödüyorlar. 

'Bizim oğlan bu işi halleder' 
Kimseyi üzmek niyetinde değilim. Ama telefonla, ama yüz yüze benimle bir kere konuştu. Sahne yasağımın kaldırılması için Mehmet Yüzüak, rahmetli İnci Baba Mehmet Nabi İnciler ve rahmetli Şükrü Balcı, Baykal'la görüşmeme aracı olan kişilerdi. 'Bizim oğlan bu işi halleder' dediler ve Yüzüak'la birlikte görüşmeye gittik. Çek defterimi yanıma alıp gittim. 
Eğer garanti verseydi 200 milyon bile vermeye razıydım. Ancak garanti vermeyince el sıkışıp çıktık. Çünkü 100 milyon sokağa atılacak bir para değildi. Baykal benimle görüştüğünü kabul ediyor. Aramızda bu konunun geçtiğini söylüyor. Kala kala 100 milyon kalıyor. Her şeyi doğru söylüyorum da 100 milyonu mu yalan söylüyorum. Benim şahidim var. Baykal'ın yok. Yalancı değilim. İpe götürüleceğimi bilsem doğruyu konuşurum. Beyefendinin nereye ne ödeme yapacağını ben bilemem. Bunu beyefendiye sorun. Zaten beyefendi gırtlağımı sıkıp bu parayı vereceksin demedi." 

'Yasağı Aslan koydurdu' 
Kendisi hakkındaki sahne yasağını Gazinocular Kralı olarak bilinen Fahrettin Aslan'ın koydurduğunu iddia eden Ersoy, "Maksim'de değil de, Osman Kavran'la çalışacağım için tüm bunlar oldu. O dönemin valisi Nevzat Ayaz ve Emniyet Müdürü bu yasağı yerine getirdi. O dönemin Başbakanı, Turgut Özal benim için yasa çıkardı. Türkiye'de yasa çıkarılmış tek kişi benim" dedi. 
Şöhrete ihtiyacı olmadığını belirten ve 'Milletvekillerinin ismini sayın desem sayamazsınız, ama hepiniz Bülent Ersoy'u tanırsınız' diyen Ersoy şöyle devam etti "Ortalıkta Canlı Hayat programı reyting alsın diye ticari bir manevra yapılıyor söylentileri dolaşıyormuş. 35 senelik sanat hayatımda hiç böyle manevralara prim vermedim. Net hareket ettim, hiç kıvırmadım. Bunu duyduğum anda Can Tanrıyar'ı aradım. Sizden istirhamım var. Bu program yayımlanmadan ben bir basın toplantısı yapıp açıklamalıyım dedim. Kabul ettiler. 'Böyle manevralarla işim olmaz' dedi." 

Ekşi Ersoy'la görüşmedim 
Ersoy'un basın toplantısında, olayla ilgili konuştuğunu söylediği Hürriyet Gazetesi Başyazarı Oktay Ekşi ise, şunları söyledi "Bülent Ersoy isimli sanatçıyla bu demeci verdiği dakikaya kadar dolaylı ya da dolaysız, yüzyüze, telefonla, mektup veya e-mail yoluyla hiç bir görüşmemiz olmadı. Herhalde beni biriyle karıştırıyor." 

'CHP zaten kendi içinde kaynıyor' 

Basın mensuplarının "Bu açıklamanız CHP'ye zarar verebilir mi " sorusuna Ersoy, "Benim bu açıklamam ne gibi zarar verir ki. CHP zaten kendi içinde kaynıyor. Kendi başkanlarını bile Meclis'te sorguluyor. Aslında ben bu açıklamayı yapmayacaktım. Ancak gazetelerde yerli yersiz yazılar çıkınca mecbur kaldım" dedi. Ersoy, bağlı bulunduğu müzik firmasının getirttiği 1800'lü yıllara ait yaklaşık 400 bin dolar değerindeki koltukta oturarak soruları yanıtladı. 

Tanık doğruladı 
'Görüşmede ben de bulundum' 

ALİ EYÜBOĞLU 
BÜLENT ERSOY'un basın toplantısında, CHP Genel Başkanı Deniz Baykal'la görüşmesinin yaşayan tek tanığı olarak açıkladığı, "Kemancı" gibi birçok şarkının söz yazarı Mehmet Yüzüak, Milliyet'e konuştu. Deniz Baykal'la randevuyu ortak tanıdıkları bir kadının aldığını ama onun ismini açıklamak istemediğini vurgulayan Yüzüak, tartışılan görüşmeyi şöyle aktardı 
"O dönemde Bülent Hanım, sahne yasağının kalkması için herkesten medet umuyordu. Günün birinde yolumuz Deniz Baykal'a düştü. Uçakla Ankara'ya giderken müthiş umutluyduk. Cuma namazından sonra gittik bürosuna. 
Karşısına oturduk, üzerinde gri bir takım elbise vardı. Bir şey içip içmeyeceğimizi sordu. Bülent, soğuk bir kola istedi, ben soda içtim. Para işi konuşulurken ben sustum. Bülent Hanım, 'Tamam, değil 100, 200 de veririm ama garantisi var mı ' diye ısrar etti. Deniz Baykal, Bülent Ersoy'un parayı vermesi halinde çalışma iznini birkaç güne kadar alabileceğini söyledi. Bülent Hanım, garanti diye ısrar edince, öyle bir garantinin mümkün olmadığını söyledi. Para konusu konuşulurken Baykal dışarı çıkmamı istedi. 
Ersoy ise, "Olmaz" dedi. 100 milyon o zaman çok büyük paraydı. Umutsuzca ofisinden çıktık. Ankara'ya gelip - geleceğimize bin pişman olduk. Bülent Ersoy'a, yazık oldu uçak paralarımıza dedim. O, 'Dert etme, bende para çok' deyip, beni teselli etti. Ersoy benim 30 yıllık arkadaşımdır. Asla yalan konuşmaz. Ne dediyse doğrudur." 


</TEXT>
</DOC>
