<DOC>
<DOCNO> 369634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun07.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk oyunlara gelmiyor' 
</HEADLINE>
<TEXT>


"Güle Güle Godot"nun Iraklı yönetmeni Shalash, "Kapımızın önünde bomba patladı. Yine de oyunları durdurmuyoruz, tiyatro ölmesin diye" diyor 

YASEMİN BAY 

İstanbul Büyükşehir Belediyesi Şehir Tiyatroları tarafından düzenlenen Uluslararası Şehir-Mek n-Tiyatro Festivali'nin 21 konuğundan biri de Irak Devlet Tiyatrosu. Savaşın sürdüğü Irak'ta tüm sorunlara rağmen tiyatro yapmaya devam eden Irak Tiyatrosu, festival kapsamında 15 Ağustos'ta Samuel Beckett'in "Godot'yu Beklerken" isimli ünlü eserinden uyarladıkları "Güle Güle Godot"yu sahneleyecek. Oyunun yönetmeni Hatem Oda Shalash ile 'savaşa rağmen tiyatro' yapmayı ve oyunu konuştuk. 

Beckett'in ünlü eserini "Güle Güle Godot" adıyla yorumluyorsunuz. Godot'yu beklemekten vaz mı geçtiniz 
Hep bir şeyi halletmek, bir şeyi çözmek için biri beklenir. Ama gelmeyecek o biri, bilirsin ve beklersin. Biz biliyoruz ki gelmeyecek Godot. Biz ona gideceğiz. "Güle Güle Godot" da Irak'ın savaş sonrası toplumsal yapısına göre yeniden uyarlandı. Irak halkının savaşlarda yaşadığı zulme rağmen taşıdığı umuda dair düşler üzerine bu oyun. 

Sürekli çatışmaların yaşandığı bir ülkede nasıl tiyatro yapıyorsunuz 
Sadece biz oyuncular ve basından birkaç kişi oyunları seyrediyor. Halk gelmiyor oyunlara. Çünkü tehlikeli. Son provamızda kapının önündeki bir arabada bomba patladı. Ama yine de oyunları durdurmuyoruz, tiyatro ölmesin diye. 

Saldırılar sonrasında birçok sahneniz tahrip oldu. Bunlara rağmen çalışmalarınızı nasıl gerçekleştiriyorsunuz 
Sadece bir salonumuz var, teknik bakımdan çok zayıfız. Devletten aldığımız yardım yetmiyor. Başka işlerde çalışıp oradan sağladığımız geliri tiyatroya yatırıyoruz. Buraya kendi imk nlarımızla, 40 saatlik bir otobüs yolculuğunun sonunda geldik. 

Amerikan işgalinden sonra neler değişti 
Şimdi oyunlara müdahale edilmiyor. Eskiden oyunu hazırlardık ve devletten onu izlemeye gelirlerdi. Oyunu izledikten sonra ya onay verir ya da vermezlerdi. Artık böyle değil ama şimdi de terörden dolayı güvenlik yok Irak'ta. Provamıza gidip gelirken sıkıntı ve korku içerisindeyiz. 
"Güle Güle Godot" Irak Devlet Tiyatrosu 21.00 Tarihi Galata Köprüsü Balat 


</TEXT>
</DOC>
