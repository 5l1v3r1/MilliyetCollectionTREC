<DOC>
<DOCNO> 357891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur34.html </URL>
<DATE> 2005/07/03/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Prof. Dr. Ümit Saatçi, yaşamını yitirdi... 
</HEADLINE>
<TEXT>

     Başkent Üniversitesi Tıp Fakültesi Çocuk Sağlığı ve Hastalıkları Anabilim Dalı Başkanı Prof. Dr. Ümit Saatçi, yaşamını yitirdi. 
     Başkent Üniversitesi’nden yapılan açıklamaya göre, uzun süredir kanser tedavisi gören ve bu sabah hayatını kaybeden Prof. Dr. Saatçi’nin cenazesi, yarın Kocatepe Camii’nde öğle namazı sonrası kılınacak cenaze namazının ardından Karşıyaka Mezarlığı’nda toprağa verilecek. 
     Bursa’da 1932 yılında doğan Saatçi, Ankara Üniversitesi Tıp Fakültesi’ni 1960 yılında bitirdikten sonra Hacettepe Üniversitesi Tıp Fakültesi’nde çocuk sağlığı dalında mesleğe başladı. 
     Bu fakültede çalışmalarını 1968’de doçent, 1973’te profesör olarak sürdüren Saatçi, aynı fakültede Pediatrik Nefroloji Bölümü Başkanlığı, 1996-1999 yılları arasında da bu göreve ek olarak Romatoloji Bölümü Başkanlığı görevlerini üstlendi. 
     Saatçi, 1999 yılından bu yana Başkent Üniversitesi Tıp Fakültesi Çocuk Sağlığı ve Hastalıkları Anabilim Dalı Başkanı olarak çalışmaktaydı. 
     
</TEXT>
</DOC>
