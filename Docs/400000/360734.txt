<DOC>
<DOCNO> 360734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko39.html </URL>
<DATE> 2005/07/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TMSF Başkanı Star Grubu'nun satışı için 1-2 güne kadar ilan çıkar 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Star Medya Grubu’nun satışı için ihale hazırlıklarının bittiğini beliterek, bir-iki güne kadar satış ilanlarının yayınlanacağını söyledi. 
     TMSF Başkanı Ahmet Ertürk, CNN Türk’te katıldığı Referans Noktası programında yaptığı açıklamada, Star Medya Grubu için ihale hazırlıklarının bittiğini, satış ilanlarının hazır olduğunu, Resmi Gazete’de bugün ya da yarın ilan edilmek üzere Başbakanlığa göndereceklerini söyledi. Ertürk, ayrıca ulusal medyadada basın ya da resmi ilan yoluyla bu satışların duyurulacağını bildirdi. 
     Ertürk, satışa çıkarılacak 10 adet varlıktan 2’sinin ulusal televizyon, 7’sinin ulusal radyo ve 1’inin de ulusal gazete olduğunu söyledi. Ertürk, bunların değerlerinin tespit edildiğini, bütün teknik hazırlıkların bitirildiğini belirterek, "Büyük ihtimalle önümüzdeki hafta bu basında görülecek" dedi. 
     
     "YABANCIYA SINIRLAMA BEKLENTİLERİ OLUMSUZ ETKİLEYECEK" 
     Ertürk, yabancılara getirilen sınırlamanın bu satışlara etkisi konusunda ise "Yabancı sermaye bizim için ağırlıklı olarak bir fiyat bir değer sorunuydu. Başka tartışmalar, başka çağrışımlar da yaptırıyor ama bizim için bir değer sorunuydu. Bu elbette bizim beklediğimiz değerleri olumsuz etkileyecektir" dedi. 
     Satışlara ilişkin olarak muhammen bedelin net rakamını belirlediklerini anlatan Ertürk, ancak bunu şimdiden söylemenin doğru olmadığını kaydetti. Ertürk, "Bunlar hukuki süreçler sonra konuştuğumuz herşey orda daha sonra bir hukuki süreçte kullanılabilir. O nedenle dikkatli olmak durumundayız ama bir değer tespitimiz yapıldı. İlanla birlikte onu da kamuoyu öğrenecek" dedi. 
     Medya şirketlerinde "şirketin sahibiyiz" diye ortada dolaşanların aslında sahibi olmadıklarını, güvenlikçilerin, korumaların ve garsonların şirketin sahibi olarak görüldüklerini anlatan Ertürk, "’Pardon ya siz bu şirketin sahibi değilmişsiniz, bu insanlar sahibi. Bizim sizinle işimiz yokmuş’ diyebilir miyiz Hangi hukuk bunu hoşgörür, hangi vicdan hoşgörür" diye sordu. Normal hukuk sisteminin muvazaalı bu işlemleri engelleyemediğini ifade eden Ertürk, bu nedenle özel yasalar çıkarıldığını kaydetti. 
     Fon’dan, bünyedeki şirketlere bir kuruş bile para aktarılamadığını, kendi kaynaklarıyla ayakta kaldıklarını söyleyen Ertürk, Telsim’in abone sayısını 5 milyondan 8 milyona çıktığını ve bunu karşılamak için de 60 milyon dolarlık yatırım yapıldığını vurguladı. Ertürk, Telsim’in kamuya da 800 trilyon dolayında kaynak aktardığını bildirdi. 
     Bu varlıkların satışı konusunda sürecin yasal boşluklardan kaynaklı olarak uzadığını, yasaların çıkarılmasının 7-8 ay aldığını anlatan Ertürk, bundan sonra sürecin hızlanacağını kaydetti. 

ANKA 
     
</TEXT>
</DOC>
