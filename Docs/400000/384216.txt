<DOC>
<DOCNO> 384216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy01.html </URL>
<DATE> 2005/10/05/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Ermeni Patriği AB müzakereleri nedeniyle hükümeti kutladı 
</HEADLINE>
<TEXT>

     Türkiye Ermenileri Patriği Mesrob II, Avrupa Birliği AB ile tam üyelik müzakerelerinin başlaması dolayısıyla hükümeti kutladı. 
     Türkiye Ermenileri Patrikliği Basın Sözcüsü Luiz Bakar, yaptığı yazılı açıklamada, Türkiye Ermenileri Patriği Mesrob II'nin, Başbakan Recep Tayip Erdoğan, Dışişleri Bakanı Abdullah Gül, Devlet Bakanı ve Başmüzakereci Ali Babacan ile Başbakanlık Avrupa Birliği Genel Sekreteri Büyükelçi Emin Murat Sungar'a gönderdiği mesajlarla, 59. Hükümeti ve Dışişleri Bakanlığı camiasını AB-Türkiye müzakerelerinin resmen başlaması vesilesiyle tebrik ettiğini bildirdi. 
     Açıklamada, şöyle denildi 
     ''Bu başarının 'azim, sebat ve kararlılık' sayesinde gerçekleştiğinin altını çizen Patrik, 3 Ekim ile girilen sürecin ülkeye ve tüm yurttaşlara hayırlı olması ve mümkün olan en kısa zamanda Türkiye'nin AB'ye tam üye olarak girme hamlesini gerçekleştirebilmesi için dua ettiğini söyledi. 
     Büyük çoğunluğu Müslüman olan Türkiye'nin AB'ye girmesinin, dünya barışı açısından yaşamsal değerde olduğunu belirten Patrik, Türkiye'nin AB'ye üyeliğinin bu açıdan sadece Türkiye ve Avrupa için değil, dünya barışı ve uygarlıklar arası uzlaşma ve diyalog için de kaçırılmaması gereken bir şans olduğunun altını çizdi. 
     Bugüne kadar olduğu gibi, kimi çevrelerin dışlayıcı ve kuşkucu tutumuna rağmen, Türkiye'nin zorlu müzakere sürecinden de başarıyla çıkacağını umut ettiğini ifade eden Patrik, 'genç kuşakların yarınları için bu büyük bir müjdedir' dedi.'' 
     
</TEXT>
</DOC>
