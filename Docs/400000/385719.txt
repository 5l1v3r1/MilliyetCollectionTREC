<DOC>
<DOCNO> 385719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun08.html </URL>
<DATE> 2005/10/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
New Orleans'ta sarhoş dolaştığı iddiasıyla dövülen kişi 25 yıldır içmedim 
</HEADLINE>
<TEXT>

     ABD’nin New Orleans şehrinde kamuya açık alanda sarhoş dolaştığı iddiasıyla polisler tarafından feci şekilde dövülen 64 yaşındaki zenci emekli ilkokul öğretmeni Robert Davis, iddiaların aksine sarhoş olmadığını, polise direnmediğini ve olanlardan büyük şaşkınlık duyduğunu söyledi. 
     CBS televizyonuna konuşan Davis, kasırga felaketinin vurduğu New Orleans’a evinin durumunu kontrol etmek için döndüğünü, polisler tarafından dövülmeden önce sadece bölgede sigara alacak bir yer aradığını anlattı. 
     APTN kamerasının kaydettiği görüntülerde saldırgan polislerin kafasına en az dört kez sertçe vurduğu ve kanlar içinde kaldığı gözlenen Davis, "25 yıldır ağzıma içki koymuyorum" dedi. 
     Davis’in siyah, kendisini döven üç polisin ise beyaz olması sebebiyle olayla ilgili federal soruşturma başlatıldığı belirtilirken, dün sabah mahkemeye çıkarılan iki polisin Davis’i dövmekten, bir diğer polisin ise APTN yapımcısına saldırmaktan ifadesi alındı. 
     Polisler kısa süren duruşmada suçsuz olduklarını ileri sürdüler. 
     Duruşma 11 Ocak tarihine ertelendi. 
     New Orleans Polis Şefi Warren Riley ise herhangi bir yanlış davranışa karşı hızla harekete geçeceklerini ifade ederek, video görüntülerinin gerçeğin sadece bir kısmını gösterdiğini iddia etti. 
     
</TEXT>
</DOC>
