<DOC>
<DOCNO> 361427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo17.html </URL>
<DATE> 2005/07/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Real Madrid Figo'yu bedavaya bırakıyor 
</HEADLINE>
<TEXT>

     İspanyol spor gazetesi Marca, Real Madrid kulübünün Portekizli oyuncusu Luis Figo'yu bedavaya bırakacağını iddia etti. 
     Marca, şu anda ABD'nin Chicago kentinde kampta olan Real Madrid kulübünün önümüzdeki günlerde Figo'nun serbest kalacağını açıklayacağını, birçok kulübün Portekizli oyuncunun peşinde olduğunu belirtti. 
     Galatasaray ve Liverpool'un da transfer etmek istediği Figo'nun daha çok İtalya'nın İnter takımına yakın olduğunu savunan İspanyol gazetesi, geçtiğimiz günlerde Figo ile masaya oturan İtalyan kulübünün son ana kadar anlaşma sağlayamadığını öne sürdü. 
     İnter'in, Emre Belözoğlu'nun Newcastle United takımına transfer olmasıyla Türk oyuncunun yerine Figo'yu düşündüğü kaydedilen haberde, aynı zamanda Sorondo ve Lamouchi'yi de satmasından sonra Portekizli tecrübeli oyuncuya gelecek sezon daha fazla ihtiyacı olacağı yazılıyor. 
     
</TEXT>
</DOC>
