<DOC>
<DOCNO> 397986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo10.html </URL>
<DATE> 2005/11/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Efes Pilsen'de yüzler gülüyor 
</HEADLINE>
<TEXT>

     Basketbolda ULEB Erkekler Avrupa Ligi B Grubu'nda İsrail'in Maccabi Elite Tel Aviv takımını İstanbul'da yenerek 4. maçlar sonunda grupta yenilgisiz liderliğini sürdüren Efes Pilsen'de, bu galibiyetin sevinci yaşanıyor. 
     İsrailli rakibini yenerek evinde Avrupa kupalarında üstüste 21. karşılaşmayı kazanan lacivert-beyazlıların genel menajeri Engin Özerhun, Maccabi Elite Tel Aviv'i müthiş mücadeleleri sonunda yendiklerini ve galibiyetten dolayı mutlu olduklarını söyledi. Özerhun, AA muhabirine yaptığı açıklamada, ligde son 2 yılın şampiyon takımıyla karşılaştıklarını hatırlatarak, ''Rakibimiz karşısında 11 sayı geriye düşmemize rağmen oyunu bırakmadık. Yaptığımız mücadeleyle oyuna ortak olduk ve maçı kazandık. Maccabi Elite Tel Aviv, son 2 yılın şampiyonu olarak kadrosunu daha da güçlendirdi. Rakip hızlı hücumlarda kolay sayılar buldu. Bu dakikalarda geriye düştük. Ama oyundan kopmayarak maçı kazanmasını bildik'' diye konuştu. 
     Ligde ''dörtlü final''in önemli adaylarından Winterthur FC Barcelona, Maccabi Elite Tel Aviv ve BC Pire Olympiakos'u yenme başarısı gösterdiklerini kaydeden Özerhun, ''Çok zorlu bir grupta mücadele veriyoruz. Geçen gün yapılan bir araştırma da grubumuzun zorluğunu ortaya koyuyor. Zorlu ilk 4 maçı kazanarak bir avantaj sağladık. Ancak şimdi bu takımlara göre daha zayıf ekiplerle yapacağımız maçlarda fire vermemeliyiz. Bunun için iyi oyunumuzu sürdüreceğiz'' dedi. 
     Özerhun, antrenörleri Oktay Mahmuti'nin de dünkü maçta takımın başında Avrupa kupalarında 100. karşılaşmasına çıktığını kaydederek, ''Antrenörümüz Mahmuti'nin 100. maçından takımımızın galip ayrılması ayrıca sevindirici bir olay. Onun adına hoş bir galibiyet oldu'' diye konuştu. 
     
</TEXT>
</DOC>
