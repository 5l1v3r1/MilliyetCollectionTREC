<DOC>
<DOCNO> 379560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/ygokce.html </URL>
<DATE> 2005/09/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Rıza hoca geç uyandı 
</HEADLINE>
<TEXT>



Federasyon, PFDK, Tahkim Kurulu derken gergin bir sürecin sonunda oynanan derbi Beşiktaş adına hayal kırıklığına, Fenerbahçe için düğün-bayrama dönüştü. 
Fenerbahçe tıpkı Milan maçında oynadığı gibi aynı kadro ve futbol anlayışıyla maça başlarken, Beşiktaş'ta Rıza Çalımbay'ın ilk on birini anlamakta gerçekten zorlandık. Ahmed Hassan kulübede, ama zoraki kahraman Pancu sahada. Çağdaş kulübede, Beşiktaş tek stoper İbrahim Toraman ile nöbette. Buna karşılık maç tecrübesi olmayan Kaptan Tayfur derbide asli görevinde Bu kadar çelişkiler, noksanlar ve yanlışlarla bir derbi maçını kurgulamak, Rıza hocaya hiç yakıştıramadığımız gariplikti. Rıza hoca maçı çözümleyecek analitik okumalar, saptamalar ve değişiklikler yerine sık sık gergin itirazlarla hem 4. hakem Mustafa Çulcu'yu, hem de yardımcı hakem Baki Tuncay Akkın'ı meşgul etti. Oysa bu meşguliyeti sahaya daha dikkatli bakıp yönelerek daha isabetli ve verimli bir eyleme dönüştürebilirdi, olmadı 

Kleberson'a alkış 
Fenerbahçe, Anelka'yı tek santrfor oynatıp, gol planını yine de istediği gibi gerçekleştirdi. Çünkü Fransız, kim ne derse desin sahadaki en yetenekli ve en usta futbol virtiozuydu. İbrahim Toraman'ın yakın ve sert markajına rağmen Adem Dursun'un da kontrol ettiği kanatta inanılmaz bir depar ve vuruş ustalığıyla kendini kanıtladı. Beşiktaş'ın en gayretli ve üretken oyuncusu Kleberson'du. Attığı beraberlik golünden önce Volkan'ın kurtardığı öyle müthiş bir şutu var ki, ayakta alkışlanmaya değer. Beşiktaş, onun yoktan var ettiği golü bir değer olarak koruyamadı. Maç boyunca hayal kırıklığı yaratan ve etkili oynayamayan Tuncay, uzatmanın sonuna doğru tek başına yakaladığı fırsatla şaşkın Beşiktaş defansına yakalanmadan günü bitiren golü attı. 
Beşiktaş, Fenerbahçe'nin 1 - 0'ı yeterli görmesinden sonra maça denklik getirmek için olağanüstü çaba gösterdi. Ahmed Hassan, İbrahim Akın, Tümer ve Ailton üst üste pozisyon yarattılar. Ancak Ailton o kadar kötüydü ki, iki mutlak golü anlaşılmaz tutukluğuyla atamadı. Peki Beşiktaş bu kadar hırsla saldırırken golü neden bulamıyor Sorunun yanıtını biz de arıyoruz, Çalımbay da... Yanıt bulmak, Rıza hocanın görevi. Ama o bugünlerde galiba kendi derdine düştüğü için çözemiyor, üretemiyor, bitiremiyor 
Bu maçı kaset koyup yeniden izlerse, özellikle başlangıçtaki hatalarıyla ilk devreyi nasıl kaybettiğini daha iyi anlayacaktır. Ne yapalım, Pancu'yu çok seviyor Beşiktaş'ı da çok seviyor Ama o sevgi çare üretmiyor 
Fırat Aydınus gergin maçı zaman zaman tutarsız kararlarla yönetti, ancak penaltı dahil kritik kararlarının doğru olduğunu söylemeliyim. 



</TEXT>
</DOC>
