<DOC>
<DOCNO> 398436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo03.html </URL>
<DATE> 2005/11/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gerets bildiğini okuyor 
</HEADLINE>
<TEXT>

     Galatasaray'a her şartta hücum futbolu oynatan Gerets, orta sahanın tüm yükünü Saidou’nun omuzlarına bindiriyor. 
     Sezon başından bu yana Eric Gerets’in taviz vermediği bir sistemi var. O da hücum futbolu. İster Ali Sami Yen olsun, ister deplasman, Belçikalı hoca sürekli hücumu düşünüyor. Üç direk arasında Mondragon’a sürekli şans tanıyan teknik adam, savunma dörtlüsünde Song-Tomas ikilisinin sağına ve soluna -istisnai durumlar dışında- Cihan ve Orhan ikilisini yerleştiriyor. Gerets’in Fenerbahçe derbisinde de bu savunma kurgusunu değiştirmesi neredeyse imkansız. 
     
     3’lü orta saha, tek adam 
     Belçikalı’nın orta sahadaki değişmez ismi ise Alioum Saidou. Kamerunlu futbolcu sarı kart cezalısı olduğu Diyarbakır maçı hariç, tüm karşılaşmalara 11’de başladı. Ancak Cim Bom’un yumuşak karnı da bu bölge. Gerets, geride kalan maçlarda her ne kadar orta sahasını Hasan Şaş-Saidou-Marek Heinz üçlüsüyle dirençli hale getirmeye çalışsa da, Çek oyuncunun yetersiz kalışı, Hasan’ın da hücum yapmayı seviyor olması, planların tam anlamıyla işlerlik kazanmasını engelledi. Saidou’nun forma giymesine kesin gözüyle bakılırken, Gerets’in bu kez Heinz’ı yedek soyundurup, İsviçre ve Rize maçlarındaki performansı dikkat çekici olan Ergün’e şans vermesi bekleniyor. Bu tercihin, orta alandaki direnci de artırması bekleniyor. 
     
     Hem atıyor, hem yiyiyor 
     ..Ve hücum hattı. Geride kalan 13 haftada 31 kez ağları sarsan Gerets’in öğrencileri, ezeli rakipleri Fenerbahçe’yle birlikte ligin en skorer takımı. Buna bağlı olarak dikkat çeken bir konu da Galatasaray’ın maçlarının bol gollü geçiyor olması. 13 haftalık süreçte, Sarı-Kırmızılı ekibin tam 11 maçında futbolseverler üç ya da daha fazla gol seyretti. Bu açıdan derbinin bol gollü geçme ihtimali de yüksek. 
     
     Üçgen Iliç, Necati, Şükür 
     Hakan Şükür, Necati Ateş, Ümit Karan ve Sasa Iliç... Gerets bu dört oyuncudan üçünü mutlaka tercih ediyor. Sasa Iliç’in formsuz olduğu dönemlerde Hakan Şükür, Ümit Karan, Necati Ateş’in birlikte 11’de sahaya çıktığı maçlar, Gerets’in hücuma dönük oyun planını ne kadar çok sevdiğini işaret ediyor. Ancak Rize’deki futboluyla galibiyette büyük pay sahibi olan Sasa Iliç, hocasından formayı almayı garantiledi. Bu durumda iki forvetli bir alternatifi kalan Aslan’ın hocası, bu tür durumlarda hep yaptığı gibi Hakan Şükür-Necati Ateş ikilisini tercih edecek. 11 golle krallık yarışında ilk sırada yer alan Ümit Karan ise kulübede bekleyecek. 
     
     İlk golü yerse, işi zor 
     Gerets’in maç içindeki tercihlerinde dikkat çeken unsur, zorunlu olmadıkça savunmacılarını değiştirmemesi. Belçikalı çalıştırıcı, genelde forvet oyuncuları ile orta sahanın her iki kanadındaki oyuncularını değiştiriyor. Değişmeyen tek şey ise oyun planı. Maçın skoru ne olursa olsun, Sarı-Kırmızılılar gol ve goller bulmak için rakip kaleye gidiyor. Belki çok istisnai bir durum tek maç ama Galatasaray’ın geriye düştüğü karşılaşmalarda skoru lehine çevirmekte zorlandığı gözleniyor. Bu sezon oynadığı 13 maçın 12’sinde ilk golü atmayı başaran Gerets’in öğrencileri, sadece yenik duruma düştükleri Gençlerbirliği deplasmanında 1-2 yenilgi yüzü gördü. Bu açıdan bakıldığında Fenerbahçe’nin skoru kendi lehine çevirmesi halinde, Sarı-Kırmızılılar’ın işi zorlaşacak gibi gözüküyor. 
     
</TEXT>
</DOC>
