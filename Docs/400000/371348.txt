<DOC>
<DOCNO> 371348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko08.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarı AB Çin'e izin vermez, takipteyiz 
</HEADLINE>
<TEXT>


ANKARA Milliyet 

Dış Ticaret Müsteşarı DTM Tuncer Kayalar, AB Komisyonu'nun baskılara rağmen Çin menşeili tekstil ve konfeksiyon ürünleri ithalatına izin vermesinin mümkün olmadığını düşündüklerini belirterek, "DTM, ihracatçılarımızın haklarının korunması amacıyla gelişmeleri yakından takip etmektedir" dedi. 
Kayalar, AB üyesi bazı ülkelerin Çin menşeli tekstil ve konfeksiyon ürünlerine uygulanan kotaların gevşetilmesi amacıyla AB Komisyonu'na baskı yaptıkları yönündeki haberlerle ilgili olarak yazılı açıklama yaptı. AB'nin ikili bir anlaşma ile Çin'den 10 kategoride yaptığı tekstil ve konfeksiyon ürünleri ithalatını 2008 yılına kadar kısıtladığını hatırlatan Kayalar, şöyle konuştu 

'ABD de kısıtlayacak' 
"AB Komisyonu'nun imzaladığı bir anlaşmayı fiilen etkisiz kılacak şekilde Çin menşeli tekstil ve konfeksiyon ürünleri ithalatına izin vermesinin mümkün olmayacağı düşünülüyor." ABD'nin de Çin menşeli tekstil ve konfeksiyon ürünleri ithalatını 2008'e kadar kısıtlamak üzere Çin'le müzakereler yürüttüğünü hatırlatan Kayalar, ABD'nin AB yönünde tutum alması halinde bu durumun Türk ihracatçıları lehine olabileceğini savundu. 


</TEXT>
</DOC>
