<DOC>
<DOCNO> 368009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun42.html </URL>
<DATE> 2005/08/08/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Terörist saldırları öven imam Bahri Muhammed İngiltere'ye terketti... 
</HEADLINE>
<TEXT>

     İngiltere’de temmuz ayında düzenlenen terörist saldırıları öven Suriye doğumlu imam Şeyh Ömer Bahri Muhammed’in İngiltere’yi terkettiği bildirildi. 
     Bahri Muhammed’in yardımcılarından ve Muhacirun adlı grubun eski başkanlarından olan Ancem Çudari, 20 yıldır İngiltere’de yaşayan imamın cumartesi günü Lübnan’a gittiğini ve dönmeyi planlamadığını söyledi. 
     Çudari, Muhammed’in İngiltere’yi gönüllü olarak terkettiğini, çünkü İngiliz hükümetinin Müslümanlara baskı uyguladığını ve Müslümanların İngiltere’de İslam’ın gereklerini yerine getirmesinin olanaksız hale geldiğini düşündüğünü ifade etti. 
     Aynı zamanda Lübnan vatandaşı da olan Muhammed, İngiltere’de yeni terörle mücadele önlemleri kapsamında kendisine yöneltilecek suçlamalardan kaçmak için ülkeyi terkedebileceğini söylemişti. 
     Muhammed, İngiliz Sunday Times gazetesinde Londra’daki terör eylemlerini öven açıklamalarının yayınlanmasının ardından halkın büyük tepkisini çekmişti. 
     İngiltere Başbakanı Tony Blair, cuma günü yaptığı açıklamada, ülkedeki iki radikal grubun faaliyetlerinin yasaklanacağını söylemişti. Bu grupların arasında Bahri Muhammed’in kurduğu Hizb-ut Tahrir’in İngiltere kolu da bulunuyordu. 
     İngiltere hükümeti, saldırıların ardından radikal İslamcılara karşı mücadele edileceğini açıklamıştı. 
     
</TEXT>
</DOC>
