<DOC>
<DOCNO> 397227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/yazar/kohen.html </URL>
<DATE> 2005/11/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Dayton dersleri 
</HEADLINE>
<TEXT>


BOSNA'da 1992-95 iç savaşına son veren Dayton Anlaşması'nın 10'uncu yıldönümü, Balkanlar'daki bu trajik olaylardan bazı önemli sonuçlar çıkarılması için bir vesile oluyor. 
Günümüzde dünyanın çeşitli bölgelerinde sıkça benzer olaylar meydana geldiğine göre, "Dayton denemesi"ni, başarılı veya başarısız yanlarıyla, bir örnek olarak kabul etmek mümkün. 
Dayton Anlaşması'nın "mimarı" sayılan Amerikalı diplomat Richard Holbrooke'un önceki akşam BBC'de yayımlanan bir mülakatında belirttiği gibi, bu anlaşmanın başarısı, Bosna'da üç yıl içinde 250 bin kişinin ölümüne, 1.8 milyon insanın da göç etmesine yol açan etnik ve dinsel nitelikteki "savaşa son vermiş olması"dır. Buna karşılık başarısızlığı ise, 10 yıl içinde ulus-devlet yapısını kuramaması ve "barışı da tam sağlayamaması"dır. 

TAM 10 yıl önce ABD'nin Ohio eyaletine bağlı Dayton kasabası yakınlarındaki bir askeri üste parafe edilen Dayton Anlaşması'nın nasıl gerçekleştiğini hatırlayalım. 
Yugoslavya'nın dağılmaya başladığı günlerde, onu oluşturan federe cumhuriyetler peş peşe bağımsızlıklarını ilan ederken, Belgrad'ın "Güçlü Adamı" Slobodan Miloşeviç Bosna'da "demir yumruğunu" göstermeye başladı. Bosna-Hersek, çok ırklı, çok dinli, çok kültürlü bir dokuya sahipti. Burada Müslüman Boşnaklar, Ortodoks Sırplar ve Katolik Hırvatlar uyum içinde birlikte yaşıyordu. Tarihi Saraybosna kenti bu kaynaşmanın canlı bir sembolü idi... 
Ne yazık ki Miloşeviç yönetiminin bölgedeki Sırplar aracılığıyla diğer etnik ve dinsel grupları sindirme politikası, kısa sürede kanlı çatışmalara ve bir soykırıma yol açtı. Ve gene ne yazık ki, dünya başta Avrupa'nın göbeğindeki bu insanlık trajedisine seyirci kaldı. Ta ki, ABD'nin harekete geçmesi ve NATO'nun askeri müdahalesi sonunda Miloşeviç ve Bosna'daki Sırp militanlar pes edinceye kadar... 

DAYTON Anlaşması 3 haftalık yoğun müzakerelerden sonra ortaya çıkan ve tüm tarafların ve bu arada bizzat Miloşeviç'in onaylamak zorunda kaldığı bir belge. 
Bu mutabakatın en önemli sonucu, savaşı durdurmuş olmasıdır. Ama belge, Bosna-Hersek'in gelecek statüsünü de belirledi. Bosna-Hersek, iki "unsur"dan veya konfederal sistem içinde iki devletçikten oluşuyordu Biri "Sırp Cumhuriyeti", diğeri ise "Boşnak-Hırvat Federasyonu". İki kesimin çok geniş özerkliği olacaktı. Örneğin her iki devletçiğin kendi meclisi, hükümeti, ordusu, polisi olacaktı. Merkezi yönetimde bir değil, üç cumhurbaşkanı yani 3 üyeli bir başkanlık divanı görev yapacaktı... 
Bu gevşek konfederal sistem -başta 60 bin kişilik NATO gücünün ve şimdi 6500 kişilik Avrupa gücünün kontrolü altında- nispeten yumuşak bir "geçiş dönemi" sağlayabildi. Bu sayede göçmenlerin 1 milyonu evlerine döndü... 
Ancak Dayton'dan 10 yıl sonra Bosna-Hersek henüz iç savaş yaralarını sarmış veya unutmuş değil. "Ayrılık içinde birliktelik" prensibi daha çok "ayrılık"tan yana uygulandı. Halen Boşnaklar, Sırplar ve Hırvatlar ayrı yaşamayı, hatta çocuklarını ayrı okullara göndermeyi tercih ediyorlar. Gözlemciler, bu topraklarda yaşayan çoğu insanın kendi etnik ve dinsel kimliğini öne çıkardığını ve h l bir "mikro milliyetçiliğin" h kim olduğunu belirtiyorlar. 

SAVAŞTAN barışa dönmekle beraber, Bosna çok kültürlü yapısı çatışmalar ve gerginliklerle bozulan toplulukların tekrar "eski güzel günlere" pek kolay dönemediklerini gösteriyor. 
Dayton'un 10. yıldönümünde, bu anlaşma "diplomasinin önemli bir başarısı" sayılabilir. Ama Bosna'nın tekrar eski "mozaik yapısı"na kavuşması için, herhalde daha çok zamana ihtiyaç olacak... 



</TEXT>
</DOC>
