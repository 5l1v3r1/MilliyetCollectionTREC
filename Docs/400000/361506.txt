<DOC>
<DOCNO> 361506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas03.html </URL>
<DATE> 2005/07/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yeni kampanya "Gazlı içeceklerin üzerine uyarı yazısı konsun" 
</HEADLINE>
<TEXT>

     ABD’de bir tüketici grubu, şişmanlık başta olmak üzere çeşitli sağlık sorunlarına yol açtığı gerekçesiyle gazlı içeceklerin üzerine, sigaralarda olduğu gibi uyarı yazısı yazılması için harekete geçti. 
     Kamu Yararını Gözeten Bilim Merkezi’nin CSPI Amerikan Gıda ve İlaç İdaresi’ne FDA gönderdiği dilekçede, çok fazla gazlı içecek tüketen kişilerde şeker hastalığı ve diş çürümesi görülme ihtimalinin yüksek olduğu belirtildi. 
     Daha önce dondurma ve patlamış mısır konusunda da benzer çalışmalar yürüten grup, uyarıların, özellikle gazlı içecek tüketen gençlerin sayısındaki artışa engel olmanın gerekliliğiyle ilgili olduğunu bildiriyor. 
     CSPI yetkililerinin yayımladığı raporda, "Anne-babalar ve sağlık yetkilileri, gazlı içeceklerin sıvı şekerden farklı olmadığını anlamalı ve bu içeceklerin sıklıkla tüketilmesini engellemek için ellerinden geleni yapmalıdır" denildi. 
     Dernek içindeki bir grup, uyarıların "Kilonuzu ve dişlerinizi korumak için diyet içecekleri ya da suyu tercih edin" ve "Çok fazla gazlı içecek tüketmek kilo aldırır" ibarelerini de içermesini öneriyor. 
     
</TEXT>
</DOC>
