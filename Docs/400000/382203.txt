<DOC>
<DOCNO> 382203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun32.html </URL>
<DATE> 2005/09/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Straw konuşurken salon karıştı... 
</HEADLINE>
<TEXT>

     İngiltere Dışişleri Bakanı Jack Straw'un İşçi Partisi'nin Brighton'daki kongresi sırasında yaptığı ve ağırlıklı olarak Irak konusuna değindiği konuşma sırasında, iki savaş karşıtının protestoları salonu karıştırdı. 
     Straw, Irak'ta karanlık günler yaşanabileceğini ifade ederek, İngiltere'nin Irak'ın seçilmiş liderlerinin istikrarlı bir ülke yaratma çabalarına destek olmak için bu ülkede kalacaklarını kaydetti. 
     Bu sözleri söylediği sırada savaş karşıtlarının tepkilerine hedef olan ve kısa bir şaşkınlık yaşayan Straw, güvenlik görevlilerinin savaş karşıtlarını salondan çıkartmasının ardından konuşmasını sürdürdü. 
     Başka coğrafyalardaki masumların yaşamlarının korunması sorumluluğunun İngiliz dış politikasının özünü oluşturduğunu da savunan Straw, ''Eğer bu politika 10 yıl önce de geçerli olsa Ruanda ve Srebreniça'da pek çok yaşamın korunması başarılmış olurdu'' dedi. 
     Straw'un Irak ile ilgili sözlerine, salondaki bazı parti delegelerinin de tepki gösterdiği dikkati çekti. 
     Jack Straw bu tepkilere rağmen, ''İngiliz askerinin sadece tek bir sebeple seçilmiş Irak hükümetinin istikrarlı bir ülke yaratma çabasına destek olmak için bu ülkede kalmayı sürdüreceğini'' yineledi. 
     Irak'ta ilerleyen günlerde de güçlüklerin süreceğini söyleyen Straw, ''şiddete dayalı bir geçmişe sahip bir milleti yeniden var etmek kolay değildir'' dedi. 
     Irak'ı II. Dünya Savaşı sonrası Almanya ile karşılaştıran ve bu ülkede serbest seçimlerin yapılmasının 4 yıl aldığını hatırlatan, Irak'ta durumun buna göre çok daha iyi olduğunu öne süren Straw'a, salondaki bir delegenin ''yalancı'' diye bağırdığı, bu kişinin de salondan çıkarıldığı dikkati çekti. 
     
</TEXT>
</DOC>
