<DOC>
<DOCNO> 366122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo09.html </URL>
<DATE> 2005/08/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Canaydın Galatasaray tarihi bir dönemeçten geçmektedir... 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı camiaya seslenerek, "Galatasaray tarihi bir dönemeçten geçmektedir. Tüm camiamızı bu sorumluluğu hep beraber paylaşmaya çağırıyorum" dedi. 
     Camiaya birlik ve beraberlik çağrısında bulunan Canaydın, "Galatasaray Spor Kulübü'nde geçmiş yıllara nazaran bir duraksama olduğu şeklinde bir algılama yaşandığının farkındayım. Bunun duruksama dönemi değil, bir hazırlık dönemi olarak algılanmasını çok isterdim" diye konuştu. 
     Canaydın, şunları kaydetti 
     "El atılmamış, gözden kaçırılmış birçok soruna cesaretle el atmak zorundaydık. Bunun bize potansiyel başarısızlık damgasını vuracağının da farkındaydık. Ancak kendi itibarımız ve popülerlik uğruna Galatasarayımızı daha karanlık bir sürece sokacak, günü kurtarma yanlışına düşmemeyi karşılıksız Galatasaray sevgimiz gereği her zaman tercih ettik. Bu uğurda her türlü eleştiriyi göğüslerken, içimde bir vicdan azabı, bir iç muhasebe kesinlikle yaşamıyorum. 
     Buradan tüm Galatasaraylılara bir çağrıda bulunmak istiyorum. Gelin, bu sene gerçekten ama gerçekten Galatasaraylılığın en temel özelliği olan birlik ve beraberliğimizi dosta düşmana gösterelim. Tüm camiamızı bu sorumluluğu hep beraber paylaşmaya çağırıyorum." 
     
</TEXT>
</DOC>
