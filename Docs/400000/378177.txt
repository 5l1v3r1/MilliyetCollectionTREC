<DOC>
<DOCNO> 378177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur30.html </URL>
<DATE> 2005/09/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan'a suikast girişiminde bulunan kişi tutuklandı 
</HEADLINE>
<TEXT>

     Başbakan Recep Tayyip Erdoğan’a, 2005-2006 eğitim-öğretim yılının açılışını yapmak üzere dün geldiği Kütahya’da "suikast girişiminde bulunmak istediği" gerekçesiyle gözaltına alınan ve sorgulaması tamamlandıktan sonra adliyeye sevk edilen Mustafa Bağdat, tutuklandı. 
     AA muhabirinin aldığı bilgiye göre, Kütahya Emniyet Müdürlüğü Terörle Mücadele Şubesi’ndeki sorgulaması tamamlandıktan sonra öğle saatlerinde adliyeye sevk edilen Bağdat, arka kapısından alındığı Kütahya Adliye Sarayı’nda önce nöbetçi cumhuriyet savcısına ifade verdi. 
     Savcının ifadesini almasının ardından nöbetçi Kütahya Sulh Ceza Mahkemesi’ne çıkarılan Mustafa Bağdat’ın tutuklanmasına karar verildi. 
     Bu arada, yaklaşık 2 saat önce getirildiği Kütahya Adliye Sarayı’nın yine arka kapısından çıkarılan Mustafa Bağdat, yoğun güvenlik önlemleri arasında Kütahya Cezaevi’ne götürüldü. 
     
     SİLAHIN YAPISI 

     Başbakan Recep Tayyip Erdoğan’a yönelik Kütahya’da suikast girişimi hazırlığında olduğu iddiasıyla tutuklanan Mustafa Bağdat’tan ele geçirilen silahın laboratuar incelemesi tamamlandı. 
     Kütahya Emniyet Müdürlüğü tarafından dün Emniyet Genel Müdürlüğü Polis Kriminal Laboratuar Daire Başkanlığı’na acil olarak gönderilen silahla ilgili inceleme tamamlanarak, rapor haline getirildi. 
     AA muhabirinin aldığı bilgiye göre raporda, silahın kurusıkı tabanca olduğu belirtilirken, kurusıkı tabancalarda mermi çekirdeği çıkışını engelleyen artı şeklindeki demirin mekanizma içerisinden söküldüğü kaydedildi. Silahta merminin hız ve hedefini ayarlayan "yiv ve set"in bulunmadığı vurgulanırken, ayrıca şarjörde ele geçirilen fişeklerin kurusıkı tabancaya ait fişek olduğu, ancak ucuna şarapnel adı verilen ve av tüfeklerinde kullanılan "saçma"ya benzeyen metal parça yerleştirildiği belirtildi. Raporda, ateşli silahlarda yer alan bir merminin çıkışından sonra hazneye diğer mermiyi almayı sağlayan mekanizmanın da bu tabancada çalışmadığı yer aldı. 
     Yetkililer, söz konusu silahla ateş edilmesi durumunda, "yiv ve set"in olmaması nedeniyle kurusıkı fişeğe yerleştirilen metalin hız kazanamayacağını, ancak bir veya iki metre etkili olabileceğini kaydederek, bunun da göz gibi yumuşak dokulara isabet etmesi durumunda etkili olabileceğini ifade ettiler. 
     Olayla ilgili gözaltına alınan Mustafa Bağdat’ın daha önce Mersin’de 7. Cumhurbaşkanı Kenan Evren’e yönelik saldırı düzenleyeceği istihbaratı ile gözaltına alındığı, bu kişi ile birlikte bir silahın yakalandığı bildirildi. Yetkililer, o dönem yapılan soruşturmada, 7. 
     Cumhurbaşkanı Evren’e yönelik herhangi bir konunun tespit edilemediği için Mustafa Bağdat hakkında sadece 6136 sayılı kanuna muhalefetten işlem yapıldığını belirttiler. 
     
</TEXT>
</DOC>
