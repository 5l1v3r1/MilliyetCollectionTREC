<DOC>
<DOCNO> 369475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yazar/theper.html </URL>
<DATE> 2005/08/13/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Ecrimisilin şartları yok 
</HEADLINE>
<TEXT>


Silivri Cumhuriyet Mahallesi sakinleri toplu halde dertlerini iletti. Anlattıkları şu 
Silivri'nin Cumhuriyet Mahallesi'nde oturuyoruz. Mahallemiz denize yakın. Mahallelinin çoğu evlerini yazlık olarak kullanıyor. Birkaç senedir ilçe Mal Müdürlüğü mahalleden "ecrimisil" istiyor. Sebebi, mahalle denize yakın, mahalleli denizi ve sahili kullanıyor. Sahil herkesin sahili, o kadar ki Silivri Belediyesi denize girmek için yıllardır bu sahili halka anons etti ve minibüs hattı koydu. 
Özellikle tatil günleri değil denize girmemiz, sahile bile inmemiz mümkün değil, çünkü sahil minibüs ve kamyonetleri gelenlerin işgali altında. Burada da donla denize girenler var. Bu halde çoluk çocuğu da denize götürmekten utanç duyuyoruz. 
Son gelen ecrimisil bedeli mahalleden birine "sen yöneticisin" deyip imzalattırılıp gelişigüzel tahsil edilmek istendi. Bir mahallenin yöneticisi olmayacağını, böyle bir tebligatın yasal olmadığını, sahilden ve denizden her vatandaş kadar istifade ettiğimizi bildiren bir itiraz dilekçesi verdik. Ancak Mal Müdürlüğü'ndeki görevliden işittiğimiz söz şu oldu 
"İtiraz ediyorsunuz ha... Şimdi büyük hata ettiniz, ben size yapacağımı bilirim." 
Derken aradan üç gün geçti geçmedi, mahalleye üzerinde "Maliye" yazan bir minibüs geldi, içinden adının Rıdvan olduğunu öğrendiğimiz biri indi. Kendi ifadesine göre mahallede tebligatı alan kişinin ve mahallelinin evini hacze gelmiş. Şimdi sorulan şu Böyle bir hukuki işlem olur mu 
Okuyucularımın sorusu bu. 
Efendim, aslında ecrimisil alabilmek için ecrimisil kullanma bedeli dava açmak ve mahkemeden karar almak gerekir. Ancak Hazine için bu konu ile hiç ilgisi olmayan bir kanuna hüküm konuldu ve Hazine dava açmadan ecrimisil talep edebiliyor, ancak ecrimisil talebinin yasal şartlarının olması lazım. 
Sizin olayınızda yasal şartlar yok, bu nedenle yasadışı işlem yapan memur için C. Savcılığına şik yette bulunabilirsiniz. Sizin ecrimisil ödemeniz için sahili kapatıp başkalarının istifadesini önlemeniz, münhasıran kendinize tahsis etmiş olmanız lazım. Ayrıca ecrimisil talep edilecek kimsenin ya hakiki şahıs veya hükmü şahıs olması lazım. Sizin olayınızda bunlar yok. Anayasal hakkınız olan dilekçe verme hakkınız konusunda sizi tehdit eden görevli için de sayın İstanbul Defterdarı ile Sayın Maliye Bakanı'nın dikkatini çekmiş olayım. 



</TEXT>
</DOC>
