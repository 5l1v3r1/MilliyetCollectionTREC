<DOC>
<DOCNO> 394421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas11.html </URL>
<DATE> 2005/11/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hollanda'da 'Türk Yazarlar Kulübü' kuruldu... 
</HEADLINE>
<TEXT>

     Hollanda'da yaşayan bir grup Türk yazarın girişimiyle ''Türk Yazarlar Kulübü'' kuruldu. 
     Başkent Amsterdam'da bir araya gelen yazarlar, toplantı sonrasında yaptıkları yazılı açıklamada, sanat, edebiyat ve düşünce alanında faaliyet gösteren yazarlar arasında iletişim ortamı oluşturmak ve bu iletişim ortamının yaratacağı birikimin genç nesillere aktarılmasını sağlamak amacıyla ''Türk Yazarlar Kulübü'' kurulduğunu duyurdu. 
     Hollanda'da Türkevi Dergisi tarafından eylül ayında düzenlenen ''5. Türkçe Süreli Yayınlar Sempozyumu''nda alınan kararlardan birinin, bu ülkedeki Türk yazarlar arasında bir örgütlenmeye gidilmesi olduğu anımsatılarak, bu noktadan hareketle yazarların görüş birliğine vardığı belirtildi. 
     Yazar Sadık Yemni'nin başkanlığını üstlendiği kurum, Türk gençlerini yazmaya özendirmek ve var olan yetenekleri ortaya çıkarabilmek için ödüllü yarışmalar ve yazarlık kursları düzenleyecek. 
     Türk Yazarlar Kulübü'nün çekirdek kadrosunu, Hüseyin Kerim Ece, Şaban Kumcu, Murat Tuncel, Yavuz Nufel, Yusuf Alan, Veyis Güngör, Ahmet Demirhan, Alparslan Kılıç, Harun Bildik, Ahmet Suat Arı, Dr. Halit Umar ve Fatih Okumuş'un oluşturduğu bildirilen açıklamada, kendileriyle iletişim kurulamayan Hollanda'da sanata, edebiyata ve düşünceye hizmet veren diğer yazarlarla da en kısa sürede ilişki kurulacağı kaydedildi. 
     
     EDEBİYAT KAHVESİ 
     Türk Yazarlar Kulübü'nün başkanlığını üstlenen Yemni, toplantıdan sonra yaptığı açıklamada, Hollanda'da çok sayıda Türk yazar bulunduğunu belirtti ve bu kulübün önümüzdeki dönemde düzenleyeceği yarışma ve öteki faaliyetlerle bu yetenekleri ortaya çıkaracağını söyledi. 
     En önemli amaçlarından birinin de kültürel bir odak noktası oluşturabilmek amacıyla bir edebiyat kahvesi kurmak olduğunu belirten Yemni şöyle devam etti 
     ''Bu edebiyat kahvelerinin benzerleri Hollanda'da vardır. Bunların bir tanesini de kendi adımıza kurmamızda büyük yarar var. Mesela ABD'den bir yazarı kendi kulübümüze davet ettiğimizde çok başka türlü etkisi olur. Bunu yapmakta biraz geç bile kaldık. Fakat zararın neresinden dönülürse kardır. Şimdi sırasıyla önceliklerimizi yetenekleri bulmak, özendirmek, geliştirmek ve ortaya çıkarmak, düzenli aralıklarla fikir üretme toplantıları, kurslar düzenlemek, Hollandalı yazarlar ve dünyanın diğer yazarlarının üye olduğu kuruluşlarla yavaş yavaş ilişkiye girerek evrensel ilişki düzeyini geliştirmek olarak sıralayabiliriz. Bunu başardığımızda, karşılıklı etkileşimi artıracağız ve edebiyatı kullanarak çok güçlü bir lobi oluşturabileceğiz.'' 
     
</TEXT>
</DOC>
