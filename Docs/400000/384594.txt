<DOC>
<DOCNO> 384594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur26.html </URL>
<DATE> 2005/10/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bilyeli kapaklar da rakıda sahteciliği önleyemedi 
</HEADLINE>
<TEXT>

     Antalya polisi, bir süre önce ölümle sonuçlanan sahte rakı olaylarının ardından taklit edilemeyecek şekilde geliştirilen özel kapaklı şişelere de, kapağı tahrip ederek sahte rakı dolumu yapıldığını belirledi. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü’nden yapılan açıklamaya göre, Mali Büro Amirliği ekiplerinin istihbarat çalışması sonucu, İstanbul’da yaşayan K.K.’nın kargoyla kendi ismi adına alınmak üzere Antalya’ya koliler içerisinde içki gönderdiği tespit edildi. İstanbul’dan gönderdiği kargoyu Antalya’dan teslim alan K.K. ile arkadaşı Ş.G., içki kolilerini yükledikleri minibüste yakalandı. 
     Yapılan aramada, minibüsteki kolilerde bin 420 şişe 70 cc’lik rakı ele geçirildi. Uzmanların yaptığı ilk incelemede, içkilerin metil alkol içeren sahte rakı olduğu tespit edildi. 
     
     BİLYEYİ SÖKÜP YENİDEN TAKMIŞLAR 
     Kaçakçılık ve Organize Suçlar Şube Müdürlüğü yetkilileri, operasyonda ele geçirilen sahte rakılardaki metil alkol oranının Tarım İl Müdürlüğü’ne gönderilen numunelerle belirleneceğini bildirdiler. 
     Operasyonda ele geçirilen şişelerin ise geçen aylarda sahte rakı yüzünden yaşanan ölümlerin ardından geliştirilen özel bilye kapaklı şişeler olduğu belirlendi. 
     Yetkililer, ele geçirilen sahte rakı dolu orijinal şişe ve kapakların zanlılar ya da İstanbul’da sahte rakı üretimi yapan kişilerce elde edildiğini, taklit edilmesi zor olan kapağın içerisindeki plastik bilyenin kırıldıktan sonra yapıştırmayla monte edilerek, altına orijinal metal kısım eklenmesiyle içki şişelerinin gerçekmiş gibi piyasaya sürülmek istendiğini söylediler. 
     Dikkatle incelendiğinde tahrip edildiği anlaşılan kapağın kullanıldığı şişelerdeki sahte rakıların, K.K ve arkadaşı Ş.G. 
     tarafından Antalya’da her biri 12 YTL’den satışa sunulmasının planlandığının anlaşıldığını kaydettiler. 
     
</TEXT>
</DOC>
