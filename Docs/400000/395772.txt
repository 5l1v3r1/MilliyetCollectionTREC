<DOC>
<DOCNO> 395772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko46.html </URL>
<DATE> 2005/11/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Göltaş Karlılık 9 ayda yüzde 27 arttı 
</HEADLINE>
<TEXT>

     Göltaş Göller Bölgesi Çimento Sanayi ve Ticaret A.Ş, mali açıdan hedeflenen karlılığın 9 ayda, yüzde 27 artışla 41.9 milyon YTL olarak gerçekleştiğini bildirdi. 
     Göltaş'tan Borsa'ya gönderilen açıklamada, 26 Haziran 2005 tarihinde yönetim ve denetimine TMSF tarafından el konulan Demirel Şirketler Grubu'na ait Göltaş Göller Bölgesi Çimento Sanayi ve Ticaret'in yönetiminin, kendileri tarafından yapıldığı belirtildi. 
     Açıklamada, şirketin halka açık olduğu ve hisse senetlerinin Borsa'da işlem gördüğü vurgulanırken, ''şirketin Borsa'daki işlemlerinin bildiğiniz gibi tarafınızca İMKB durdurulmuş olması bizi üzmüştür. Ancak işlem tahtasının 22 Kasım 2005 tarihinde yeniden açılacak olması da memnun etti'' denildi. 
     Açıklamada, yönetimin devrinden sonraki gelişmeler hakkında da bilgi verilerek, fabrika ve tesislerde çalışanlara ikinci yarı yıl zammı verilerek iş barışının devamının sağlandığı ve tesislerin daha karlı çalışması için önlemler alındığı ifade edildi. Açıklamada, şunlar kaydedildi 
     ''Maliyetlerde düşme sağlandı. İş ortağımız olan gerek bayiler gerekse tedarikçilerimizle diyaloglar geliştirildi, satın almalarda optimizasyon sağlandı. Satışlar teminat altına alınarak risk azaltıldı. Yapılan iyileştirmeler sonucunda klinker üretiminde 10 ayda bütçe hedefinin yüzde 5 üzerine çıkıldı. Çimento üretiminde 10 ayda bütçenin yüzde 13 üzerinde üretim gerçekleşti.'' Bu değerlerin, 2004 yılının aynı dönemi ile mukayese edildiğinde üretimlerin iyi ve yüksek seviyede olduğu belirtilen açıklamada, yatırımların programlandığı gibi yapıldığı, döner fırın tevsi projesinin zamanında bitirileceği bildirildi. 
     Açıklamada, mali açıdan bütçede hedeflenen karlılığın 9 ayda yüzde 27 artarak 41 milyon 9 bin 769 YTL olarak gerçekleştiği vurgulanırken, şirketin tamamen ticari kurallara riayet edilerek karlılık prensibine göre çalıştırıldığı kaydedildi. 
     Açıklamada, ''çabamız ve amacımız, yatırımcıların bizden beklediği gibi barışçıl ve şirketin sürdürülebilir gelişmesini sağlamaktır'' denildi. 
     
</TEXT>
</DOC>
