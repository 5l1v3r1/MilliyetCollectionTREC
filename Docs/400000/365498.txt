<DOC>
<DOCNO> 365498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur48.html </URL>
<DATE> 2005/07/29/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Kore asker gemileri İstanbul'da... 
</HEADLINE>
<TEXT>

     Kore Cumhuriyeti Deniz Kuvvetleri’ne ait 2 gemi, İstanbul liman ziyareti gerçekleştirdi. 
     Kore Deniz Kuvvetleri’nin "Roks Cuhngmugong Yi Sunshin" ve "Roks Cheonji" gemileri bugün Dolmabahçe açıklarına demirledi. 
     "Roks Cuhngmugong Yi Sunshin" gemisinde düzenlenen basın toplantısı ve Türk Kore gazileri ile İstanbul’da yaşayan Kore vatandaşları için düzenlenen karşılama töreni, konuk deniz kuvvetleri bandosunun iki ülke marşlarını çalmasıyla başladı. 
     Törende konuşan Gemi Komutanı Oramiral Yun-Hee Choi, kendilerini bu kadar sıcak karşıladıkları için Türk Deniz Kuvvetleri, gaziler ve İstanbul’da yaşayan kendi vatandaşlarına teşekkür etti. 
     Kore Cumhuriyeti’nden 7 Mayıs tarihinde demir alan gemilerin Asya ve Avrupa’da 13 ülkeyi ziyaret etmesini planladıklarını, İstanbul’un ise 10’uncu durak olduğunu anlatan Oramiral Yun-Hee Choi, "Bugün gururlu Türk Kore gazileri ile de birlikteyiz" diyerek, diğer konuklardan gazileri içtenlikle alkışlamalarını istedi. 
     Oramiral Yun-Hee Choi, "Deniz kuvvetleri eğitim gemilerinin bütün personeliyle Türk Kore gazilerine yüce fedakarlıkları ve cesaretleri için en içten saygılarımızı sunuyoruz. Bu anı bizim yüreğimizde ve tarihte sonsuza kadar kalacaktır" diye konuştu. 
     Kore Cumhuriyeti’nin Ankara Büyükelçisi Young Jae Kwan da, ülkesinin gemilerinin personeline "hoşgeldiniz" dedi. 
     Kore Cumhuriyeti Cumhurbaşkanı’nın Türkiye’yi ziyaretinin ardından bugün eğitim gemilerinin ziyaretlerinin iki ülke arasındaki işbirliğinin geliştirilmesi açısından anlamlı olduğunu kaydeden Young Jae Kwan, Kore ve Türk halkları arasındaki tarihi ve derin bağın, karşılıklı anlayış ve işbirliğiyle büyüdüğünü vurguladı. 
     "Özellikle savaş sırasında Türk ordusunun fedakarlığını ve yararlılığını hala unutmuyoruz" diyen Young Jae Kwan, askeri alan başta olmak üzere tüm alanlarda işbirliğini geliştirerek iki ülkenin gerçek birer "kardeş ülke" haline geldiğini sözlerine ekledi. 
     Kore Cumhuriyeti Deniz Harp Okulu öğrencilerinin tatbiki eğitimi amacıyla gerçekleştirilen İstanbul liman ziyareti 1 Ağustos Pazartesi gününe kadar sürecek. 
     650 personelin yer aldığı 2 geminin, İstanbul’un ardından 
     Hindistan ve Çin ziyaretlerini gerçekleştirecekleri bildirildi. 
     
</TEXT>
</DOC>
