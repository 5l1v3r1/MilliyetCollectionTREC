<DOC>
<DOCNO> 364408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy15.html </URL>
<DATE> 2005/07/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vekillerin yurt dışı faturası 2.5 trilyon 
</HEADLINE>
<TEXT>

     TBMM’nin 22’inci Döneminin seçildiği 3 Kasım 2002 seçimlerinden 2004 yılı sonuna kadar milletvekillerinin yurt dışı gezileri için masraflar ve harcırahlar dahil toplam 2 trilyon 683 milyar 19 milyon 620 bin lira harcandı. 
     TBMM Başkanvekili İsmail Alptekin, AKP İstanbul Milletvekili Gürsoy Erol’un milletvekillerinin yurt dışı gezilerine ilişkin soru önergesine verdiği yanıtta, 3 Kasım 2002 seçimlerinden bu yana milletvekillerinin yurt dışı 
     gezileri ayrıntılarıyla yer aldı. Alptekin’in yanıtında, 2002 yılının son bir aylık dönemiyle 2003 ve 2004 yılına ilişkin geziler yer alırken, bu yıla ilişkin bilgilere ise yer verilmedi. 
     
     GEZGİN VEKİLLERE 2.5 TRİLYON 
     Alptekin’in verdiği bilgilere göre, 2002 yılının son bir ayında 13 milletvekilinin yurtdışı gezileri 90 gün sürerken, 2003’de 135 milletvekili toplam 2 bin 460 günü, 2004’te ise 190 
     milletvekili 3 bin 68 günü yurtdışında geçirdi. TBMM Başkanlığı, söz konusu yurtdışı gezileri için masraflar ve harcırahlar dahil 2 trilyon 683 milyar 19 milyon 620 bin lira ödedi. 
     
     REKOR AKÇAM’DA 
     2002 yılının son bir ayı ile 2003 ve 2004 yılını kapsayan 
     verilere göre, en çok yurt dışına çıkan milletvekilinin 219 gün ile AKP İzmir Milletvekili Zekeriya Akçam olduğunu ortaya koydu. AB Uyum Komisyonu ile Karma Parlamento Komisyonu üyesi olan Akçam, 2003 yılının 117 gününü, 2004’ün ise 92 gününü yurtdışında geçirdi. TBMM’nin 3 Kasım seçimlerinden 2004 yılı sonuna kadar en gezgin vekilleri ve yurt dışında kaldıkları gün sayısı ise şöyle "Necdet Budak 94 , Ruhi Açıkgöz 125 , Ali Rıza Alaboyun 93 , Gülsün Bilgehan 124 , Salih Kapusuz 63 , Zekeriya Akçam 219 , Mehmet Dülger 72 , Mevlüt Çavuşoğlu 174 , Murat Mercan 145 , Abdülkadir Ateş 190 , Ali Rıza Gülçiçek 148 , Egemen Bağış 73 , İbrahim Özal 74 , Zülfü Livaneli 72 , Mehmet Tekelioğlu 149 , Vahit Erdem 156 , Süleymen Gündüz 140 , Mehmet Elkatmış 46 , Onur Öymen , Yüksel Çavuşoğlu 138 , Haluk Koç 43 , Aydın Dumanoğlu 115 ." 
     
     ARINÇ 65 GÜNÜ YURT DIŞINDA GEÇİRDİ 
     Göreve geldikten sonra her fırsatta "parlamenter diplomasi" atağı başlattıklarını ifade eden TBMM Başkanı Bülent Arınç, 2004 yılı sonuna kadar 65 günü yurtdışında geçirirken, Arınç’ın bu gezileri için 27 milyar 644 milyon 910 bin lira harcandı. Arınç’ın bu yıl içinde gerçekleştirdiği Avusturalya ve Lüksemburg ziyaretleri önergenin yanıtında yer almazken, 2005 yılında kayıtlara yansıyan bölüm ile birlikte Arınç’ın 3 
     Kasım seçimllerinden bu yana gerçekleştirdiği yurt dışı gezileri için toplam 32 milyar 65 milyon 700 bin lira harcandı. 
     
</TEXT>
</DOC>
