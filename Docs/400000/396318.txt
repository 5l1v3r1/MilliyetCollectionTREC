<DOC>
<DOCNO> 396318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy08.html </URL>
<DATE> 2005/11/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan'dan CHP'ye "sözlüklü" ulema yanıtı 
</HEADLINE>
<TEXT>

     AİHM’nin başörtüsü kararını verirken "Ulemaya sorması gerektiği" görüşünde ısrar eden Başbakan Recep Tayyip Erdoğan, bunu gündemde tutanları da eleştirdi. 
     Erdoğan, "Bunlar düne kadar ’katip’ kelimesinin de karşısındaydılar. Ama bunların hassasiyetleri maalesef üzüm yemek değil bunların hassasiyetleri bağcıyla. Onlar bizi onyıllardır oyaladılar hele bu CHP, bunun tam markasıdır, ta kendisidir" şeklinde konuştu. 
     Denizli’de köprülü kavşak açılışı yapan Başbakan Erdoğan, yaptıkları yatırımların açılışlarını AB’yi hedeflemiş Türkiye’nin medeniyet yürüyüşünün adımları olarak gördüklerini söyledi. Ekonomik alandaki kalkınmayla birlikte demokratikleşme, hukuk devleti ilkesinin sağlamlaştırılması, insan hak ve özgürlükleri alanında kalkınma, ilerleme ve gelişmeye de ihiyaç duyulduğunu belirten Erdoğan, sözü kendisinin başlattığı ulema tartışmasına getirdi. 
     
     "ULEMANIN ANLAMINA BAKIN" 
     Başbakan Erdoğan ulema tartışmasıyla ilgili olarak ise şöyle konuştu 
     "Bakınız günlerdir maalesef zorla tutulmak istenen bir kelime var. Ulema kelimesi. Denizli’den şimdi cehalet içinde kıvranan insanlara duyurmak istiyorum. Açsınlar TDK lügatını, Milli Eğitim lügatını açsınlar ’ulema’ kelimesinin anlamı nedir ona baksınlar. Bunlar şecaat arzederken sirkatin söylüyorlar, kendilerini överken açıklarını ortaya koyuyorlar. Ulema, alim kelimesinin çoğuludur. Alim kelimesi bugünkü ifadeyle bilgindir. Ulema ise bilginler anlamına gelmektedir. Bunu bilmeleri lazım. Fakat bunlar düne kadar ’katip’ kelimesinin de karşısındaydılar. Ama katip kelimesini kovdular yerine sekreteri koydular. 
     Dışişleri’nde hala Birinci Katipler, İkinci Katipler görev yapıyor. Ama bunların hassasiyetleri maalesef üzüm yemek değil bunların hassasiyetleri bağcıyla, biliyorlar ki bu iktidar Türkiye’yi adım adım hedefe götürüyor. O hedef Türkiye’yi muassır medeniyetler seviyesine çıkarmaktır. Ama onlar bizi onyıllardır oyaladılar hele bu CHP, bunun tam markasıdır ta kendisidir. Çünkü bu zihniyetin çakılı bir çivisi yoktur. Ve şu anda da hala acaba AKP İktidarını nasıl yıpratırız Kendilerine göre payandaları da var onlarla bir şeyler söyleme gayreti içine giriyorlar. Boşuna gayret etmesinler biz attığımız adımları bu ülke için milletimiz için güvenle atıyoruz" dedi. 
     "Her zaman söylendiği gibi, bir şeyi ifade ederken önünü arkasını keserek, istediğinizi cımbızlayarak kullanma gayreti içine girecek kadar adap ilkelerini dışlamış bir iktidar partisi değiliz" diyen Erdoğan, şöyle devam etti 
     "Ne söylediğimizi biliyoruz. Onun için iyi bilsinler. 
     Buradan bir şey daha söylüyorum Biz Danimarka’da söylediğimiz AİHM Müslümanlara ait bir örtünme konusuyla ilgili karar verirken bilirkişi noktasında, İslam din bilginlerine sorması gerekirdi. Gerçekten bu örtü ideolojik mi, sosyolojik mi yoksa dinin bir gereği mi bunu sormaları gerekirdi. Sorduktan sonra da kararını yine orası verir. 
     Kaldı ki orada biz onların verdiği karara uyarız o ayrı bir olay, ama işin bu yanı saptırılmasın olay budur." 
     
     "DİN VE VİCDAN HÜRRİYETİ ÜZERİNDEN KİMSE SİYASET YAPMASIN" 
     Türkiye’nin artık kabuğunu kırarak diğer ülkelerin gözünü üzerine çevirdiği bir cazibe ülkesi haline geldiğini kaydeden Erdoğan, "Din ve vicdan hürriyeti üzerinden kimse siyaset yapmasın. Biz bunu parti programımıza koyduk. Kimse bu noktada AKP’yi böyle bir suçlamaya gidemez" şeklinde konuştu. 
     
     "TIRNAKLARIMIZLA KAZIYA, KAZIYA, KAZIYA" 
     Türkiye’nin petrol kuyuları olmadığını, bu nedenle farklı kaynaklar yaratması gerektiğine işaret eden Erdoğan, "Şunu unutmayın, bizler öyle bir geliyoruz ki tırnaklarımızla kazıya, kazıya, kazıya yeniden Türkiye’yi hakettiği yere oturtacağız" dedi. 
     3 Kasım öncesinde 5 bin dolarlık milli gelir sözü 
     verdiklerini ve bu rakama şimdiden ulaşıldığını belirten Başbakan Erdoğan, "Ve ikinci dönemde, inşallah bizleri tekrar iktidara getireceğinize inşallah inanıyorum, ikinci dönemde de hedef milli gelirde 10 bin doları yakalamak, bunu unutmayın 10 bin doları yakalayan Türkiye’yi bundan sonra yakalayana aşkolsun. Göreceksiniz bunu göreceksiniz" dedi. "Benim doğum tarihim 26 Şubat 1954" diyen Erdoğan, doğum tarihi ile 3 Kasım 2002 arasındaki 48 yıllık süreçte Türkiye’de kurulan yabancı sermayeli şirket sayısının 5584 olduğunu, ancak bugün bu sayının 11.622’ye ulaştığını da aktardı. 
     
</TEXT>
</DOC>
