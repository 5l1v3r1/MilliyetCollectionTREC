<DOC>
<DOCNO> 362345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun17.html </URL>
<DATE> 2005/07/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İsrail 2 Filistinli militanı öldürdü, Filistin ve Hamas çatışıyor 
</HEADLINE>
<TEXT>

     -İSRAİL ASKERLERİ, CENİN'DE 2 FİLİSTİNLİ MİLİTANI ÖLDÜRDÜ KUDÜS A.A - 19.07.2005 - İsrail askerlerinin, Batı Şeria'nın Cenin kentinde 2 Filistinli militanı öldürdüğü bildirildi. 
     İsrail radyosunun haberinde, Cenin'e bağlı Yamun köyünde düzenlenen operasyonda öldürülen Filistinli militanların, İsrail tarafından aranan, İslami Cihad örgütünün üst düzey üyeleri oldukları belirtildi. 
     Haberde, operasyonda 2 Filistinli militanın da gözaltına alındığı kaydedildi. 
     İsrail ordusu konuyla ilgili açıklama yapmazken, İsrailli askeri kaynaklar, Cenin yakınında ''askeri operasyon'' yapıldığını doğruladı. 
     
     FİLİSTİN KUVVETLERİYLE HAMAS ARASINDA YENİ ÇATIŞMALAR 
     Bu arada, Filistin kuvvetleriyle Hamas militanları arasında, Gazze Şeridi'nin kuzeyinde yeni çatışmalar çıktı. 
     Filistin'de, geçen hafta iki gencin öldürülmesiyle alevlenen gerginliğin ardından çıkan çatışmalarda Hamas militanlarının, Filistin lideri Mahmud Abbas'a bağlı El Fetih hareketinden 3 kişiyi yaraladığı ve bir aracı ateşe verdiği bildirildi. 
     Hamas ve Filistin yönetimi, taraflar arasındaki gerginliğin sorumluluğunu birbirlerine atarken, soruna, Mısırlı arabulucuların çabalarıyla çözüm aranıyor. 
     Filistin lideri Abbas, militanların Filistin kuvvetlerine veya İsraillilere saldırmasına müsamaha etmeyeceğini açıklamıştı. 
     Abbas'a, siyasi ve askeri alanda meydan okuyan Hamas, Filistinli güvenlik kuvvetlerini, örgüt yanlıları tarafından kullanılan iki ofis ile bir aracı yakmakla suçluyor. 
     
</TEXT>
</DOC>
