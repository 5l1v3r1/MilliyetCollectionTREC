<DOC>
<DOCNO> 382424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/axgun01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetin iki yüzü 
</HEADLINE>
<TEXT>


8 Mart'ta kadınları coplayan polisin, Hizb-ut Tahrir üyelerinin Fatih Camii'nde yaptığı hilafet gösterisinde sessiz kalmasına gerekçe olarak 'düşünce özgürlüğü' gösterildi 

Tolga Şardan - Ankara 

8 Mart Dünya Kadınlar Günü'nde dünya basınına "kadınları döven" görüntüleriyle yansıyan polis, yasadışı Hizb-ut Tahrir örgütünün Fatih Camii'nde yaptığı eyleme müdahale etmemesinin nedenini "düşünce özgürlüğü"yle açıkladı. 
Emniyet, 2 Eylül'de Fatih Camii avlusundaki "hilafet eylemi"ne müdahale etmediği için polisin eleştirilmesi üzerine, konuyla ilgili olarak üç sayfalık bir değerlendirme raporu hazırladı. Raporda, cuma namazından çıkan 150 kişiye, avluda bekleyen 100 kişinin de katıldığı, Yılmaz Çelik adlı kişinin bir saat süreyle burada bildiri okuduğu, sayısı 500'e çıkan kalabalığın slogan atarak, "normal" biçimde dağıldığı kaydedildi. 

Bildiri çözülememiş 
Raporda, Çelik'in megafon kullanması ve slogan atılması nedeniyle bildirinin içeriğinin tam anlaşılamadığı, eylemin TCK'nın "halkın kin ve düşmanlığa tahrik" başlıklı maddesi ve Atatürk Aleyhine İşlenen Suçlar başlıklı yasaya muhalefet teşkil ettiğinin saptanmasından sonra zanlıların Ankara ve İstanbul'da yakalandığı belirtilerek şu görüşe yer verildi 
"Mevzuat çerçevesinde dışarıya taşınmaksızın cami bahçesinde, araç trafiğini engellemeden, çevreye zarar vermeden günlük hayatın doğal seyrini önemli ölçüde kesintiye uğratmadan ve şiddete başvurmadan yapılan eylem suç oluşturmamaktadır." 
Raporda, İçişleri Bakanlığı'nın ifade özgürlüğüne ilişkin etkinliklerin değerlendirilmesinde esnek davranılması yönünde genelgesi olduğu anımsatıldı. 

Maksat sivil toplum gelişsin 
Hizb-ut Tahrir için "yasadışı örgüt" nitelemesinin yapılmadığı raporda, eyleme müdahale edilmemesinin gerekçeleri şöyle sıralandı 
Müdahale, ibadet özgürlüğüne ve mabede müdahale olarak değerlendirilirdi. Yerinde olmayan müdahaleler, ölçüsüz ve şiddet içeren tepkileri tetikliyor. Fatih Camii'nin bulunduğu Çarşamba semtinin yapısından dolayı, bir müdahale sonucu camide bulunan ve çevrede yaşayan vatandaşlarımızın provokasyona gelmesi durumunda, Trabzon olayları gibi bu bölgede yaşayan tüm halk camiye toplanabilir, olay daha büyük boyutlara ulaşabilirdi. Müdahalenin yaratacağı panik ve kargaşada kadın ve çocuklar ağır şekilde yaralanabilirdi." 

</TEXT>
</DOC>
