<DOC>
<DOCNO> 350888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/axgun01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Roket fırlatabiliriz' 
</HEADLINE>
<TEXT>


Uzay teknolojisindeki gelişmelerin anlatıldığı "RAST 2005" konferansında, TÜBİTAK SAGE yetkilileri 5 - 10 milyon dolarlık bir kaynakla 3 yılda uzaya roket gönderip geri getirebileceklerini belirtti 

Önay Yılmaz - İstanbul 

Dünyanın sayılı uzay bilimcileri, İstanbul'da düzenlenen uzay teknolojisindeki son gelişmelerin anlatıldığı "RAST 2005" adlı konferansta bir araya geldi. "Uzay Toplumun Hizmetinde" temasının işlendiği konferansın düzenlendiği salonlarda uzay teknolojisi konusunda gelişmeler anlatılırken, kulislerde, Türk Uzay Kurumu ile ilgili tasarının 3 yıldır TBMM'ye gönderilmemesi dile getirildi. 

'Hükümete ilettik ' 
Hava Kuvvetleri Komutanı Orgeneral İbrahim Fırtına sunuş yazısında, "Ulusal Uzay Ajansı konusuyla ilgili yasa tasarısı hükümete iletildi ve parlamentoya götürülmeyi bekliyor" dedi. 
İTÜ Öğretim Üyesi Prof. Dr. Orhan Altan, "Uzaydaki bilimsel gelişmelerin içinde yer almak istiyorsak bir yasamız olmalı. Teknoloji ve bilgi bakımından ileriyiz ama yasa ve kurum oluşmadığı için adım atılamıyor" dedi. 
Marmara Üniversitesi'nden Prof. Dr. Fuat İnce de şunları söyledi 
"Uzaya teknolojik altyapı olarak hazırız. Bu konuda politik karar verilmesi ve kaynak aktarılması gerekiyor. Tasarı 3 yıldır TBMM'ye sevk edilmeyi bekliyor. Siyasiler bunun öneminin farkında değil. Karar verilirse, Türkiye uzay konusunda söz sahibi 5-10 ülke arasına girebilir." 

Uydu da yaparız 
TÜBİTAK SAGE Savunma Sanayi Araştırma ve Geliştirme Enstitüsü yetkilileri, uydu fırlatmayı sağlayan roket teknolojisinde çok iyi bir noktaya gelindiğini ifade ederek, "Şu anda sonda roketi yaparak hem uzaya gönderebilecek hem de geri getirecek teknolojiye sahibiz. 5-10 milyon dolarlık kaynakla 3 yılda bunu gerçekleştirebiliriz. Uydu yapabilecek teknoloji de ülkemizde mevcut. 10 yılda dünyada söz sahibi olabiliriz" dedi. 

Bir taşla iki kuş 

ÖNAY YILMAZ İstanbul 
Konferansın dünyaca ünlü konuklarından biri, NASA Yer ve Uzay Bilimleri Projeleri yöneticisi Prof. Dr. Ghassem Asrar'dı. 
Asrar Hilton Oteli'nde, katılanlar onuruna verilen kokteylde bulunmadı ve İstanbul'a İran'dan gelen kardeşleriyle buluştuğunu, katılamayacağını söyledi. 
Asrar, 30 yıl önce İran'dan ayrılarak ABD'ye gitmiş, NASA'nın uzay bilimleri konusunda önemli yöneticilerinden olmuştu. İran'a girmesi de yasaklanmıştı. Asrar, hem toplantıya katılmış, hem de kardeşleriyle hasret gidermişti. 


</TEXT>
</DOC>
