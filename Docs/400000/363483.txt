<DOC>
<DOCNO> 363483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur16.html </URL>
<DATE> 2005/07/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şampiyonun okulu içler acısı durumda... 
</HEADLINE>
<TEXT>

     İlköğretimi bitiren öğrencilerin girmek için büyük mücadele verdiği, bu yıl ÖSS'de şampiyon çıkaran Mersin Fen Lisesi'nin, sınıflarından pansiyonuna kadar hemen her ünitesi, tamir bekliyor. 
     Sınıflarda iki kişilik eski sıra ve dolapların olduğu, 6 kişilik küçük odalarda, sıkışık ranza ve darbeli dolapların bulunduğu yatakhanelerin dışında banyo ve tuvaletleri de oldukça bakımsız olan okulun, sağlıklı eğitim için baştan sona yenilenmesi gerekiyor. 
     Okula 20 gün önce atandığını belirten Müdür Muzaffer Arslan, bir taraftan ÖSS şampiyonu çıkarmanın onurunu yaşadıklarını, diğer taraftan okulda kötü koşulları bertaraf etmenin sıkıntısını çektiklerini bildirdi. 
     Arslan, Türkiye'nin önde gelen Fen Liselerinden biri olan Mersin Fen Lisesi'ni ayağa kaldırmak için göreve geldiği günden beri büyük mücadele örneği sergilediğini ifade ederek, şunları söyledi 
     ''Okulda onarım çalışmaları devam ediyor. Aslında, bu okula ne kadar para harcanırsa harcansın, arzuladığımız görüntüyü alması çok zor. Okulun bir süre önce taşınması gündeme gelmiş, ancak olmamış. Bunun için de ödenek çıkarılmamış. Ödenek sıkıntısı çekmemize rağmen, iki ay içinde okulun çehresini değiştireceğim. Süper yeteneklere iyi bir ortam oluşturmak için gece-gündüz çalışıyorum.'' 
     
     'SORUNU HERKES GÖĞÜSLEMELİ' 
     Muzaffer Arslan, 1991 yılında kurulan okulun bu yıl elde ettiği başarı ile daha fazla gündeme geldiğini, öğrencilerin zor şartlar altında bile 278.270 ham puan ortalaması tutturmasının büyük başarı olduğunu söyledi. Aslan, şöyle devam etti 
     ''Başarıda, özverili çalışan öğretim kadromuzun büyük rolü var. Ödenek sorunu çözülür, aileler okula katkı sağlarsa daha büyük başarılara imza atacağız. Böyle başarılı bir okulda sorunu herkes göğüslemeli. Örneğin, günlük öğrenci başına 1 YTL 65 kuruş olan iaşe bedeli ile 3 öğün nasıl zengin menü hazırlayabiliriz Öğrencilerimize sadece zeytin ekmek veremeyiz. Aileler de bu bilinçle hareket ederek çocuklarının daha iyi koşullarda yetişmesi için ellerinden gelen çabayı göstermeli. Unutulmamalı ki bu okul, Mersin'in hatta Türkiye'nin medarı iftiharı oldu.'' Arslan, bu yıl 38 mezun verdiklerini, ek kontenjanla gelen birkaç öğrenci dışında tüm öğrencilerinin Türkiye'nin seçkin üniversitelerinde öğrenim göreceğini de sözlerine ekledi. 
     
</TEXT>
</DOC>
