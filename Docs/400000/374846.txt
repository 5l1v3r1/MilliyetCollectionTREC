<DOC>
<DOCNO> 374846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur25.html </URL>
<DATE> 2005/09/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rosemarie'nin tekne savaşı 
</HEADLINE>
<TEXT>

     Saffet YENİGÜN KEMER Antalya , DHA 

ANTALYA'nın Alanya İlçesi'nde tatil yaparken tanıştığı 36 yaşındaki Necdet Şahin Topgülü ile 2.5 yıl birlikte yaşayan 65 yaşındaki Alman vatandaşı Rosemarie Helene Mylios, 40 bin euroya aldığı tekneyle kaçan sevgilisinin peşine düştü. 
     Eşi 13 yıl önce ölen Mylios, 2002 yılında tatil için Alanya'ya geldi. Burada Necdet Şahin Topgülü ile tanışan Mylios, çevresindekilerin uyarılarına karşın kendisinden 29 yaş küçük olan Topgülü ile birlikte yaşamaya başladı. Sevgilisi Topgülü, maddi durumu iyi olan Mylios'tan bir yıl sonra tekne almasını istedi. Rosemarie Helene Mylios sevgilisine 40 bin euro vererek, ortak sahip olmak koşuluyla tekne aldı ve iki sevgili Kemer İlçesi'ne yerleşti. 
     Rosemarie Helene Mylios, bir yıl sonra vergi kayıtlarında teknenin tek başına Necdet Şahin Topgülü üzerine kayıtlı olduğunu öğrenince iki sevgili arasında tartışma çıktı. Mylios bu tartışma sonrasında iddiaya göre sevgilisi Necdet Şahin Topgülü tarafından dövüldü ve tekneden atıldı. 
     
     ALMAN KADIN DAVA AÇTI 

     Geçen ekim ayında Şahin Topgülü hakkında Kemer Asliye Hukuk Mahkemesi'nde dava açıp ülkesine dönen Rosemarie Helene Mylios, sevgilisinin aralık ayında tekneyle birlikte marinadan ayrıldığını öğrenince hemen Kemer'e geldi. Topgülü'nün izini süren Mylios, onun Bodrum'da olduğunu öğrenince, arkasından gitti. Bodrum'da demirli tekneye girdiğinde Necdet Şahin Topgülü'nü 60 yaşlarında Danimarkalı bir kadınla yakaladığını söyleyen Mylios, eski sevgilisinin, Senin burada ne işin var'' diyerek kendisini tekneden attığını öne sürdü. 
     
     ELİNDE FOTOĞRAFI KALDI 

     Rosemarie Helene Mylios'un 40 bin euro ödeyerek satın aldığı tekneden, elinde sadece bir fotoğraf kaldı. My Rose’ Gülüm adını taşıyan tekneyi eski sevgilisine bırakmayacağını söyleyen Mylios, Kemer'de devam eden davanın duruşmasına katılmak için ilçeye geldiğini, hakkını sonuna kadar arayacağını söyledi. Mylios, Bir hata yaptım. Başkalarına örnek olsun'' dedi. 
     
</TEXT>
</DOC>
