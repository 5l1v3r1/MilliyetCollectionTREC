<DOC>
<DOCNO> 357818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko05.html </URL>
<DATE> 2005/07/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sağlık Bakanlığı, 39 değişik yolla dolandırılıyor 
</HEADLINE>
<TEXT>

     Maliye Bakanlığı Muhasebat Kontrolörlerinin sağlık sektöründe yaptığı denetimler, devletin sağlık hizmetlerinde 39 değişik yolla dolandırıldığını ortaya koydu. 
     Muhasebat Genel Müdürlüğü, kontrolörlerin bu yıl içinde gerçekleştirdiği denetim sonuçlarına ilişkin bir rapor hazırladı. Raporda, tedavi giderleriyle ilgili denetimlerde tespit edilen suiistimale ilişkin hususlar 39 başlık altında toplandı. 
     Söz konusu tespitleri 81 ilin defterdarlığı ve saymanlıklara bildiren ve dikkatli olunmasını isteyen Muhasebat Genel Müdürlüğü, Sağlık Bakanlığı'na da bir uyarı yazısı gönderdi. Yazıda, sağlık alanında yaşanan suiistimal olaylarına ilişkin tespitler tek tek sıralandı ve devleti zarara uğratan bu hususlar için Sağlık Bakanlığı'nın da önlem alması istendi. 
     
     DEVLET NASIL DOLANDIRILIYOR 
     Muhasebat Kontrolörlerinin incelemeleri sonucunda sağlık sektöründe devletin zarara uğramasına neden olan 39 değişik yöntem şöyle belirlendi 
     -Sahte ilaç Yaklaşık 15 ayrı ilaç firmasından 224 adet ilaç fiyat kupürü ve barkot diyagramının sahte olabileceği şüphesi ile yapılan araştırma sonucunda, bir ilacın sahte olduğu ilgili firma tarafından teyit edildi ve gerekli incelemeler başlatıldı. 
     -Kamu personeli ile bakmakta yükümlü oldukları kişilerin tedavi hizmetlerinin bedeli ödenirken, KDV mükellefi olmayan sağlık kuruluşları faturalarına KDV eklenerek, fazla ödeme yaptırılıyor. 
     -Trafik kazası nedeniyle tedavi olan yeşil kartlı hastaların tedavi giderleri, sigorta şirketleri yerine devletten tahsil ediliyor. 
     -2005'de yapılan tetkik, tahlil, tedavi işlemlerine 2004 birim fiyatları uygulanıyor ve KDV indirilmiyor. 
     -DNA dizi analizleri, 2004'de kaldırılmasına rağmen, faturalandırılmaya devam ediliyor. 
     -Eğitim vakası gerekçesiyle bazı hastalardan tedavi bedelleri tahsil edilmiyor. 
     -Asgari ücret artışından kaynaklanan fiyat farkları yanlış hesaplanarak, Döner Sermaye İşletme Müdürlüğü'ne bağlı birimlerin temizlik hizmetlerini yürüten firmalara, fazla ödemede bulunuluyor. 
     -Hemşire hizmetleri, monitorizasyon adı altında faturalandırılıyor. 
     
     ÇİFTE TAHSİLAT 
     -Sağlık Kurumları tarafından yatan hastalara reçete edilemeyecek temini zorunlu sağlık malzemesi bedelleri, hem kurumdan hem de hastalardan tahsil ediliyor. 
     -Sağlık kurumuna ödenen bedele dahil sarf malzemeleri, yatan hastalara reçete edilmek suretiyle, dışarıdan temin ettiriliyor. 
     -Yoğun bakım tedavi bedeline dahil olan tetkik ücretleri, ayrıca fatura ediliyor. 
     -Sağlık kurumları tarafından ''Temini zorunlu yatan hastalara reçete edilemeyecek ve faturalarda gösterilecek tıbbi sarf malzemeleri'' grubundaki malzemeler, liste fiyatından yüksek fiyatlandırılıyor. 
     -Tam kan, tetkik veya işlem bedeline dahil olduğu halde ayrıca fatura ediliyor. 
     -Sadece yeni doğanlarda uygulanması halinde faturalandırılabilen intravenöz mayi takılması işlemi, yeni doğanlar dışında da faturalandırılıyor. 
     -Eğitim ve araştırma hastanesi olmadığı halde bazı hastaneler, faturalardaki radyolojik görüntüleme ve tedavi ile laboratuvar işlemlerindeki bedellere yüzde 10 oranında ilave yapıyor. 
     -Günlük olarak fiyatı belirtilen intravenöz ilaç infüzyonu işlemi, yatış gün sayısından daha fazla fatura ediliyor. 
     
     YATIŞ SÜRESİNE ZAM 
     -Faturalarda, hastanın hastanede yatış gününden daha fazla yatak ücreti isteniyor. 
     -Günlük olarak ödenmesi gereken monitorizasyon ücreti, hastanın hastanede yatış gününden fazla fatura ediliyor. 
     -İhale yöntemiyle satın alınmak suretiyle yatan hastalara kullanılan ilaç bedelleri faturalarda, Sağlık Bakanlığı'nca belirlenen satış fiyatından bile daha yüksek düzeyde yer alıyor. 
     -2004 fiyat tarifesinde, birim fiyatları daha yüksek olan 2003 tarifesi uygulanıyor. 
     -Çeşitli gerekçelerle düzenlenen alacak senetleri, Saymanlığa teslim edilerek tahakkuk kayıtları yapılmıyor, senet bedeli tahsil edildiğinde, tahsil edilen tutarların kayıtlara alındığı görülüyor. 
     -Tedavi yardımı ile ilgili günlük, sayısal ve hasta başına getirilen faturalama kısıtlamalarına uyulmuyor. 
     -Yoğun bakımda yatan bazı hastalara yoğun bakım ücretinin yanı sıra, moniterizasyon, ventiletör ve oksijen tedavi ücretleri ayrıca faturalandırılıyor. 
     -Çevre, Eğitim, Sağlık ve Sosyal Yardımlaşma Vakfı ÇESAV ile Türkiye Aile Planlaması Derneği İktisadi İşletmesi'nce işletilen tıp merkezlerine yapılan ödemelerde, 2005 yerine 2004 yılı Bütçe Uygulama Talimatı üzerinden ödeme yapılıyor. 
     
     SAĞLIK KURULU RAPORLARI 
     -Part time çalışma sözleşmesi düzenlenen doktorlar, resmi hastaları muayene ve tedavi ediyor. 
     -Devlet memurları ve aile fertlerinin 1 Haziran 2004 tarihinden önceki tedavilerinde, ileri tetkik hizmetleri dışındaki laboratuvar hizmetleri, protokole aykırı olarak dışarıdan alınıyor. 
     -Özel sağlık kurum ve kuruluşları, memurlar ve aile fertlerinin ayakta tedavilerinde, Özel Hastaneler Yönetmeliği'ne aykırı olarak ilaç veriyor ve bunu fatura ediyor. 
     -Devlet memurları ve aile fertlerinin tedavilerinde, programa aykırı olarak, aynı hastalık için 15 gün içinde yapılan kontrol ve takiplere ait muayene ücretleri faturalandırılıyor. 
     -Yeşil kartlı hastalara ait faturaların ödeme belgelerinde, yatan hastalar için kullanılan sevorane ve forane isimli ilaçlar, belirlenen fiyatlardan daha yüksek tutarda faturalandırılıyor. 
     -ÇESAV tarafından işletilen tıp merkezlerine yapılan ödemelerden damga vergisi kesintisi yapılmıyor. 
     -Kontrol ünitesi incelemesine tabi bazı faturalar, incelemeden geçmeden tahakkuk ettiriliyor ve ödeniyor. 
     -Sağlık kurulu raporuyla ödenebilen ortez ve protez bedelleri, bu rapor olmadan da ödeniyor. 
     -Memur ve bakmakla yükümlü olduğu kişilere ait ilaçlar, sağlık karnesi yerine başka reçetelere yazılıyor. 
     -Özel muayenede, hastadan alınması gereken özel muayene farkları, hastane faturasında ''Öğretim üyesi farkı'' olarak gösterilerek kuruma fatura ediliyor. 
     -Sağlık kurulu raporu için 1 adet rapor ücreti gerekirken, kurula katılan hekim sayısı kadar sağlık kurulu rapor ücreti isteniyor. 
     -Hasta katılım payından muaf ilaçlar listesinde yer almadığı halde, bazı ilaç bedellerinden hasta katılım payı alınmıyor. 
     -Sağlık Bakanlığınca ilaç fiyatlarında yapılan değişiklikler, daha ilaç fiyatlarına yansımadan, faturalarda yüksek fiyat yer alıyor. 
     -Bedeli hastalar tarafından karşılanması gereken preparat bedelleri, eczanelere ödeniyor. 
     -Devlet memurları ve aile fertlerinin tedavilerinde, özel hastanelerce yapılan normal muayeneler, acil muayene birim fiyatı üzerinden faturalandırılıyor. 
     
</TEXT>
</DOC>
