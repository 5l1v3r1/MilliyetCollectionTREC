<DOC>
<DOCNO> 359873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonsiy07.html </URL>
<DATE> 2005/07/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sarıgül, Baykal'ı güreşe davet etti... 
</HEADLINE>
<TEXT>

     Kenan TÜRKSEVEN DHA 

SİNOP’un Dikmen İlçesinde bu yıl 41’incisi düzenlenen Yağlı Güreş ve Kebap Festivali’ne katılan Şişli Belediye Başkanı Mustafa Sarıgül, CHP Genel Başkanı Deniz Baykal’ı er meydanına davet etti. 
     Dikmen Çevre Köyleri Yardımlaşma ve Dayanışma Derneği’nin davetlisi olarak ilçeye gelen Mustafa Sarıgül’ü yaklaşık 3 bin kişi karşıladı. Dikmen'in CHP’li Belediye Başkanı Hüseyin Güleryüz’den, günün anısına plaket alan Sarıgül halka hitaben bir de konuşma yaptı. CHP Genel Başkanı Deniz Baykal’ı koltuk sevdalısı olarak nitelendiren Sarıgül şunları söyledi 
     Dikmen’den, er meydanından Ankara’daki koltuk sevdalılarına, Ankara’daki onursal birliği, çağdaş demokrasiyi yeterince sağlayamayan, sadece koltuğunu korumak için her türlü tedbirleri kendi şahsi çıkarı için almaya çalışanlara şunları söylemek istiyorum. Burası er meydanı. Er meydanında ancak yiğitler olur. Er meydanından hiç bir zaman kaçmak olmaz. Bazıları buraya gelemezler. Bazıları burada kolay kolay bulunamazlar. Bazı milletvekilleri var. Onlar haklının yanında olmak yerine güçlünün yanında olmayı tercih ederler. Benim de onlara sözüm şudur. Allah bizi hasetlerden, fesatlardan ve münafıkların şerrinden korusun. Şunu bilmenizi istiyorum. Tencereniz kaynarken, maymununuz oynarken herkes sizin yanınızdadır. Ama ben önce Allaha inandım sonra da sizlere güvendim.'' 
     
     KORKUT EKEN'LE EL SIKIŞTI 
     Şişli Belediye Başkanı Mustafa Sarıgül, ülkeyi yok etmek isteyenlerin önce çoluk çocuğumuzun ahlaki değerlerini yok ettiğini de belirterek, Bugün televizyonlara baktığımız zaman, televizyonlarda sadece ve sadece Antalya’da bilmem ne gece kulubünde viski içmiş, şöyle olmuş. Bakıyoruz, şu kadar elbise giymiş, 10 puan, 5 puan. Allah bir gün bana imkan verirse, televole kültürü yerine, inşallah Mevlana ve Atatürk kültürü getireceğim. Size Sarıgül kim’ diye sorarlarsa, Sarıgül, nur yüzlü bir ailenin çocuğu. Sarıgül, hiç bir zaman şerrin adamı olmadı. Hayırlı adam olmaya özen gösterdi’ diye cevap verin'' dedi. 
     Şenliklerde yaklaşık 30 dakika kalan Mustafa Sarıgül, ayrılırken festivalde bulunan emekli Albay Korkut Eken ile de vedalaştı. 
     
</TEXT>
</DOC>
