<DOC>
<DOCNO> 395905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/dunya/adun.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Irak kavgası 
</HEADLINE>
<TEXT>


Senato'nun Irak konusunda Bush yönetimini sıkıştıran kararının ardından, Başkan Yardımcısı Dick Cheney bugüne kadarki en sert açıklamalarından birini yaparak savaşı eleştirenlere ateş püskürdü 

Yasemin Çongar - Washington 


Irak'la ilgili istihbarat bilgilerini çarpıtarak savaşa gerekçe yaratmakla suçlanan Bush yönetimi, kendisini eleştirenlere karşı siyasi hücuma geçti. 
Irak'ın kitle imha silahlarına ilişkin savaş öncesi istihbaratın bir önceki Clinton yönetiminin ve Avrupa başkentlerinin elindeki istihbarattan farklı olmadığını vurgulayan Beyaz Saray, bu konudaki açıklamalarının tonunu giderek sertleştiriyor. 

Cheney kükredi 
Başkan Yardımcısı Dick Cheney, önceki gece bir gala yemeğinde konuşurken Demokrat senatörleri doğrudan hedef aldı ve "Başkan ve ben, belli siyasetçilerin hafızalarını da, omurgalarını da kaybetmelerinin önüne geçemiyoruz. Laflarını yüzlerine geri püskürtmeye devam edeceğiz" dedi. 
Bush yönetiminin halkı savaş öncesi istihbarat konusunda yanılttığı suçlamasını, "Bu kentte bugüne dek dillendirilmiş en dürüstlükten uzak, en ayıp iddia" diye niteleyen Cheney, Demokratları, "savaşın ortasında siyasi çıkar arayışında" olmakla suçladı ve "İşin en üzücü yanı, üniforma giyenlerimizin de her gün bu sinik ve kötü niyetli yalanlara muhatap olmalarıdır" dedi. 
Asya gezisindeki Başkan George W. Bush ise, Cheney'nin sert açıklamalarına aynen katıldığını belirterek, kendilerini eleştirenleri "oportünist" ve "sorumsuz" davranmakla suçladı. 

'Güvensizlik oyu' 
Beyaz Saray öncelikle Demokratları hedef seçse bile, Washington'daki Irak kavgası, bazı Cumhuriyetçileri de Bush yönetimine giderek daha mesafeli yaklaşmaya yöneltiyor. 
Senato'da Cunhuriyetçilerin öncülüğünde, 19'a karşı 79 oyla kabul edilen ve yönetimi Irak konusunda düzenli rapor vermeye zorlayan yeni karar, New York Times gazetesinin dünkü başyazısında "Senato'dan yönetime güvensizlik oyu" diye nitelendirildi. 
Vietnam Savaşı gazilerinden Cumhuriyetçi Senatör Chuck Hagel ise, Beyaz Saray'ı eleştirerek, "Bush yönetimi şunu anlamalı ki, Irak'taki politikalarımızı sorgulamak her Amerikalının hakkıdır ve kimse yönetimle aynı fikirde olmadığı için şeytanlaştırılamaz" dedi. 

Araları bozuldu mu 

Irak kavgasının, kamuoyu önünde aynı telden çalan Bush ve Cheney'nin de arasını açtığı iddiası giderek yayılıyor. Beyaz Saray'ın yalanladığı bu iddiaya göre, Başkan ve Başkan Yardımcısı artık düzenli diyaloğa sahip değiller ve yakın çevrelerine birbirlerini şik yet ediyorlar. 
Cheney'nin eylülde Wyoming'de bir grup Cumhuriyetçi siyasetçiyle yaptığı sohbette, "Başkan Bush'a herhangi bir konuda karar aldırmak hemen hemen imk nsız. Bir kez karar verdi mi de asla fikrini değiştirmiyor. 'Bu iş artık Tanrı'nın elinde' deyip duruyor. Zararı düzeltmek bana kalıyor" dediği kulislerde anlatılıyor. Bush'un ise, CIA görevlisi Valerie Plame'in isminin basına sızdırılmasından doğrudan Cheney ve ekibini sorumlu tuttuğu belirtiliyor. 


</TEXT>
</DOC>
