<DOC>
<DOCNO> 399282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko30.html </URL>
<DATE> 2005/11/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sağlık Bakanı 2007'de aile hekimliği uygulamasına başlayacağız 
</HEADLINE>
<TEXT>

     Abdullah Kıratlı AA 

Düzce'ye ilk doğalgaz verilmesi ve Toplu Konut İdaresi TOKİ tarafından yaptırılan 558 konutun anahtar teslimi için düzenlenen ortak törende konuşan Sağlık Bakanı Recep Akdağ, ''Önce İnsan'' diye sağlıkta dönüşüm programı başlattıklarını ve birçok kanayan yaraya müdahale ettiklerini söyledi. 
     Hastane acil kapılarında çıkarılan zorlukların ortadan kaldırıldığını kaydeden Akdağ, işçi, Bağ-Kur'lu gibi ayrımcılıklara da son verdiklerini ifade etti. Sağlıkta tek çatı uygulamasını başlattıklarını vurgulayan Akdağ, vatandaşların sağlık kurumlarından eşit şekilde yararlanabildiklerini belirtti. 
     İlaç kuyruklarının sona erdiğini de vurgulayan Akdağ, aile hekimliği uygulamasını başlattıklarına da dikkat çekti. 
     ''Aile hekimliğinde 3 ay içinde çok ciddi mesafe almışız'' diyen Sağlık Bakanı, birkaç gün önce Düzce'de aile hekimleri, hemşireler ve ebelerle biraraya geldiklerini, bunların konularına hakim bir şekilde hizmet eder bulduklarını anlattı. 
     2007'den itibaren tüm Türkiye'de aile hekimliği uygulamasına başlayacaklarını bildiren Akdağ, sistem sayesinde insanların yalnız hastalığında değil, sağlığında da kayıtlarının tutulacağını ve koruyucu hekimlik sisteminin avantajlarını tüm vatandaşların göreceğini kaydetti. 
     Akdağ, Düzce'nin aile hekimliğinin öncülüğünü yaptığını ve mükemmel şekilde uyguladığını da sözlerine ekledi. 
     
     ENERJİ BAKANI 75 İLE DOĞALGAZ GÖTÜRMÜŞ OLACAĞIZ 

     Enerji ve Tabii Kaynaklar Bakanı Hilmi Güler ise yaptığı konuşmada, hükümete geldiklerinde yalnız 5 ilde doğalgaz bulunduğunu belirterek, ''Bunu 25'e çıkardık. Gelecek yıl sonunda 75 ile doğalgaz götürmüş olacağız'' dedi. 
     Güler, bu ildeki Asar deresinin ıslah edilerek, mesire yerine dönüştüğünü, enerji kablolarının yer altına indiğini ve trafo merkezinin tamamlandığını ifade etti. 
     17 yılda 3 bin 900 kilometre çelik boru üretildiğini, kendilerinin ise 3 yılda 5 bin 700 kilometre çelik boru üretimini gerçekleştirdiklerini anlatan Güler, geçmişte yapılan doğalgaz anlaşmalarıyla ilgili yanlışları düzelttiklerini, mukaveleleri masaya yatırarak, önemli indirimler sağladıklarını kaydetti. 
     3 ayrı fiyattan doğalgaz alırken, hepsinin fiyatını aynı düzeye çektiklerini belirten Güler, enerji kaynakları arasındaki dağılımı da ithal kaynağı yüzde 62'den yüzde 50'ye çekerek dengelediklerini, bu sayede 3 yıldır elektriğe zam yapmayarak, enflasyonun düşmesine katkı sağladıklarını söyledi. 
     Bolu-Göynük kömürlerini ihale edeceklerini ve burada bir kömür santrali kurulacağını açıklayan Bakan Güler, bunun dışında 6 ayrı kömür rezervini de termik santral kurulmak üzere ihale edeceklerini bildirdi. 
     
     TOKİ BAŞKAN VEKİLİ BAYRAKTAR 

     TOKİ Başkan Vekili Erdoğan Bayraktar da konuşmasında, bugün anahtar teslimi yapılan 558 konutun temelinin 2004 yılı Mart ayında atıldığını hatırlatarak, 20 milyon YTL'ye malolan konutların 11 ayda tamamlandığını söyledi. 
     Konutların 24-37 bin YTL arasında fiyata satıldığını belirten Bayraktar, aynı bölgede 25 özürlü konutu için de yer aradıklarını bildirdi. 
     Halen 387 şantiyede 149 bin konutun inşasının sürdüğünü ifade eden Bayraktar, 70 bin konutun ihale sürecinin ise devam ettiğini vurguladı. Bayraktar, yıl sonuna kadar 56 bin konutun tamamlanacağını da belirtti. 
     Düzce Valisi Halil Nimetoğlu ise depremden sonra sanayicilerinin yatırımları sayesinde, hükümetin desteğiyle sağlanan büyük gelişmeden duyduğu memnuniyeti dile getirdi. 
     Nimetoğlu, ''Değişim Düzce İçin Sloganı'' ile başlattıkları kampanya çerçevesinde Düzce'yi AB'ye de hazırladıklarını kaydetti. 
     Düzce Belediye Başkanı Mehmet Keleş de, ilde altyapı çalışmalarının çoğunu bitirdiklerini, yapay taş kullanımına son vererek, kendi ürettikleri doğal taşları kullandıklarını anlattı. 
     
</TEXT>
</DOC>
