<DOC>
<DOCNO> 369612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/dunya/dun01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ın güvenliğini peşmergeler sağlayacak 
</HEADLINE>
<TEXT>


Anayasa çalışmalarını sürdüren Kürtler, Şiiler ve Sünniler, Kuzey Irak'ın güvenliğini peşmergelerin sağlamasında anlaştı 

UTKU ÇAKIRÖZER Ankara 


Irak'ın yarın açıklanması planlanan yeni anayasasında, Kuzey Irak'ın güvenliğinin Kürt grupların silahlı güçleri olan peşmergelere bırakıldığı öğrenildi. 
Bağdat'ta Kürtler, Şiiler ve Sünniler arasında tartışmalı 18 konuda yürütülen pazarlıklar bugün tamamlanacak. Görüşmelerde üzerinde uzlaşılan maddeler arasında, Kuzey Irak'ın güvenliğinin Irak ordusu yerine sayılarının yüz bin olduğu tahmin edilen peşmergelere bırakılması yer aldı. 
Ankara'daki Iraklı Türkmen kaynakları da, "Zaten fiilen durum aynıydı. Peşmergelerin sözü geçiyordu. Ama şimdi ilk defa 'peşmerge' gücü devlet belgelerine, anayasaya giriyor. Kuzey Irak'ın ordusu, Irak ordusu değil, peşmergeler olacak. Bu güç Bağdat'a da bağlı olmayacak. Bu karar, Kürtlerin devletleşmesi yönünde çok önemli bir adım" değerlendirmesini yaptılar. 

Kerkük normalleşecek 
Uzlaşılan diğer maddeler ise şunlar 
Kerkük'te yerinden olan Kürtlerin durumu 15 Ekim'de yapılacak anayasa referandumuna kadar çözüme ulaştırılacak ve Kerkük'ün "normalleşmesi" sağlanacak. Petrol gelirlerinden üretim yapılan bölge yüzde 5 gelir alacak, kalanı merkezi hükümet tarafından tüm illere nüfusları oranında dağıtılacak. Irak Meclisi'nin en az yüzde 25'i kadınlardan oluşacak. Irak'ın yeni ismi Irak Federal Cumhuriyeti olacak. 

</TEXT>
</DOC>
