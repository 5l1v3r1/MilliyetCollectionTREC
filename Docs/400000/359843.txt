<DOC>
<DOCNO> 359843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun20.html </URL>
<DATE> 2005/07/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Almanya'da Nazi dönemi eşyaları açık artırmayla satılıyor... 
</HEADLINE>
<TEXT>

     Almanya'da, Nazi dönemine ait bazı eşyalar açık artırma yöntemiyle satılıyor. 
     Stuttgart kenti yakınlarındaki ''Kirchheim unter Teck'' kasabasında düzenlenen müzayedede, Adolf Hitler'in siyah küçük bir büstü 2 bin 400 avroya satılırken, Hitler'in sevgilisi Eva Braun'a ait ruj 1100 avroya alıcı buldu. 
     Açık artırmayı düzenleyen Andreas Thies, çevresi pırlantalı bir pilot nişanının 44 bin avroya satıldığını, Hitler'in kendi yaptığı bir resim için ise 18 bin 500 avro istediklerini, ancak alıcı bulamadıklarını söyledi. 
     Alıcıların genelde anonim kalmak istediklerini ifade eden Thies, ''Bu eşyaları satarken ahlaki açıdan bir şüphe duymuyoruz. Bu eşyalar sadece tarihi bir dönemi yansıtıyor'' dedi. 
     Thies, yaklaşık 20 yıldan bu yana Nazi dönemi eşyaları sattığını ve bunun karlı bir iş olduğunu kaydederek, ''Sadece alıcılar, neden eski üniformalar, belgeler ya da nişanlar için yüzlerce, binlerce avro harcadıklarını açıklamak zorunda kalabilirler'' diye konuştu. 
     
</TEXT>
</DOC>
