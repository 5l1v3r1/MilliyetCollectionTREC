<DOC>
<DOCNO> 382473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yasam/axyas02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelaynaklarda 'dalya'ya doğru 
</HEADLINE>
<TEXT>


Nesilleri tükenmek üzere olan kelaynakların 86'ya ulaşan sayısının 2006'da 100'e çıkması bekleniyor 

SERHAT OĞUZ İstanbul 

Doğa Derneği ile Doğa Koruma ve Milli Parklar Genel Müdürlüğü'nün 2003 yılında imzaladığı protokol kapsamındaki çalışmalar sayesinde, nesli tükenme tehlikesiyle karşı karşıya olan kelaynaklar için mutlu haberler gelmeye başladı. 
Kelaynaklarda son yılların en iyi üreme rakamına ulaşılırken, sadece 2005 yılında 19 yavru daha mevcut koloniye katıldı. Böylece 20 yıldan bu yana en yüksek rakama ulaşan toplam kelaynak sayısı 86 oldu. 
Önümüzdeki üreme döneminde sayının 100'ün üzerine çıkması beklenirken, bu hedefe ulaşılması halinde, sayıları çok azaldığı için son 25 yıldır göç etmeyen kelaynaklar arasından öncü bir grubun göç etmesi olasılığı değerlendirilecek. 

Göç edebilecekler 
Doğa Derneği Kelaynak Projesi Sorumlusu Turan Çetin, "Amacımız insan desteği olmadan kelaynakların yaşamalarını sağlamak" dedi. 
Bunun için destek beklediklerini söyleyen Çetin, böylece Birecik'in tanıtılmasına, tarihi ve doğal güzelliklerinin korunmasına da olanak sağladıklarını belirtti. 




</TEXT>
</DOC>
