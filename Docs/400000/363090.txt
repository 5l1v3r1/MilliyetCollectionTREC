<DOC>
<DOCNO> 363090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy06.html </URL>
<DATE> 2005/07/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aksu PKK'nın Irak'tan Türkiye'ye sızması önlenmeli... 
</HEADLINE>
<TEXT>

     İçişleri Bakanı Abdulkadir Aksu, Türkiye’nin Irak’ın toprak bütünlüğüne önem verdiğini belirterek, "Irak’a üslenmiş olan PKK gibi terör örgütlerinin komşu ülkelere ve Türkiye’ye sızmasının önlenmesi lazım" dedi. 
     Aksu, Abant’ta bulunan Abant Palace Otel’de düzenlenen "3. İl Özel İdareleri Semineri" öncesinde soruları yanıtladı. 
     Bakan Aksu, "Türkiye’de yapılan Irak’a Komşu Ülkeler İçişleri Bakanları Toplantısı’nda Türkiye için önemli kararlar alındı mı" sorusuna şu karşılığı verdi 
     "Bu toplantı çok önemli bir toplantıydı. İlk başlangıcı 2003 yılında olmuştu. İlk olarak o süreçte dışişleri bakanları bir araya geldi. Bu süreç böyle başladı. Bu toplantılar sürerken güvenlik konuları ön plana çıkınca içişleri bakanlarının da bir araya gelmesi kararlaştırıldı. Bu karar sonrasında da ilk toplantı Tahran’da yapıldı. Ben o ilk toplantıya da katıldım. Benim teklifim doğrultusunda ikinci toplantı Türkiye’de yapıldı. 
     İstanbul’da yapılan toplantıya benimle birlikte 9 içişleri bakanı katıldı. Türkiye’de yapılan toplantıya Irak’ta yapılan seçimlerden sonra teşkil edilen meclisin seçtiği bir içişleri bakanı katıldı. Bu çok önemli bir olaydı. Irak’ta yaşanan terörist eylemler seçimi engellemedi. Ülkede yeni bir hükümet, bir parlamento oluşturuldu. 
     Bunlar anayasalarını hazırlıyorlar ve inşallah bu hazırlanan anayasa referanduma sunulup kabul edildikten sonra da seçimler yapılır. 
     Bizim Türkiye olarak baştan beri istediğimiz, arzu ettiğimiz Irak’ın toprak bütünlüğünün, birlik ve beraberliğinin korunması ve tüm Iraklıların temsil edildiği ve tüm Iraklıların hep birlikte tayin ettikleri anayasaya göre meşru bir hükümetin göreve başlaması. 
     Temennimiz bu." 
     
     IRAK’TAKİ TERÖRİST FAALİYETLER 
     Bakan Aksu, toplantıda, komşu ülke içişleri bakanları olarak Irak’a yapacakları yardımların da ele alındığına işaret ederek, şunları kaydetti 
     "Irak’ın kendi güvenlik güçlerinin kapasitesinin artırılması. 
     Bunun için de neler yapacağımız konuşuldu. Irak’lı yetkililerin somut ihtiyaçları konuşuldu. 
     Ayrıca önemli bir olay da Irak’taki terörist faaliyetler. Bir, Irak’ın dışından Irak’a sızan, terör örgütlerini destekleyen ve müstakilen eylem yapan terör örgütleri. Bunların kesinlikle önlenmesi lazım. 
     İkincisi ise Irak’ın içinde mevcut olup da komşu ülkelere zarar veren terör örgütleri, PKK gibi. Bunlar Irak’ta konuşlanmış terör unsurları ama komşu ülkelere zarar veriyorlar. Türkiye’ye zarar veriyorlar. Bunun gibi Irak’ta üslenmiş İran ve Suriye’ye zarar veren örgütler var. İşte bu sınırdan sızmaların önlenmesi. Özellikle Türkiye’ye sızan teröristlerin önlenmesi lazım. Bunun için de sınır güvenliği ön plana çıkıyor. 
     Bu bakımdan ben bir öneride bulundum. Bu sürece katılan komşu ülke bakanları ile bir işbirliği protokol imzalanmasını önerdim. Bu protokol terörle mücadele, organize suçlar ve sınır güvenliğinin öne çıktığı bir protokol olsun istedik. Bu önerimiz kabul edildi. Bu öneriye ilave bir öneri geldi. Bir genel sekreterlik kurulması yönünde, bu alınan kararların takibinin yapılması için. Bundan sonraki toplantıda bu konu tekrar ele alınacak. Komşu ülkelerin bakanlarının acil durumlarda birbirleri ile irtibata geçebilecekleri birer irtibat noktasının oluşturulması kararlaştırıldı. Buna ’Kırmızı telefon’ demeyelim de onun gibi bir irtibat noktası kurulması kararlaştırıldı. 
     Üçüncü toplantı Suudi Arabistan’da yapılacak." 
     
     EL KAİDENİN TEHDİT MEKTUBU İDDİASI 
     İçişleri Bakanı Abdulkadir Aksu, El Kaide’nin tehdit mektubu iddiaları konusunda ise "Bu konuda bana ulaşan bir bilgi yok. Ben de gazetede okudum" dedi. 
     
     İL GENEL MECLİSLERİ 
     Bakan Aksu, "Yerel yönetimlerle ilgili çalışmalarınızda gelinen son nokta nedir" sorusuna şu yanıtı verdi 
     "Bu ülkede yıllardır konuşulan, her hükümetin programına giren fakat bir türlü gerçekleştirilemeyen kamu yönetimi ve yerel yönetimler reformunu biz gerçekleştirdik. Biz hem acil eylem planımızda hem de hükümet programımızda bunları yapacağımızı vaat etmiştik. Hükümet olur olmaz da bu çalışmaları başlattık. Yerel yönetimlerle ilgili önemli olan yasalar çıkarıldı. Artık İl Genel Meclislerinde meclis yetkili organ, karar organ il daimi encümeni de yürütme organı oldu. 
     Anayasanın hükmü gereği valilerimiz karar organı olan il genel meclisinden alındı. İl genel meclisleri kendi aralarında bir başkan, bir başkan vekili belirlediler. Meclisi, karar organını bunlar yürütüyor. Vali yürütmenin başı olan, yürütme organı olan daimi encümenin başkanlığını yapıyor. İl genel meclis başkanları ve meclis üyeleri toplantı başına ücret alacaklar. İl daimi encümeni üyeleri toplantı başına ödenek alacaklar... İlk defa bir başkan ödenek almış olacak. İl özel idareleri, belediyelerin kadrolarını kendileri belirleyecekler. 
     Biz İçişleri Bakanlığı olarak bir çerçeve çizeceğiz. Yıllardır bu konuyu hep gündeme getirirlerdi. En küçük bir atamada bile Maliye Bakanlığı, İçişleri Bakanlığı, devlet personelden geçerdi. Şimdi kadrolarının çerçevesini çizeceğiz. Ondan sonra içini meclisler dolduracak. 
     
     VAN’DA REKTÖRÜN EVİNDE YAPILAN ARAMALAR 
     "Van 100. Yıl Üniversitesi rektörünün evinde yapılan aramalarla ilgili olarak çeşitli eleştiriler yapıldı. Bu konuda düşünceniz nedir" sorusu üzerine ise Bakan Aksu, şunları kaydetti 
     "Van’da yapılan arama, Van Cumhuriyet savcılığının kararı ile yapıldı. Siyasi amaçla yapılan bir şey söz konusu değil. Ceza Usul Yasası değişti. Bu konuları bizzat savcılar yürütürler. Polis savcının verdiği talimatı yerine getirir. Hukuk dışı bir uygulama yok." 
     
</TEXT>
</DOC>
