<DOC>
<DOCNO> 381199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo19.html </URL>
<DATE> 2005/09/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Galatasaray Samsun'a gitti... 
</HEADLINE>
<TEXT>

     Galatasaray, son iki sezondur deplasmanda yenemediği Samsunspor ile pazar günü yapacağı maç için Samsun’a gitti. 
     Atatürk Havalimanı’nda bir açıklama yapan kulüp İkinci Başkanı Ergun Gürsoy, ligde kolay bir karşılaşmanın olmadığını ifade ederek, "Bütün maçların zorluk derecesi yüksek. Samsunspor iyi bir takım. 
     Deplasmanda galip geliyor, kendi sahasında yeniyor. Bizi de bir kaç defadır yeniyor ama bu sefer biz daha derli topluyuz, herhalde kazanırız" diye konuştu. 
     Ergun Gürsoy, açıklamasında UEFA Kupası’nda önümüzdeki hafta oynayacakları Tromso maçıyla ilgili olarak da, "O maç oradaki gibi olmayacak, orada da biz iyi oynadık ama netice alamadık" dedi. 
     
     7 OYUNCU KADRODA YOK 
     Samsunspor maçının hazırlıklarını öğleden sonra yaptığı antrenmanla tamamlayan sarı-kırmızılı ekipte, 7 oyuncu sakatlıkları nedeniyle kafilede yer almadı. 
     Galatasaray’da Hakan Şükür, Aykut, Altan, Ayhan, Cihan, Hasan Kabze ve Ergün sakat olmaları nedeniyle Samsun’a götürülmediler. 
     Çok sayıda sakat futbolcunun olması Teknik Direktör Eric Gerets’i sıkıntıya soktu. 
     Galatasaray’ın Samsunspor maçına Mondragon, Uğur, Song, Tomas, Orhan, Hasan Şaş, Iliç Volkan , Saidou, Heinz, Necati ve Ümit muhtemel 11’iyle çıkması bekleniyor. 
     Bülent Yıldırım, Erhan Sönmez ve Mustafa Sönmez hakem üçlüsünün yöneteceği ve saat 20.00’de başlayacak karşılaşma, Lig TV’den canlı olarak yayınlanacak. 
     
</TEXT>
</DOC>
