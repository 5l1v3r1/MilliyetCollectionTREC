<DOC>
<DOCNO> 382176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun05.html </URL>
<DATE> 2005/09/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD yönetimi Yahudilerden kamuoyu önünde özür dileyecek 
</HEADLINE>
<TEXT>

     ABD yönetimi, Macaristan’da Nazi soykırımından kurtulan ancak bütün değerli malları önce Naziler tarafından yağmalanan daha sonra da Amerikan askerleri tarafından bu mallarına el konulan Yahudilerden kamuoyu önünde özür dileyecek. 
     Söz konusu özrün, ABD yönetimi ile soykırımdan kurtulan Macaristan Yahudileri arasında varılan 25,5 milyon dolarlık bir uzlaşının parçası olarak dileneceği belirtiliyor. 
     Macar Yahudileri, 2. Dünya Savaşı sonunda 1945’te ABD askerleri tarafından Avusturya’da ele geçirilen Nazilere ait bir ’Altın Treni’nde pek çok sanat eseri, mücevherat ve diğer değerli mallarını yitirmişlerdi. 
     Amerikalı yetkililer, ele geçirdikleri bu değerli malları sahiplerine iade etmek yerine düzenledikleri açık artırmalarda satmış ve elde ettikleri geliri mültecilere yardım amacıyla harcamışlardı. 
     Bill Clinton’ın başkanlığı sırasında kurulan bir komisyon ise Yahudilere ait söz konusu bazı tablo, antika ve diğer değerli eşyanın Amerikalı generaller tarafından alıkonduğunu ortaya çıkarmıştı. 
     ABD’nin Miami Bölge Mahkemesi Yargıcı Patricia Seitz, hukuki anlaşmanın 60 yıllık yanlışın düzeltilmesi anlamında tarihi bir fırsat oluşturduğunu ifade ederken, anlaşmada mutabık kalınan 25,5 milyon doların dağıtılma yöntemi konusunda 350 kişinin itirazda bulunduğu kaydediliyor. 
     Macaristan’daki Yahudi soykırımında hayatta kalanların açtığı davayı sonuçlandıran anlaşmanın, 1945 yılında ABD askerlerinin ele geçirdiği trende bulunan ve Yahudilere ait olan altın, mücevher, gümüş, 3 bin adet değerli halı, bin 200 tabloyu kapsadığı kaydediliyor. 
     Macaristan’daki Nazi soykırımından kurtulan toplam 62 bin kişinin yaşadığı belirtiliyor. 
     Anlaşmanın, söz konusu tazminatı doğrudan hak sahiplerine vermek yerine, gelecek 5 yıl içerisinde Yahudi sosyal hizmet kuruluşları aracılığıyla hayatta bulunan ihtiyaç sahibi Macar Yahudilerine dağıtılacağı ifade ediliyor. Bu kapsamda söz konusu paranın yüzde 40’ı İsrail’de yaşayan Macar Yahudilerine, yüzde 22’si Macaristan’daki Yahudilere, yüzde 21’i ABD’deki Yahudilere ve yüzde 7’si ise Kanada’daki Yahudilere gidecek. 
     Yargıç, hayattaki 350 Macar Yahudi’sinin itirazlarının dikkate alınarak bütün hak sahiplerine doğrudan ödeme yapılması durumunda, mahkeme ve avukat masraflarının çıkarılmasından sonra kişi başına ancak 300 dolarlık bir ödeme yapılabileceğini bildirdi. 
     
</TEXT>
</DOC>
