<DOC>
<DOCNO> 373356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko02.html </URL>
<DATE> 2005/08/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
SSK'da prim-aylık arasına zor denge... 
</HEADLINE>
<TEXT>

     SSK’da primler maaş ödemelerini bir türlü yetmiyor. Yılın ilk yedi ayında 11.2 milyar YTL prim tahsil eden SSK, 12.4 milyar YTL emekli aylığı ödedi. SSK’nın topladığı primlerle emekli aylıklarını karşılama oranı yüzde 91 düzeyinde gerçekleşti. 
     ANKA’nın SSK’dan edindiği verilere göre kurumun bu yılın ilk yedi aylık dönemindeki toplam nakit prim tahsilatı 11 milyar 236 milyon 378 bin YTL’ye yükselirken, aynı dönemdeki emekli aylığı ödemeleri 12 milyar 377 milyon 742 bin YTL oldu. Geçen yılın ilk yedi aylık dönemine göre, prim gelirleri yüzde 15.2 oranında artarken, emekli ödemeleri bunun 6.8 puan üzerinde yüzde 22 düzeyinde gerçekleşti. Bu nedenle de geçen yıl ocak-temmuz döneminde yüzde 96 düzeyinde olan prim gelirlerinin emekli ödemelerini karşılama oranı yüzde 91’e düştü. 
     SSK, bu yıl ocakta prim tahsilatıyla emekli ödemelerinin yüzde 87’sini, şubatta yüzde 90’ını, martta yüzde 97’sini, nisanda yüzde 86’sını, mayısta yüzde 93’ünü, haziranda yüzde 94’ünü ve temmuzda ise yüzde 89’unu ancak karşılayabildi. 
     SSK’da geçen yılın ilk yedi ayında yüzde 96 olan SSK prim gelirlerinin emekli aylıklarını karşılama oranı yılın tamamı için de aynı düzeyde gerçekleşmişti. SSK’nın, prim gelirlerinin emekli aylıklarını karşılama oranının bu yılın tümünde yüzde 90’ın da altına inebileceği tahmin ediliyor. 
     
     SSK BU YILI DA AÇIKLA KAPATACAK 
     Tahsil ettiği primlerle emekli ödemelerinin tümünü karşılayamayan SSK’nın başta emekli aylığı ödemeleri ve sağlık harcamaları olmak üzere açıklarını ise Hazine karşıladı. SSK’ya yılın ilk yedi ayında Hazine’den toplam 4 milyar 992 milyon 500 bin YTL aktarıldı. SSK, Hazine’den ocakta 699 milyon, şubatta 712 milyon, martta 637 milyon, nisanda 6 milyon, mayısta 955.5 milyon, haziranda 623 milyon ve temmuzda 713 milyon YTL aldı. Ocak-temmuz döneminde SSK’ya Hazine yardımı olarak ise 4 milyar 204 milyon YTL ve Bağ-Kur adına da 788.5 milyon YTL aktardı. 
     Bu yılın tamamında SSK’nın gelirlerinin 22 milyar 430 milyon 786 bin YTL, giderlerinin ise 31 milyar 24 milyon 764 bin YTL olması bekleniyor. Buna göre geçen yıl 5 milyar 757 milyon YTL olan SSK’nın açıklarının bu yılın tamamında 8 milyar 593 milyon 798 bin YTL’ye ulaşacağı tahmin ediliyor. 
     
     EMEKLİ SAYISI 4 MİLYONU AŞTI 
     Toplam 6 milyon 493 bin 924’ü zorunlu olmak üzere 7 milyon 218 bin 428 sigortalının kayıtlı bulunduğu SSK’nın temmuz ayı itibariyle emeklilik, ölüm, sürekli iş göremezlik adları altında aylık ödediği emekli sayısı da 4 milyon 221 bin 967 kişi olarak gerçekleşti. 

ANKA 
     
</TEXT>
</DOC>
