<DOC>
<DOCNO> 358209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/axsiy02.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Referandum planımız yok' 
</HEADLINE>
<TEXT>


Vekillerden imza topladıklarını kabul eden AKP'li Kapusuz, "Ani bir şey olursa diye aldık. YÖK konusunda referandum düşüncemiz yok" dedi 

ABDULLAH KARAKUŞ Ankara 


Hükümet, YÖK'ün yapısını değiştirme planını yeni yasama döneminde gerçekleştirmeyi planlıyor. Meclis'i olağanüstü toplama düşüncelerinin olmadığını belirten AKP Grup Başkan Vekili Faruk Çelik, "Ama ekimden sonra bir şey yapmayacağız anlamına gelmez. Sıkıntımız YÖK'ün yapısı" dedi. 
AKP yönetimi, kulislerde konuşulan, "Eylülde Meclis'i olağanüstü toplayarak, YÖK için referandum yolunu açacak anayasa değişikliğine gideceği" iddialarını doğrulamadı. 
Milletvekillerinden 4 değil, 2 imza aldıklarını belirten Grup Başkan Vekili Salih Kapusuz, "Bunu da her parti yapar. Ani bir gelişme olursa diye toplanan imzalardır. YÖK için referandum planımız yok" diye konuştu. 

CHP ile görüşeceğiz 
Anayasa değişiklikleri başta olmak üzere yeni dönemde çıkarılması düşünülen kanunları, temmuz sonunda CHP yönetimiyle görüşeceklerini söyleyen Çelik, "Kim ne istiyor bilmemiz lazım" dedi. 


</TEXT>
</DOC>
