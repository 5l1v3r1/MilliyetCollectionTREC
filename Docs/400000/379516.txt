<DOC>
<DOCNO> 379516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/ekonomi/aeko.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Ofer, şimdi de Erdemir'in peşinde 
</HEADLINE>
<TEXT>


Tüpraş özelleştirmesi öncesinde aldığı hisseler ve Galata Limanı için teklif ettiği 4.3 milyar dolarla tartışılan İsrailli iş adamı Sami Ofer, şimdi de Erdemir'e odaklandı. Ofer, Zorlu Holding ile konsorsiyum kurmak istiyor 

Songül Hatısaru 

Çekişmeli geçen Tüpraş ihalesinin ardından şimdi gözler özelleştirmenin ikinci ağır topu Ereğli Demir ve Çelik Fabrikaları'na Erdemir odaklanmış durumda. Erdemir ihalesi için gruplar, oluşturacakları konsorsiyumları 23 Eylül'e kadar Özelleştirme İdaresi Başkanlığı'na ÖİB bildirmek zorunda. 
Tüpraş'ta ihale öncesinde tartışmalı bir biçimde aldığı hisselerle adını duyuran, geçtiğimiz hafta da önderliğini yaptığı Royal Caribbean Ortak Girişim Grubu aracılığı ile Galataport'a Galata Limanı 4.3 milyar dolar teklif eden İsrailli iş adamı Sami Ofer'i Ereğli ihalesinde de göreceğiz gibi görünüyor. Çünkü Sami Ofer, Erdemir özelleştirmesine birlikte katılmak için Zorlu'nun kapısını çaldı. 
Geçen yıl yapılan Tüpraş özelleştirmesinde Tatar şirketi Tatneft ile birlikte ihaleyi kazanan Zorlu Grubu, geçtiğimiz günlerde yapılan ve Koç Grubu'nun kazandığı ihalede ilk elenen grup oldu. 
Zorlu Grubu Tüpraş'ın yanı sıra ekim ayında ihalesinin yapılması beklenen Erdemir'e de talip olmuştu. Böylece asıl istediği şirketin Tüpraş olduğu bilinen ve bu nedenle Erdemir özelleştirmesine asılması beklenmeyen Zorlu Grubu'nun Ofer'in teklifiyle ihalede bir sürpriz yapma ihtimali yükseldi. 

Başka grup da var 
İki taraf arasındaki görüşmeler sürerken Zorlu Grubu'nun olası bir konsorsiyuma yönelik nihai kararını bu hafta ortasına kadar vermesi bekleniyor. Bu arada Ofer'in, Erdemir için başka bir yerli grupla da görüşmelerini sürdürdüğü söyleniyor. Bu noktada akla Galataport ihalesine birlikte girdiği ve Erdemir'e de talip olduğu bilinen Limak Grubu geliyor. 

Erdemir, Ekim'e kalıyor 
ÖİB, Türkiye'nin en büyük yassı çelik üreticisi Erdemir'deki toplam yüzde 49'luk kamu payının blok satış yöntemiyle özelleştirilmesi için açılan ihalede, ön yeterlilik alanların konsorsiyumlarını bildirme tarihini 23 Eylül olarak belirledi. 26 Eylül'de alınacak son tekliflerin ardından ihalenin ekimin ilk haftasında açık artırma yöntemi ile sonuçlandırılması öngörülüyor. Erdemir için ön yeterlilik alan 13 yatırımcıdan 5'i yerli, 8'i ise yabancı şirketlerden oluşuyor. Daha önce ön yeterlilik alan 13 firma kendi aralarında ya da dışarıdan bir ortak alarak konsorsiyum kurabilecekler. 

Fiyat yükseltebilirler 
Erdemir'in borsada cuma günü 3.4 milyar dolarlık piyasa değeri üzerinden işlem gördü. Tüpraş ihalesi Erdemir içinde çıtayı yükseltmiş durumda. Dünya demir çelik sektöründe ilk iki sırayı paylaşan Arcelor ve Mittal'in rekabeti yanı sıra Erdemir için 11 şirketin daha yarışacağı düşünüldüğünde, Erdemir de çok büyük bir olasılıkla piyasa değerinin oldukça üzerinde bir fiyatla satılacaktır. Ancak biz Ereğli'de fiyatın Tüpraş özelleştirmesinde olduğu gibi 7 - 8 milyar dolarlara ulaşmasını beklemiyoruz. 
Çünkü demir çelik sektöründeki global gelişmeler şu anda petrol ve rafineri sektöründe olduğu kadar kuvvetli değil. Yıllardır yükselen demir çelik fiyatları artık bir doyum noktasına ulaştı ve belki de önümüzdeki dönemde yavaş yavaş Çin'in talebinin azalmasına bağlı olarak gerileyebilir de. 

Ofer'in tartışılan işleri 1 - Tüpraş'ta ayrıcalıklı satış mı 
Tüpraş'ın yüzde 14.76'sı kamuoyuna şeffaf bir şekilde duyurulmadan 7 Ocak 2005'te 446 milyon dolara Ofer'e satıldı. Ofer'in hisselerinin değeri 8 ayda 1.2 milyar dolar oldu. 

2 - Galataport'a özel imar suçlaması 
Ofer ile ortağı Kutman, Galataport'a rakiplerinin üç katı fazla fiyat verdi. 46 yılda ödenecek bu para bile şaşırtıcıydı. Şimdi buranın Torba Kanun ile özel imar avantajına kavuşturulduğu ortaya çıktı. 

3 - İsrail'de benzer operasyonlar 
Sami Ofer, daha önce de İsrail'de devlet şirketlerini ucuza aldığı iddiası ile tartışıldı. Zim Gemicilik şirketinin 2004 yılında yapılan yüzde 49'luk hissesinin ihalesinde az ödediği belirtildi. 

Türkiye operasyonlarını oğulları yönetiyor Milyarlarca dolarlık servete hükmeden İsrailli iş adamı Sami Ofer, denizcilikten, demirçelik, kimyevi madde, rafineri ve bankacılığa kadar geniş bir yelpazeye yayılı işleri bulunan İsrail şirketi Ofer Grubu'nun patronu. Grubun İsrail yanısıra Amerika'da da ciddi yatırımları bulunuyor. Geçtiğimiz günlerde Kuzey Kıbrıs'ta da değerli birkaç arsayı satın alan grubun adı Mavi Akım projesi ile de anılıyor. 
Sami Ofer, dünyanın ikinci büyük kruvaziyer işletme şirketi Amerikan Royal Caribbean'nin ortaklarından. Oğlu Eyal Ofer bu şirketin yönetim kurulu üyesi. Ofer, Türkiye'deki operasyonlarını oğulları Eyal Ofer ve İdon Ofer aracılığıyla yönetiyor. Bu ikilinin özelleştirme projeleri için Ankara'da sık sık göründüğü biliniyor. Ofer'ler tatillerini de Bodrum'da geçiriyor. 

Central Park'ta 3 milyar dolarlık bina yaptırıyor Gayrimenkul geliştirme işleri de yapan grubun Amerika'daki son büyük gayrimenkul işi ise Central Park bölgesinde alınan arazi. Arazi üzerinde yapılacak plazanın bölgenin en büyük binası olması bekleniyor. Bina tamamlandığında satış değerinin 3 milyar doları bulması bekleniyor. 
Dünyanın önde gelen armatörlerinden biri olan Sami Ofer, Forbes'ın zenginler listesinde 188. sırada. Ofer Ailesi kurduğu vakıflar aracılığı ile yaptığı bağışlar ve sanat camiasına verdiği destek nedeniyle İsrail'de sevilen bir aile.. 
Ofer popüler borsacı Mehmet Kutman'ın şirketi Global Yatırım Holding ile birlikte Kuşadası Limanı ve Park Otel'inde yeni hissedarları arasında. 


</TEXT>
</DOC>
