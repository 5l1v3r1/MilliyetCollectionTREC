<DOC>
<DOCNO> 355558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo04.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenileri de gelecek 
</HEADLINE>
<TEXT>


Trabzonspor, Cruzeiro'dan kaleci Jefferson Galvao'ya faksla imza attırdı, dün de bu oyuncuyu getirmek üzere Brezilya'ya gitti. Bordo-Mavililer, ayrıca Güney Amerika'da savunma ve forvete futbolcu bakacak 


Trabzonspor, faksla imza attırdığı Jefferson Galvao'yu almak ve daha önce temasta bulundukları savunma ve forvet oyuncularıyla anlaşmak için Brezilya'ya gitti. 
Asbaşkan Ömer Sarı ve yönetici Murat Bozoğlu, Güney Amerika'da çeşitli temaslarda bulunup, Galvao ile birlikte başka Sambacı daha bulmak için girişimde bulunacak. 
İki yılı opsiyonlu olmak üzere toplam 5 yıllık anlaşma yapacak olan Jefferson'ın, bonservis bedelinin 1 milyon 750 bin dolar olduğu, futbolcunun da yıllık 750 bin dolar alacağı belirtildi. Jefferson, Trabzonspor hakkındaki bilgileri, Galatasaray'ın eski futbolcusu Prates'ten alırken, Fenerbahçeli Aurelio da genç file bekçisi için olumlu referans verdi. 
Bu arada Celtic ile hala resmi sözleşme imzalamayan Zurawski'de zayıf da olsa bir ışık bulunuyor. Yönetim kurulu üyesi Metin Akbaşoğlu'nun bu transferle ilgilendiği ve önümüzdeki günlerde transferin netlik kazanacağı vurgulandı. 

Gazeteden öğrendi 

ÖMÜR AVCI DHA 

Teknik Direktör Şenol Güneş, Gerede kampındaki ilk basın toplantısını yaptı, takım ve transferler konusunda bilgi verdi. 
Yeni kaleciyle ilgili haberleri medyadan sonra duyduğunu belirten Güneş, "Jefferson'un transferinin haberini bugün dün net olarak telefonla aldım. Ama sabah gazetelerden okudum. Yine benden önce gazetelere yansımış" siteminde bulundu. 
Petkoviç'e davet yapmasına rağmen, Avustralyalı kalecinin takıma katılmadığını vurgulayan Şenol hoca, "Hukuk neyi gerektiriyorsa uygulanacaktır. Karel de onunla aynı pozisyonda ama o profesyonelliğinin gereği olarak geldi" ifadesini kullandı. 
Kurayı da değerlendiren Güneş şöyle konuştu "Şampiyonlar Ligi'nde bilinmeyen takımlarla ilgili yorum yapmak doğru değil. Ancak Dinamo Minsk daha güçlü gibi geliyor. Dün Trabzon'a yol açılışına gittim. Hem Trabzon'un hem Trabzonspor'un yolu açık. Bizim yolumuz Devler Ligi ve şampiyonluk. Bunun için çok çalışacağız. Hayallerimizin esiri olmayacağız. Çalışıp ilkeli olacağız." 

Sırılsıklam 

Bolu Gerede'de yeni sezon hazırlıklarını sürdüren Trabzonspor dün aralıksız yağan yağmur altında çalıştı. Bordo - Mavililer'in kampına, Karel D'Heane ile Dünya Gençler Futbol Şampiyonası için milli takımda bulunan Ergin Keleş'in de katılmasıyla, takımdaki futbolcu sayısı 18'e yükseldi. 
Çalışmalarının ikinci etabını İsviçre'de sürdürecek olan Karadeniz ekibinin programı da netlik kazandı. Trabzonspor, 3 Temmuz Pazar günü başlayacak İsviçre'de kampında, İsviçre Süper Ligi takımlarından Young Boys, FC Basel, FC Aarau, FC Thun 1898 ve Katar Milli Takımı ile karşı karşıya gelecek. 

İstanbul'da forma şovu 

Bordo-Mavililer'in, yeni sezonda TS Club markalı forma ve malzemeleri İstanbul'da 2 Temmuz'da yapılacak tanıtım gecesinde tanıtılacak. Trabzonspor Sportif Yatırım ve Ticaret A.Ş. Genel Müdür Yardımcısı Diyez Beksaç, bu sezondan itibaren kullanılacak ürünlerin tanıtımda futbolcuların yanında, ünlü mankenlerin de yer alacağını açıkladı. 


</TEXT>
</DOC>
