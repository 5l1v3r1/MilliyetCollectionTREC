<DOC>
<DOCNO> 351701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo07.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir giremez 
</HEADLINE>
<TEXT>


Orduspor Yönetimi'nin, 15 bin kapasiteli Samsun 19 Mayıs Stadı'nda cumartesi günü oynanacak tekrar karşılaşması için Eskişehirsporlu taraftarlara tribünde yüzde 5'lik yer verme kararı alması kriz yarattı 

CEMAL ERSEN 


Orduspor ile Eskişehirspor arasında şimdi de bilet krizi patlak verdi. Futbol Federasyonu tarafından Samsun 19 Mayıs Stadı'nda cumartesi günü ilk dakikadan itibaren seyircili olarak yeniden oynanması kararlaştırılan maç için ev sahibi durumunda olan Orduspor, misafir taraftarlara yüzde 5 oranında bilet verecek. 

Federasyon takipte 
Maçı izlemek için Samsun'a çıkarma yapmaya hazırlanan binlerce Eskişehirspor taraftarından sadece 500 ile 700'ü müsabakayı tribünden izleyebilecek. Kritik mücadeleyi kazanması halinde sezonu şampiyon olarak tamamlayıp İkinci Lig A Kategorisi'ne yükselecek olan Karadeniz ekibinin kendi seyircisi için bilet fiyatlarını son derece ucuz tutacağı, konuk taraftarlara ise normal düzeyden satacağı bildirildi. Eskişehirspor cephesinde büyük tepki çeken konuyla ilgili olarak harekete geçen Futbol Federasyonu'nun ise farklı fiyatlardan bilet satılması halinde Orduspor Kulübü hakkında disiplin işlemi yapacağı ifade edildi. 

Olağanüstü önlem alınacak 

Samsun Valiliği, Orduspor - Eskişehirspor maçı öncesi iki kulüp arasında yaşanan gerilimi dikkate alarak kolları sıvadı. Valilik, İçişleri Bakanlığı ile temasa geçerek olağanüstü güvenlik önlemleri alınmasını kararlaştırdı. 
Karşılaşma öncesinde iki kulüp yöneticilerinin de katılacağı bir güvenlik toplantısı organize edilecek ve taraftarlara sağduyu çağrısı yapılacak. Bu arada maçı izlemek için kente gelecek iki takım taraftarlarının kullanacağı otobüs ve özel araçların Samsun'a giriş ve çıkışta aranacağı, yasa ve talimatlara aykırı davranan şahısların stada sokulmayacağı bildirildi. Maç sonrası önce Eskişehirspor taraftarını stattan çıkaracak olan polisin, iki takım seyircisinin kent içinde karşı karşıya gelmemesi için de önlem alacağı vurgulandı. 

Konyaspor'da Kocaman kaos 

Konyaspor'da Teknik Direktör Aykut Kocaman konusundaki belirsizlik devam ediyor. Yeşil - Beyazlılar, Ümit Milli Takım'ın başına geçmesi için Futbol Federasyonu'ndan teklif alan Kocaman'ı bırakmak istemiyor. Futbol Şubesi Sorumlusu Bahattin Karapınar, "A Milli Takım'dan teklif gelseydi Aykut Kocaman'ı sırtımızda götürürdük. Konyalılar olarak bunu herkesten çok isteriz. Hocamızla aramızda hiçbir sorun yok ve Ümit Milli Takım'a gitmesini istemedik. Geleceğin teknik direktörünün Anadolu kulüplerine vereceği çok şey var. Kendisi de böyle düşünüyor. Kocaman, kesinlikle Konyaspor'un teknik direktörüdür, bir yere gitmiyor. Konyalılar'ın içi rahat olsun" diye konuştu. 
Aykut Kocaman ise "Alınacak her türlü karara saygı duyarım" açıklamasını yaptı. Bu arada Murat Hacıoğlu konusunda Fenerbahçe'den yanıt bekleyen Konyaspor'un, Faslı orta saha oyuncusu Karrazi ile Arnavut futbolcu Osmani ile de her konuda anlaştığı açıklandı. 

Bursaspor'a yakışır 

Yeşil - Beyazlı kulübün yeni Başkanı Levent Kızıl, Ümit Milli Takım'daki görevini bırakan Raşit Çetiner'le İstanbul'da masaya oturarak anlaştı. Tecrübeli hoca yarın 1 yılı opsiyonlu 2 senelik sözleşme imzalayacak 

NECMETTİN ÖZDEMİR DHA 

Bursaspor'un Levent Kızıl başkanlığındaki yeni yönetimi ilk bombayı Raşit Çetiner'le patlattı. Başkan Kızıl, Kazakistan yenilgisinin ardından Ümit Milli Takım Teknik Direktörlüğü görevinden istifa eden Çetiner'le dün İstanbul'da pazarlık masasına oturarak her konuda anlaşmaya vardı. 
Yeşil - Beyazlı kulübün teklifini kabul eden tecrübeli teknik adamla 1 yılı opsiyonlu olmak üzere 2 senelik kesin anlaşma sağlandı. Görüşmeden sonra bir açıklama yapan Başkan Kızıl yeni sezona şampiyonluk parolasıyla gireceklerini belirterek çok güçlü bir kadro kuracaklarını söyledi. Kızıl, "Yalçın Gündüz ile yollarımızı ayırıp, Raşit Çetiner'le anlaşmaya vardık. Yeni hocamız çarşamba günü saat 13.00'te Vakıfköy Orhan Özselek Tesisleri'nde resmi imza atarak görevine başlayacak" dedi. 
Daha önce Sivasspor'un teklifini geri çeviren Raşit Çetiner ise Bursaspor'la anlaştığı için mutlu olduğunu açıkladı. 

Çetiner kimdir 
Futbol kariyerine 1973'te İstanbulspor'da başlayan Raşit Çetiner Göztepe, Kocaeli, Fenerbahçe ve Galatasaray'da oynayıp, 65 kez milli formayı giydi. Geçirdiği ağır sakatlık nedeniyle 1988'de futbolu bırakan Çetiner, antrenörlük kariyerine Galatasaray'ın 3. lig takımıyla başladı, 27.07.1998'de Ümit Milli Takım'ın başına geçti. Ay - Yıldızlı gençler, tecrübeli teknik adam yönetiminde 2000 yılında Türk futbol tarihinde ilk defa gruptan çıkarak Avrupa Şampiyonası Finalleri'ne katıldı. 

Lorant umudu 

ERAYDIN AYTE KİN DHA 

Sivasspor Yönetimi, daha önce gönderilmelerine karar verilen mevcut kadrodaki tüm oyunculardan Teknik Direktör Werner Lorant'ın vereceği raporu beklemesini istedi. Futbolcularla toplantı yapan Kırmızı - Beyazlı idareciler, "Kimseye imza atmayın" çağrısında bulunurken, gönderilmesi beklenen oyunculara böylece yeni bir şans doğdu. 
Sivasspor'un geçen sezon kazandığı ve kaybettiği 2'şer maçın kasetlerini alarak imza attıktan sonra Almanya'ya dönen Lorant'ın, 4 karşılaşmayı izledikten sonra futbolcularla ilgili olarak yönetime rapor vereceği açıklandı. 

Rapor verecek 
Transfer listesine bazı Alman futbolcuları da alan tecrübeli teknik adam perşembe günü Türkiye'ye gelerek çalışmalarına başlayacak. Kırmızı - Beyazlı yönetimin transferde izleyeceği yol, Werner Lorant'ın vereceği rapora göre belirlenecek. 

Interli Emre Erciyes'te 

Süper Lig'in yeni takımı Erciyesspor, dün Sakaryaspor'dan orta saha oyuncusu Emre Toraman ile kulüpte iki yıllık sözleşme yaparken, imza töreninde yine forma komedisi yaşandı. 
Cumartesi yapılan kongrede renklerini Çizme ekibi Inter gibi mavi ve siyah olarak değiştiren, amblemini yenileyen Kayseri temsilcisinin yeni formaları henüz hazırlanmadığı için Emre'ye bir mağazadan alınan ve üzerinde İtalyan takımının logosu da bulunan Inter forması giydirildi. Bu durum şaşkınlık yaratırken. çeşitli esprileri de peşinde getirdi. 
Nijerya Milli Takımı'nda bulunan kaleci Vicenta Enyeama'ya da ülkesinde imza attırıldığı açıklandı. 


</TEXT>
</DOC>
