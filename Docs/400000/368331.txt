<DOC>
<DOCNO> 368331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko22.html </URL>
<DATE> 2005/08/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
MB YTL güçlü ancak, petroldeki artışı telafi edecek düzeyde değil 
</HEADLINE>
<TEXT>

     Merkez Bankası, dış talepte belirgin bir yavaşlama olması halinde, bu durumun toplam talebe olumsuz etki yapacağını, böyle bir gelişmenin, gelecek dönem enflasyonu üzerindeki baskıları kısmen azaltacağından para politikası açısından önem taşıdığını ve yakından izlendiğini bildirdi. 
     Merkez Bankası'nın ''Temmuz ayı Enflasyonu ve Görünüm'' raporunda, özellikle son bir ay içinde yayımlanan verilerin, dış talepte yavaşlama belirtileri gösterdiği belirtilerek, ''Her ne kadar dünya genelinde ekonomik aktivite güçlü seyrini korusa da, en büyük ticaret ortağımız olan Avrupa Birliği ekonomisine dair büyüme tahminlerinin aşağı doğru revize edilmiş olması dikkat çekicidir'' denildi. 
     Raporda, Çin ekonomisinin dışa açıklığının artmasıyla dünyada rekabetin çok yoğun olduğu bir dönem yaşandığı, bunun da ekonomide yurt içi katma değerin ithal mallar ile ikamesine yol açan faktörlerin başında geldiği bildirilerek, şöyle devam edildi 
     ''Sanayi üretimindeki göreli yavaşlamaya rağmen aramalı ithalatının güçlü seyretmeye devam etmesi bu görüşü destekler niteliktedir. Ekonominin giderek dışa açıldığı bir ortamda, yurt içinde üretilen mallara olan toplam talep açısından, dış talepteki yavaşlama ve aramalı ithalatındaki gelişmeler dikkatle takip edilmektedir. Dış talepte belirgin bir yavaşlama olması halinde, bu durum toplam talebe olumsuz etki yapacaktır. Böyle bir gelişme gelecek dönem enflasyonu üzerindeki baskıları kısmen azaltacağından para politikası açısından önem taşımakta ve yakından izlenmektedir. ABD ve Çin ekonomilerindeki büyüme sürecine paralel olarak ithalat fiyatları da yüksek oranlarda artmaya devam etmektedir. Ham petrol fiyatları, metal fiyatları endeksi ve ithalat birim değer endeksi halen geçen yılın ortalamalarına göre belirgin olarak yüksek düzeylerdedir. Dışsal maliyet faktörlerinin enflasyon üzerindeki etkilerinin geçici olacağı tahmin edilse de, söz konusu artışların uzun süre devam etmesi durumunda orta ve uzun dönem enflasyon bekleyişleri olumsuz etkilenebilecektir. Böyle bir durumun ortaya çıkması halinde Merkez Bankası'nın gerekli tepkiyi vereceği unutulmamalıdır.'' 
     
     YTL VE PETROL FİYATLARI 

     Raporda, petrol fiyatlarındaki oynaklıkların zaman zaman enflasyon üzerinde etkili olduğu da belirtilerek, Yeni Türk Lirası'nın güçlü konumu, girdi fiyatlarındaki artışın iç piyasaya etkisini azaltsa da, son dönemdeki yüksek petrol fiyat artışlarını telafi edecek düzeyde olmadığı ifade edildi. Raporda, şunlar kaydedildi 
     ''Dışsal şokların enflasyon üzerindeki etkilerinin tespit edilmesi, hangi şoklara ne zaman tepki verilebileceğine karar verilmesi açısından önem taşımaktadır. Yapılan hesaplamalar, son bir yıl içinde petrol fiyat artışlarının enflasyon üzerindeki birincil etkilerinin petrol ürünleri, doğalgaz, ulaştırma, taşımacılık, turlar gibi alt kalemler yoluyla yüzde 1 ile 2 aralığında değiştiğini göstermektedir. Dolayısıyla, geçtiğimiz yılın ikinci yarısından itibaren enflasyondaki düşüş sürecinin yavaşlamasına neden olan faktörlerin başında petrol fiyatları gelmektedir. 
     Merkez Bankası, petrol fiyatlarının doğrudan etkilerine değil, bunların uzun vadeli bekleyişler ve fiyatlama davranışlarına olan kalıcı yansımalarına tepki verecektir. Bu bakımdan, hali hazırda bekleyişlerin olumlu bir seyir izlemesi önemli bir gelişmedir. Yıllık enflasyondaki düşüş süreci son dönemde kesintiye uğradığı halde, gelecek dönem bekleyişlerindeki düşüşler sürmektedir. Bu da ekonomik birimlerin maliyet şoklarının enflasyon üzerindeki etkilerini geçici olarak algıladıklarını ve bu şoklar ortadan kalktığında enflasyonun hedefler doğrultusunda seyredeceğini düşündüklerini göstermektedir. Kuşkusuz, petrol fiyatları gibi maliyet yönlü faktörler önümüzdeki dönem enflasyonu açısından her durumda risk oluşturmaya devam etmektedir. Ancak, dünya hammadde fiyatlarındaki yüksek artışların 2006 yılında devam edip etmeyeceğini değerlendirmek bugünkü veriler itibarıyla mümkün değildir.'' 
     
     ''ÖNEMLİ OLAN, ŞOKLARA KARŞI DİRENCİN ARTIRILMASI'' 

     Raporda, uluslararası likidite koşulları gelişmekte olan ülkeler lehine seyretmeye devam ettiği, söz konusu dengelerin çok çabuk değişebileceği ve mevcut koşulların devam edeceği varsayımına dayanarak yapılan projeksiyonların riskli olacağının unutulmaması gerektiğine de dikkat çekildi. 
     Orta ve uzun vade açısından önemli olanın, ''ekonominin şoklara karşı direncin artırılmasına yönelik çalışmaların sürekliliği'' olduğu bildirilen raporda, ''Unutulmamalıdır ki, 2001 sonrasında enflasyondaki düşüş sürecinde aynı zamanda yüksek büyüme hızlarına erişilebilmesi, yapısal düzenlemeler ve yüksek verimlilik artışları ile mümkün olmuştur. Bu süreçte fiyat istikrarı yolunda önemli mesafeler alınmıştır ancak mutlak fiyat istikrarına ulaşılabilmesi için, son yıllarda kararlılıkla sürdürülen ekonomik programın aynı kararlılıkla devam etmesi, bütçe ve gelirler politikasının enflasyon hedefiyle uyumlu yürütülmesi, mali disiplinden taviz verilmemesi ve mali disiplinin kalitesini uzun vadede temin edecek olan yapısal reformların sürdürülmesi gerekmektedir'' denildi. 
     Raporda, Türkiye'de bugün gelinen aşamada enflasyondaki düşüş sürecinin önündeki en büyük engellerden birinin, geçmiş fiyatlama alışkanlıkları olduğu da ifade edilerek, uzun yıllar kronik enflasyon yaşanan ekonomilerde fiyatlama davranışlarında geçmişe dönüş eğiliminin yüksek olduğunun görüldüğü, fiyat yapıcıların, iç talepteki canlanmanın kontrollü olarak gerçekleştiği durumlarda dahi, talep koşullarındaki en küçük bir iyileşmeyi zaman zaman kar marjlarını artırmak için bir fırsat olarak görebildiği kaydedildi. 
     Söz konusu davranış biçiminin özellikle dış dünya rekabetine büyük oranda kapalı olan hizmetler sektöründe görüldüğü bildirilen raporda, şöyle denildi 
     ''Dış ticarete konu olan mallarda ise artan dış rekabet koşulları nedeniyle geçmiş alışkanlıklar etkili olamamakta, fiyat yapıcılar daha rasyonel bir fiyatlama politikası izlemektedir. Merkez Bankası, önümüzdeki dönemde de fiyatlama davranışlarını dikkatle takip etmeye devam edecektir.'' 

     
</TEXT>
</DOC>
