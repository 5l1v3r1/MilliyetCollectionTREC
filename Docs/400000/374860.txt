<DOC>
<DOCNO> 374860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur39.html </URL>
<DATE> 2005/09/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kapısından geçtiği halde 800 bin İstanbullu doğalgaz için müracaat etmedi 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte kapısının önünden geçtiği halde 800 bin kişinin henüz doğalgaz için başvurmadığını belirterek, "Tüm İstanbulluları ucuz, medeni ve kaliteli bir yakıt olan doğalgazı kullanmaya davet ediyorum" dedi. 
     Topbaş, İGDAŞ tarafından 6 Haziran-15 Ağustos tarihleri arasında "Doğalgazda müthiş kampanya" sloganıyla düzenlenen abonelik kampanyasına katılanlar arasında yapılan çekilişle bedava 1000 metreküp doğalgaz kazanan 200 ve kombi kazanan 100 kişiye hediyelerinin sunulduğu törene katıldı. 
     İGDAŞ Genel Müdürlüğü’ndeki törende konuşan Topbaş, İstanbul’da gaz kullanım oranının yüzde 90’lara doğru gittiğini ve 2 milyon 856 bin aboneye ulaşıldığını söyledi. 
     "Kapısının önünden geçtiği halde 800 bin kişi henüz doğalgaz için müracaat etmedi" diyen Topbaş, "Bu, bizim işletme maliyetimizi artırıyor. Tüm İstanbulluları doğru ve güvenli yakıt kullanma konusunda hassasiyet göstermeye bekliyor, ucuz, medeni ve kaliteli bir yakıt olan doğalgazı kullanmaya davet ediyorum" dedi. 
     İGDAŞ Genel Müdürü Levent Tüfekçi de kampanya süresince 133 bin yeni abone kaydederek 2 milyon 856 bin aboneye ulaştıklarını söyledi. 
     İl genelinde 9 bin 400 kilometrelik doğalgaz hattı döşediklerini ve kentin yüzde 85’inin doğalgaz hattıyla örüldüğünü belirten Tüfekçi, "Amacımız, en kısa sürede İstanbul’un her tarafına doğalgazı ulaştırmak" diye konuştu. 
     Tüfekçi, kampanyaya katılan aileler arasından yapılan çekilişle 100 ailenin bedava kombi kazandığını, 200 ailenin de bu kış boyunca 
     1000 metreküp bedava doğalgaz kullanacağını kaydetti. 
     Levent Tüfekçi, kış hazırlığı yaparken abonelerini baca temizliği konusunda da uyararak, özellikle yeni abone olanların daha önce kullandıkları yakıtlardan dolayı bacalarının tıkalı olabileceğini söyledi ve gaz kullanmadan önce mutlaka bacalarını temizletmelerini istedi. 
     Törende konuşmaların ardından kazanan ailelere kombileri ve bedava doğalgaz kullanımına ilişkin belgeleri, Topbaş ve Tüfekçi tarafından verildi. 
     
</TEXT>
</DOC>
