<DOC>
<DOCNO> 371341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bozer Migros ve Tansaş birleşebilir' 
</HEADLINE>
<TEXT>


Koç Holding Gıda - Perakendecilik ve Turizm Grubu Başkanı Ömer Bozer, markalar aynı kalmak kaydıyla Migros ve Tansaş şirketlerinin ileriki dönemlerde birleşebileceğini söyledi 

EKONOMİ SERVİSİ 

Koç Holding Gıda-Perakendecilik ve Turizm Grubu Başkanı Ömer Bozer, Tansaş'ın değerli bir marka olduğunu 
ve bu ismi kullanmaya devam edeceklerini bildirdi. Bozer, Doğuş Holding ile Koç Holding iştiraki Migros arasında imzalanan Tansaş hisselerinin satışıyla ilgili olarak yaptığı açıklamada, hisse devri için Rekabet Kurulu'nun onayının bekleneceğini ve bu onaydan sonra devrin gerçekleşeceğini anımsattı. 
İlerde markalar kalmak kaydıyla Migros ve Tansaş şirketlerinin birleşebileceğine işaret eden Bozer, "Bunlar, önümüzde düşünmek zorunda olduğumuz ve yapacağımız şeyler. Tansaş son dönemlerde çok güzel gelişmeler kaydettiği için ilk aşamada çok önemli bir değişiklik yapılmayacak. Ancak tedarikçilerle ilişkiler gözden geçirilecek" dedi. 
Bozer, Migros'un büyüklüğü ve tecrübesi ile Tansaş'ın kaydettiği gelişmeler sayesinde entegrasyonun rahat olacağını ifade ederek, "Tansaş, değerli bir marka. Dolayısıyla bu ismi, markayı kullanacağız. Bundan sonra Tansaş, Macrocenter, Migros ve Şok formatlarında hizmet yelpazemiz genişlemiş olacak" dedi. Bozer, bu satın alma işleminin Migros'un pazardaki liderliğini pekiştirdiğini söyledi. 

'Birleşme sinerji yaratır' 
Tansaş ve Macro'nun kıymetli birer marka olduğunu vurgulayan Bozer, lokasyon bazında hangi markanın nerede kullanılacağının belirleneceğini seyledi. 
Bozer, "Tansaş ve Macro markaları ikisi de ayrı tüzel kişiliği olan şirketler. Fiilen birleştirilmeden önceki gibi ayrı şirketler gibi yönetilecektir. Ekonomik büyüklüğün getirdiği sinerji ortaya çıkacaktır. Şu anda işe konsantremiz var ve büyüme planlarımız var" dedi. 

Koç Tansaş için 387.1 milyon dolar ödeyecek Doğuş Holding, Tansaş'ın yüzde 70.77 oranındaki hisselerini 387.1 milyon dolara Koç Grubu'na sattı. Hisse devir bedeli, toplam şirket değeri 547 milyon dolar, payın bedeli de 387 milyon 123 bin dolar olarak belirlendi. Hisse devir bedelinin 318 milyon 474 bin dolarlık kısmının peşin ödeneceği, kalan 68 milyon 648 bin doların ise her 6 aylık dönemin sonunda 5 yılda toplam 88 milyon 465 bin dolar olarak ödeneceği bildirildi. 
Satışa konu hisselerin en fazla yüzde 6.87 oranında artabileceği kaydedilen açıklamada, peşinat ve taksit tutarlarının satın alınacak ek hisse kadar oransal olarak artırılacağı vurgulandı. Hisse devrinin Rekabet Kurumu'nun izninin alınması şartına bağlı olduğu kaydedilen açıklamada, hisse devrinin ardından alıcılar tarafından diğer hissedarlara çağrı yapılacağı vurgulandı. 

Vade farkıyla ödeme 
Milliyet, dünkü haberinde Tansaş'ın Koç'a devrinde Koç'un Doğuş Grubu'na yapacağı toplam ödemenin yaklaşık 406.6 milyon dolar olduğunu yazmıştı. Satışla ilgili yapılan açıklamalarda, hisse devir bedelinin 318 milyon 474 bin doları peşin ödenecek. 
Kalan 68.6 milyon doların ise vade farkı da eklenerek her 6 aylık dönemin sonunda 5 yılda 10 eşit taksitte olmak üzere toplam 88.4 milyon dolar olarak ödeneceği bildirildi. Böylece Koç'un Tansaş'ın yüzde 70.77'si için Doğuş Grubu'na ödeyeceği tutar toplam tutarı 406.8 milyon dolar olacak. Bu değer üzerinden Tansaş'ın piyasa değeri 575 milyon dolar olarak hesaplanmıştı. Satış haberlerinin ardından Tansaş hisseleri dün yüzde 12.12 değer artışıyla son bir hafta yüzde 19.15 prim yaptı. 

'Tansaş 'ın satışı, küçük yatırımcı için olumlu' Tansaş Yönetim Kurulu Başkanı Aclan Acar, Tansaş hisselerinin devrinin küçük yatırımcı açısından da olumlu bir gelişme olduğunu belirterek, borsada mutlaka çağrı yapılacağını söyledi. 
Acar, Tansaş hisselerinin satışıyla ilgili hisse devir anlaşmasına ilişkin CNBCe'de soruları yanıtladı. Küçük yatırımcılar açısından bir olumsuzluk yaşanmayacağını belirten Acar, şunları kaydetti 
"Küçük yatırımcılar açısından da çok olumlu olduğunu düşünüyorum. Çünkü burada bahsettiğimiz, Tansaş'ın çoğunluk hissesinin devridir. Mutlaka bir çağrı mükellefiyeti vardır, çağrı yapılacaktır. Tansaş'ın bugünkü pazar değeri itibariyle değerlendirirsek de 480 milyon dolarlardadır pazar değeri var. Satış rakamıyla bunun arasında önemli bir prim de vardır. Dolayısıyla küçük yatırımcılar açısından pozitif bir gelişme olduğunu düşünüyorum." 


</TEXT>
</DOC>
