<DOC>
<DOCNO> 398476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur17.html </URL>
<DATE> 2005/11/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İstanbul'da terör örgütü eylemine polis müdahale etti... 
</HEADLINE>
<TEXT>

     Gaziosmanpaşa'da terör örgütü lehine eylem yaparak polise taş atan gruba güvenlik güçleri müdahale etti. 
     Karayolları Mahallesi son durak mevkiinde terör örgütü PKK lehine eylem yapan bir grup, polise de taşlı saldırıda bulundu. 
     Bunun üzerine polis ekipleri göz yaşartıcı gaz kullanarak gruba müdahale etti. Polis ekipleri burada, yaklaşık 15-20 kişiyi gözaltına aldı. 
     Bu arada terör örgütü lehine eylemler düzenlenmesi ve Galatasaray ile Fenerbahçe takımları arasındaki derbi maç nedeniyle güvenlik önlemleri alındı. 
     Çıkabilecek muhtemel olaylara karşı 540 polis memuru, otobüslerle İstanbul Emniyet Müdürlüğü'nün Vatan Caddesi'ndeki yerleşkesinde hazır bekletiliyor. 
     Ayrıca bir emniyet müdür yardımcısının başkanlığında oluşturulan Kriz Merkezi'nde gelişmeler izleniyor, MOBESE Merkezi'nde de kamera görüntüleri takip ediliyor. 
     Yanan lastikler polis ekiplerince söndürüldü. Burada da polisin yoğun güvenlik önlemleri sürüyor. 
     
     ÜMRANİYE'DE DE OLAY ÇIKTI 

     Öte yandan Ümraniye'de terör örgütü lehine eylem yaparak ateş yakan ve taş atan gruba polis müdahale etti. 
     Mustafa Kemal Mahallesi girişinde toplanan bir grup, lastik yakıp yola molotofkokteylleri attı. 
     Güvenlik önlemi alan Çevik Kuvvet ekipleri, terör örgütü PKK ve örgütün elebaşı lehine slogan atan grubun yaktığı ateşi panzerden su sıkarak söndürdü. Polis daha sonra gruba göz yaşartıcı gaz da kullanarak müdahale etti. 
     Ara sokaklara doğru koşarak dağılan göstericiler, bu sırada çevredeki araçlar ve polise taş attı ve bazı araçlara zarar verdi. 
     Gruptan bazı kişiler, Star TV muhabiri Hakan Tunç'u da tartakladı. 
     
</TEXT>
</DOC>
