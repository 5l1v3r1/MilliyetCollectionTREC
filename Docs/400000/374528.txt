<DOC>
<DOCNO> 374528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur42.html </URL>
<DATE> 2005/08/31/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Çorlu Adliyesi'nde silahlı kavga... 
</HEADLINE>
<TEXT>

     Tekirdağ’ın Çorlu İlçesi’nde, bıçakla yaralama olayıyla ilgili adliyeye getirilen 2 grup arasında devam eden tartışmada bir kişi gruba silahla ateş etti. 
     Edinilen bilgiye göre, ilçe emniyet müdürlüğü ekipleri, dün gece, bir çay bahçesinde bıçakla yaralama olayına karışan 2 grubu Cumhuriyet Savcılığı’na getirdi. 
     Burada sözlü sataşmaların devam etmesi üzerine gruplardan biri, onarım halindeki Cumhuriyet Başsavcısı’nın odasına konuldu, diğer grup dışarı çıkarıldı. 
     Bu sırada, olaya karışanların yakınlarından Çetin B, adliye binası önünde bir otomobilin üzerine çıkarak, grubun tutulduğu Cumhuriyet Savcısı’nın odasına 2 el ateş etti. Mermiler, Cumhuriyet Savcısı Ahmet Kılıç’ın odasının penceresine isabet etti. 
     Adliyede görev yapan polislerin müdahale ettiği Çetin B, olay yerinden kaçarken, olayda kullandığı silah ele geçirildi. 
     Çorlu İlçe Kaymakamı Ali Ulutaş, İlçe Emniyet Müdürü Muhittin Sert ve İlçe Jandarma Komutanı Yüzbaşı Recep Yaltan, olay yerine gelerek incelemelerde bulundu. 
     Polis ve jandarma ekiplerince çevrede geniş güvenlik önlemleri aldı, adliye binasına giriş çıkışlar yasaklandı. 
     Ulutaş, AA muhabirine yaptığı açıklamada, iki grup arasındaki kavganın adliyede de sözlü sataşmalarla devam ettiğini belirterek, geniş güvenlik önlemlerinin alındığı adliyede, toplam 10 kişinin gözaltına alındığını kaydetti. 
     
</TEXT>
</DOC>
