<DOC>
<DOCNO> 395445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko25.html </URL>
<DATE> 2005/11/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çanakçı Cari açığın bir risk oluşturmadığını düşünüyoruz 
</HEADLINE>
<TEXT>

     Hazine Müsteşarı İbrahim Çanakcı, cari işlemler açığının ekonomik dengeler açısından temel bir risk oluşturmadığını düşündüklerini söyledi. 
     Müstakil Sanayici ve İşadamları Derneği'ni MÜSİAD ziyaret eden Çanakcı, Türkiye ekonomisi ile ilgili değerlendirmelerde bulundu. 
     Çanakcı, cari işlemler açığının temel bir risk oluşturduğunu söylemenin mümkün olmadığını ifade ederek, açığın tek başına ele alınıp bir endişe kaynağı olarak görülmemesi gerektiğini söyledi. 
     Çanakcı, bu yıl enerji ihtiyacının geçen yıla göre 6.2 milyar dolar daha yukarıda olacağını ve bunun fiyattan kaynaklandığını vurgulayarak, ''Son günlerde ara malı ve enerji fiyatlarında bir gevşeme var. Bu kalıcı olacak mı, olmayacak mı Bunu biraz daha gözlemlemek lazım. Enerji fiyatlarındaki olumlu bir gelişmeyi, turizm ve ihracat gelirlerimizin güçlü yapısıyla değerlendirdiğimizde önümüzdeki dönemde bu cari işlemler ve dış denge performansına olumlu yansıyacaktır'' diye konuştu. 
     Cari işlemler açığının ekonomik dengeler açısından temel bir risk oluşturmadığını düşündüklerini belirten Çanakcı, ''Ama hiçbir şey yapmıyor muyuz Hayır. 2004'de de cari işlemler açığını takip ettik, bazı tedbirler aldık. 2006 bütçemizi yaparken de Türk Telekom ve Tüpraş hariç tutulduğunda, faiz dışı fazla hedefi yüzde 6.5'dir. Türk Telekom ve Tüpraş dahil edildiğinde yüzde 6.8'dir'' dedi. 
     
     ''YATIRIMCILAR BORÇ MESELESİNİ BİR SORUN OLARAK GÖRMESİN'' 
     Türkiye ile ilgili karar alacak yatırımcıların borç meselesini bir sorun olarak görmemesini isteyen Çanakcı, kamu kesimi borçlanma gereğindeki iyileşmenin çok çarpıcı olduğunu ve Türkiye'nin bu yıl bütçe, kamu açığı göstergesi bakımından Maastricht kriterlerini yakaladığını bildirdi. 
     Katılımcıların sorularını da yanıtlayan Çanakcı, TMSF'nin kamunun dışında bir kurum olmadığını, alacaklarının tahsilatı için kapsamlı bir strateji hazırladığını ve bunu başarıyla uyguladığını ifade ederek, Fon'un elde ettiği gelirleri Hazine'ye aktardığını söyledi. 
     Çanakcı, ''Bunun daha ötesine giderek, TMSF'ye 6183 hükümleri uygulansın demek, çok gerçekçi bir yaklaşım değil. Bu alacaklar takipsiz bırakılmış değil. TMSF önümüzdeki dönemde de alacaklarından temin ettiği gelirleri Hazine'ye aktaracaktır'' diye konuştu. 
     
</TEXT>
</DOC>
