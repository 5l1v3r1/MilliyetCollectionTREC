<DOC>
<DOCNO> 369732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko03.html </URL>
<DATE> 2005/08/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yıl sonunda ekonomi ne olacak İşte rakamlar... 
</HEADLINE>
<TEXT>

     Cari işlemler açığı, artış oranları ilk 6 aydaki trendde devam ederse, yıl sonunda 21.5 milyar dolar olacak. 
     Yıl sonunda dış ticaret hacmi 194.4 milyar dolara ulaşırken, dış ticaret açığı da 42.3 milyar doları bulacak. 
     A.A muhabirinin Merkez Bankası ve Devlet İstatistik Enstitüsü DİE verilerinden yaptığı hesaplamalara göre, geçen yılı 15.5 milyar dolarla tamamlayan cari açık, bu yılın ilk 6 ayında 13.7 milyar dolara ulaştı. Geçen yılın aynı dönemine göre yüzde 38.3 artış gösteren cari açık, artış oranları bu doğrultuda devam ederse yılı 21.5 milyar dolarla tamamlayacak. 
     Artış eğilimi bu şekilde devam ederse, ihracat 76.1 milyar dolara, ithalat 118.3 milyar dolara çıkacak. Yıl sonunda dış ticaret hacmi de 194.4 milyar dolar olacak. 
     2004 yılında dış ticaret hacmi 160.6 milyar dolarla, ihracat 63.1 milyar dolarla, ithalat da 97.5 milyar dolarla kapatılmıştı. 
     Cari açığı tetikleyici bir unsur olan dış ticaret açığı ise 2004 yılında 34.4 milyar dolar olarak gerçekleşmişti. Bu yılın ilk 6 ayında geçen yılın aynı dönemine göre yüzde 22.8 artarak 20 milyar dolara ulaşan dış ticaret açığı da yıl sonunda 42.3 milyar dolara ulaşacak. 
     
     GELİR KALEMLERİ 

     Yıl sonunda turizm, taşımacılık, inşaat ve işçi dövizlerden gelecek toplam gelir ise 15.6 milyar dolar da kalacak. 
     2004 yılında 13.4 milyar dolar olarak gerçekleşen turizm gelirleri, bu yılın ilk 6 ayında geçen yılın aynı dönemine göre, yüzde 15.5 artarak 4.4 milyar dolar olurken, yıl sonunda bu rakam 15.4 milyar dolara ulaşacak. 
     Geçen yıl 724 milyon dolar olan inşaat gelirleri, ilk altı ayda yüzde 17,4 artarak 378 milyon dolar olurken, yıl sonunda 850 milyon dolar olacak. 
     2004 yılında 804 milyon dolar olarak gerçekleşen işçi dövizleri ise ilk altı ayda yüzde 5,9 azalarak, 352 milyon dolara geriledi. İşçi dövizlerinde yaşanan gerileme devam ederse, bu kalemden yıl sonunda 757 milyon dolarlık bir gelir elde edilecek. 
     Geçen yıl 1 milyar dolar zarar eden taşımacılık sektörünün zararı ilk 6 ayda yüzde 38,4 artarak, 696 milyon dolar olurken, yıl sonunda da sektör 1.5 milyar dolar zarar edecek. 

     
</TEXT>
</DOC>
