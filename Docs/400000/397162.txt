<DOC>
<DOCNO> 397162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/gun02.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Meşale de Siz Yakın 
</HEADLINE>
<TEXT>


'Biz bir okul değil misyonuz' diyen TED Başkanı Pehlivanlıoğlu, TED üyesi herkesin sırtında sorumluluk bulunduğunu söyledi 

ŞAKİR AYDIN İstanbul 

Türk Eğitim Derneği TED Başkanı Selçuk Pehlivanoğlu, TED üyelerini bir araya getirerek eğitimin hizmetine sunmak istediklerini belirterek, "Biz bir okul değil misyonuz. 77 yıl önce Atatürk'ün bize yüklediği misyonu yerine getirmek için çaba harcıyoruz" dedi. 
Ortaköy Esma Sultan Yalısı'nda önceki akşam ikincisi düzenlenen 'TED'li Kanaat Önderleri' toplantısı, Milliyet Gazetesi Yazarı Can Dündar'ın hazırladığı belgeselle başladı. 

'77 yıllık aileyiz' 
Toplantının açılışında konuşan TED Başkanı Selçuk Pehlivanoğlu, Türkiye'de eğitim konusunda atılması gereken birçok adım olduğunu ve her şeyin devletten beklenmemesi gerektiğini belirterek şöyle dedi 
"Bizim üstümüze düşen vazifeler var. TED, 77 yıllık bir geçmişi ve Türkiye'nin her tarafında üyesi olan bir aile. Amacımız, TED ailesine üye kişileri bir araya getirerek, eğitim konusunda Türkiye'nin hizmetine sunmak." 

'Aydınlık için' 
TED üyesi herkesin sırtında bir sorumluluk bulunduğunu vurgulayan Pehlivanoğlu, TED' lilerin yan yana durarak, Türkiye'nin aydınlık geleceği için daha fazla meşale yakmaları çağrısında bulundu. TED İstanbul Şube Başkanı Tijen Armağan ise başlattıkları "Bir Meşale de Siz Yakın" kampanyasıyla başta TED mezunları olmak üzere tüm gönüllüleri eğitim seferberliğine davet ettiklerini belirtti. 
Toplantıya katılanlar arasında Milliyet Genel Yayın Yönetmeni Sedat Ergin, Gazi Üniversitesi Rektörü Prof. Dr. Kadri Yamaç, gazeteci Mehmet Altan, tiyatrocu Tamer Karadağlı ve eşi Arzu Balkan Karadağlı da vardı. 



</TEXT>
</DOC>
