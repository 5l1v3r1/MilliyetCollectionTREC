<DOC>
<DOCNO> 353213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun03.html </URL>
<DATE> 2005/06/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İran'da seçim... İkinci tura Rafsancani ve Ahmedinecad kaldı... 
</HEADLINE>
<TEXT>

     İran'da yapılan cumhurbaşkanlığı seçiminin ikinci turunda Ali Ekber Haşimi Rafsancani ile Mahmud Ahmedinecad'ın yarışacağı kesinleşti. 
     İran İçişleri Bakanlığı, katılımın yüzde 62 olduğu seçimde, 7 aday arasında en çok oyu alan iki adayın ikinci turda yarışacağını açıkladı. 
     İçişleri Bakanlığı yetkilisinin yaptığı açıklamada, Rafsancani'nin oyların yüzde 20,8'ini aldığı, Ahmedinecad'ın ise 19,3 oranında oy aldığı belirtildi. 
     Yetkili, yurtdışında yaşayan İranlıların oylarının oranlarının henüz kesinleşmediğini, ancak bunun sonucu değiştirmeyeceğini kaydetti. 
     Seçimin ikinci turu, 24 Haziran'da yapılacak. 
     
     KERRUBİ "SEÇİME HİLE KARIŞTIRILDI" 

     İran'da ikinci tura kalan ve ılımlı aday Ali Ekber Haşimi Rafsancani'nin önde götürdüğü cumhurbaşkanlığı seçiminin adaylarından olan, ılımlı aday Mehdi Kerrubi, seçime hile karıştırıldığını öne sürdü. 
     Mehdi Kerrubi, yaptığı basın açıklamasında, diğer aday Mahmud Ahmedinecad'ı destekleyenlerin seçime hile karıştırdığını iddia etti ve İran'ın dini lideri Ayetullah Ali Hamaney'e başvurarak, seçimle ilgili soruşturma açılmasını talep etmesini isteyeceğini belirtti. 
     Kerrubi, "Bence bu seçime hile karıştırılmıştır" ifadesini kullandı. 
     Son yıllarda Hamaney'e desteği nedeniyle reformcuların desteğini kaybeden 68 yaşındaki Mehdi Kerrubi, 2000-2004 yıllarında meclis başkanlığı yapmıştı. 
     Ilımlı aday Kerrubi, ikinci tura kalan Rafsancani'nin ve Mahmud Ahmedinecad'ın arkasında kalmıştı. 
     
     İSNA RAFSANCANİ ÖNDE 

     İran'da ikinci tura kalan cumhurbaşkanlığı seçimlerinde, ılımlı muhafazakar aday Ali Ekber Haşimi Rafsancanı'nin önde gittiği bildirildi. 
     İSNA ajansı, oyların üçte ikisinin sayımının bittiğini, yüzde 20.84'le önde olan Rafsancani'yi, Mahmud Ahmedinecad'ın yüzde 19.71'le takip ettiğini, daha önce birinci turun galibi olarak gösterilen Mehdi Kerrubi'ninse yüzde 17.57'yle üçüncü durumda olduğunu belirtti. 
     
</TEXT>
</DOC>
