<DOC>
<DOCNO> 394196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur33.html </URL>
<DATE> 2005/11/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
17 yaşındaki gencin organları 4 kişiye hayat verdi 
</HEADLINE>
<TEXT>

     Antalya'da önceki gün geçirdiği motosiklet kazasında hayatını kaybeden liseli Halil Ertaş'ın bağışlanan organları ile dört hasta yaşama yeniden kavuştu. 
     Antalya'nın Manavgat İlçesi Bahçelievler Mahallesi'nde motosikletle gezerken kazan yapan ve dün beyin ölümü gerçekleşen Manavgat Anadolu Otelcilik ve Turizm Meslek Lisesi 3. sınıf öğrencisi Halil Ertaş'ın 17 organları, ailesi tarafından bağışlandı. 
     Akdeniz Üniversitesi Organ Nakli Eğitim, Araştırma ve Uygulama Merkezi, Manavgat Devlet Hastanesi ve Alanya Başkent Hastanesi'nden ekiplerin işbirliğiyle gerçekleştirilen operasyonla alınan organlardan kalp, 51 yaşındaki Mehmet Kaçan'a nakledilmek üzere Ankara Başkent Üniversitesi Hastanesi'ne gönderildi. 
     Ertaş'ın böbreklerinden biri, üç yıldan bu yana diyaliz makinesine giren 24 yaşındaki Aysel Erim'e, diğeri, Afyon'dan gelen 25 yaşındaki Arzu Yeşil'e, karaciğeri ise üç yıldan bu yana karaciğer hastalığı bulunan 50 yaşındaki Naci Kılıçarslan'a nakledildi. 
     Akdeniz Üniversitesi Organ Nakli Eğitim, Araştırma ve Uygulama Merkezi Organ Nakli Koordinatörü Nilgün Keçecioğlu, AA muhabirine yaptığı açıklamada, organların üç hastaya başarıyla nakledildiğini ve hastaların sağlık durumunun iyi olduğunu bildirdi. Keçecioğlu, ancak kesin uyumun sağlanıp sağlanmadığının görülmesi için bir kaç gün beklemek gerektiğini vurguladı. 
     Karaciğer nakli yapılan Naci Kılıçarslan'ın eşi Ayşe Kılıçarslan, eşinin çifçilik yaparak geçimini sağladığını belirtti. Bir gencin ölümünün içlerini burktuğunu kaydeden Kılıçarslan, ancak organlarının bağışlanması sonucu üç yıldan bu yana karaciğer rahatsızlığı çeken eşinin yeniden yaşama döndüğünü söyledi. Eşi için iki ay ömrü kaldığının söylendiğini ifade eden Kılıçarslan, eşinin yeniden hayata dönmesinin mutluluğunu yaşadıklarını kaydetti. 
     
     KALBİN NAKLİ DE ANKARA'DA GERÇEKLEŞTİRİLDİ 
     Liseli gencin Ankara'ya gönderilen kalbi ise Başkent Üniversitesi Hastanesi'nde, Zonguldaklı kalp yetmezliği bulunan 51 yaşındaki Mehmet Kaçan'a nakledildi. 
     Prof. Dr. Sait Haşlamacı başkanlığındaki bir ekip tarafından gerçekleştirilen kalp nakli sonucu hastanın sağlık durumunun iyi olduğu bildirildi. 
     
</TEXT>
</DOC>
