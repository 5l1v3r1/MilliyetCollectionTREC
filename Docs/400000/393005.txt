<DOC>
<DOCNO> 393005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun05.html </URL>
<DATE> 2005/11/08/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Pakistan'da 3 milyon depremzede geceyi açıkta geçiriyor 
</HEADLINE>
<TEXT>

     BM Acil Yardım Koordinatörü Jan Egeland, Pakistan’da meydana gelen depremin üzerinden bir ay geçmesine ve yardım kuruluşlarının tüm çabalarına rağmen kış koşullarının yaklaşmakta olduğu deprem bölgesinde hala 3 milyon civarında insanın geceyi açıkta geçirdiğini söyledi. 
     BM binasında bir basın toplantısı düzenleyen Egeland, bölgedeki tek olumlu gelişmenin ise yaklaşık 900 toprak kayması yüzünden kapanan yolların açılması sonucu gıda ve diğer yardımların artık helikopterler ve katırlara ihtiyaç duyulmadan bölgeye ulaştırılabilmesi olduğunu ifade etti. 
     Dağlık deprem bölgesinin alçak kesimlerine akın ederek gıda ve malzeme yardımı, sağlık ve diğer hizmetleri alan insanlara her hafta onbinlercesinin daha eklendiğini kaydeden Egeland, bölgede bugüne kadar 334 bin çadır dağıtıldığını, bundan sonra dağıtılması beklenen çadır sayısının ise 322 bin olduğunu söyledi. Egeland ayrıca, yardım çalışanlarının depremzedelere 3,2 milyon battaniye dağıttığını, 4,8 milyon battaniyenin ise dağıtılma sürecinde olduğunu belirtti. 
     Depremin vurduğu dağlık bölgelerden yaklaşık 150 bin insanın meşakkatli yolculuklar neticesinde vadilere ulaştığını ifade eden Egeland, 200 bin civarındaki depremzedenin ise atalarının yaşadığı toprakları terk etmek istemedikleri için yardımların ulaştırılmasının güç olduğu kar sınırının ötesinde kalmaya devam ettiğini kaydetti. 
     Egeland, söz konusu bölgede Kasım ayı içerisinde kar yağışlarının başlayacağını ve Aralık-Ocak aylarında ise bu bölgelerde kar kalınlığının metrelerce olacağına dikkat çekti. 
     Dağlık bölgelerin yüksek kesimlerinde yerlerini terk etmek istemeyen depremzedelerin yüzde 10 ila 20’sinin hala yardım alamadığının tahmin edildiğini söyleyen Egeland, yardım görevlilerinin bu bölgedeki her köye ulaşarak kışı geçirmelerini sağlayacak erzak ve malzemeyi ulaştırmak istediklerini ifade etti. 
     Resmi rakamlara göre depremde ölenlerin sayısının 73 bine ulaştığını kaydeden Egeland, bu sayının tıbbi yardımda bulunulamayan yaralıların ölmesi sonucu 80 bine çıkabileceğine işaret etti. 
     Yapılan yardım vaatlerine de değinen Egeland, bugüne kadar yapılan 133 milyon dolarlık bağış vaadinden ancak 84 milyon dolarının kendilerine ulaştığını, 1,03 milyar dolarlık yardım vaadinin ise baharda başlayacak yeniden imarda kullanılmak üzere bağışçı ülkelerle Pakistan arasında ikili anlaşma yapıldığını kaydetti. 
     
     ÖLÜ SAYISI 87 BİN 350... 

     8 Ekim’de meydana 
     gelen şiddetli depremde ölenlerin sayısının, Pakistan’dan gelen yeni rakamlardan sonra 87 bin 350’ye yükseldiği bildirildi. 
     Pakistan Maliye Bakanlığı’nın üst düzey yetkilisi İkbal Ahmed Han, yaptığı açıklamada, Pakistan’ın depremdeki resmi ölü sayısının 13 bin artarak 73 binden 86’bine yükseldiğini söyledi. 
     İkbal Ahmed Han, Pakistan’daki ölü sayısındaki artışın, deprem bölgesindeki enkaz altındaki cesetlere ulaşılmasının ve toprak kayması yüzünden gidilemeyen bölgelere yardım ekiplerinin varmasının sonucu olduğunu ifade etti. 
     Han, yerel bölge hükümetleri ve yardım kuruluşlarıyla çalışan Dünya Bankası ve Asya Kalkınma Bankası’nın yaptığı tahmin araştırmalarının, ölü sayının daha da artabileceğini gösterdiğine dikkat çekti. 
     Hindistan, depremdeki ölü sayısını 1350 olarak bildirmişti. 
     
</TEXT>
</DOC>
