<DOC>
<DOCNO> 379847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo20.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplar kimden 
</HEADLINE>
<TEXT>


YAKAN TOP Nilay YILMAZ 


Zalim Yorumcu CAN DARK 
Her daim Süper Ligimizde 6. haftanın maçları da sona erdi. Haftaya damgasını vuran maç, BJK-FB maçıydı şüphesiz. Uzun süre maçı 1-0 önde götüren Fenerbahçe, 90. dakikada Kleberson'un golüyle üzülüyordu ki elma yanaklı-Avrupai imaj çalışmalı Tuncay'ın golüyle sevindi. Maçın sonucu, futbol yorumculuğunu Nostradamusçuluk oynamakla karıştıran zevatı sevindirmiştir herhalde. Hem Rıza Hoca'nın gideceği üzerine papatya falları açmak bir yana "Ben biliyorum arkadaş, gidecek" dercesine ahkam kesip, hem de "Fener de Volkan'a dua etsin, Daum sen bir hiçsin" şarkıları besteleme imkanı verdi bu sonuç. Böyle lige böyle yorumcular deyip maça dönersek, Beşiktaş'ta istikrarsızlık üzerine "üstad" sıfatını kazanmış Sergen Yalçın'a yeni bir rakip geldiğini görüyoruz Tümer Metin. Ulusal takımda İmparator'u kurtarıyor ama Beşiktaş'ta kendi hocasını zor durumda bırakıyor. Kolundaki dövmede İngilizce olarak mesaj evrensel olsun diye herhalde "Ben yalnızca Tanrıya hesap veririm" yazıyormuş. Buna kimse karışamaz ancak transfer paranı aldığın kulübe, o kulübün taraftarlarına filan da hesap vermek gibi sorumlulukların olabilir. Tümer kardeş, arada bunu da bir düşünsen diyoruz hani. Öte taraftan Milli defans oyuncusu İbrahim Toraman, yaptığı tuhaf hatalarla bu topraklardan Popescu, Högh, Song, Ronaldo vb. savunmacıların daha uzun yıllar neden çıkamayacağı konusunda son derece değerli fikirler veriyor. Kendisine Türkiye futbolu adına ne kadar teşekkür etsek azdır. 
Futbolda paranın çok önemli olduğu ama her şey olmadığı Galatasaray'ın durumundan rahatlıkla anlaşılabilir. Bomba transfer yapamayan Eric Hoca'nın Galatasaray'ı, Ümit Karan'ın bombalarıyla liderlik koltuğuna iyice yapıştı. Ancak düşünüyoruz da, neden bir futbolcu kendi yeteneklerinin farkına ancak "Şark hizmeti" yaptıktan sonra varır ki Bu Ümit Karan geçen sene olsaydı -ama bu Ümit Karan- Galatasaray 100. yılında şampiyon olamaz mıydı, diye de düşünmekteyiz. "Bir musibet, bin nasihatten iyidir" diyenler boşa dememişler. Bu arada Eric Hocam, Tromsö sahasına atıfta bulunarak, 1-4'lük Manisa maçı için, "İyi bir sahada neler yapacağımız görüldü" demiş. Ancak bizim gördüğümüz İzmir Atatürk Stadı, hiç de düzgün bir zemine sahip değildi. Maçta oynayan futbolcular, "Kulübeden öyle mi gözüküyor hocam" diye sormuşlar mıdır ki acaba 
İYİ HAFTALAR 

İngiltere'nin gelmiş geçmiş en iyi teknik adamıyım diyemem. 
Ama şunu söyleyebilirim Top 1'de idim 
Nottingham Forrest'ın efsanevi teknik direktörü Brian Clough 


Haberiniz var mı 

St. Domingo's Park takımı, yani şimdiki Everton, Liverpool'da bir sahada oynuyordu. Bu sahanın mal sahibi, ayrıca Everton takımının finansörü olan John Houlding'ti. Kulüp yıllık ücret olarak mal sahibine 100 İngiliz sterlini öderken, Houlding kirayı yıllık 250 İngiliz sterlinine çıkarınca, Everton, Goodison Park'taki bugünkü yerine taşındı. Houlding, çok geçmeden kendi takımını kurmak ve onlara Everton adını vermek için girişimlerde bulundu. Aynı ismi kullanması için kendisine izin verilmeyince, takıma Liverpool adını verdi. 

Trilyonluk dava nelere kadirmiş 

Geçen hafta Ahmet Çakar'ın Beşiktaş Teknik Direktörü Rıza Çalımbay'ı eleştirirken dozu ayarlayamadığını ve haddini aştığını yazmıştık. Yine geçen hafta spor sayfalarında Rıza Hoca'nın, yorumları hakaret içeriği taşıdığı için Çakar'a trilyonluk dava açmaya hazırlandığını okuduk. Bu açılması olası trilyonluk dava sebebiyle midir bilinmez, Ahmet Çakar bu hafta 100 Futbol'da eleştirilerini yaparken daha dikkatli davrandı, hatta Rıza Hoca'dan birkaç kez özür diledi ve gözlerinden öptü 
Geçen hafta burda Sevgili Rıza'yla ilgili görüşlerimi söyledim. Bazı konularda da bazı laflarımdan dolayı da kalbi kırılmış, kusura bakmasın. Rıza'yı kırdığım bölümlerden dolayı kusura bakmasın.İnsanlar bana kızabilir. Ben çünkü zaman zaman kantarın topuzunu kaçırıyorum, insanların moralini bozacak, kalbini kıracak, hakarete yönelik laflar ediyorum. Örneğin geçen hafta Rıza'ya dediğim gibi, eğer seyrediyorsa gözlerinden öpüyorum, kusura bakmasın. Bundan dolayı bana kızarsın, haklısın. 
Çakar'ın bu tavrından sonra Rıza Hoca dava açmaktan vazgeçer mi, bunu da bilemeyiz. Ama "özür dilemek icat edilmeseydi, acaba insanlar birbirini bu kadar kolay kırar mıydı" diye de düşünmekteyiz. Bazı insanların, eleştirilerini daha düzeyli yapmaları ve başkalarına hakaret etmemeleri için bu dava önemli bir gerekçe olabilir. En azından karşındakinin kişilik haklarına saldırmanın cezasının sadece bir özür olmadığını anlamalarına yardımcı olur. 



Vahiy mi geldi 
Biz kazanacağımızı biliyorduk zaten. 
Fenerbahçe kalecisi Volkan 

Hatta bebek 
Hakan çok hassas bir çocuk. 
Serhat Ulueren, Telegol, Star 

Kaç para ister, bu helikopterci 
Rakibin ağır defansı var. Ama hava toplarında iyiler. Topu yukarıya kaldırıp oynayacaksan, helikopter kiralamaktan başka çaren yok. 
Vedat Okyar - Hürriyet 

Doktor diyor ki 
Sergen'in sakatlığı 3 ay oldu. Adamın bacağı kopsa, bacağı uzar. 
Ahmet Çakar - 100 Futbol, NTV 

Yeter ki sen iste 
Beşiktaş, keçiboynuzu yerine ağzını baklavayla tatlandırmalı. Yani ben Avrupa'da başarıyı ligden daha çok istiyorum. 
Adnan Menderes Aybaba-Star 

Çok yaratıcısın 
Kaka çocuk 
Ercan Aktuna - Akşam 

Ne mutlu sana 
Tromsö'de çocukluk günlerimi hatırladım. O zaman Dolmabahçe Stadı'na gider, büyüklerimin çamur deryası içinde oynadığı futbol maçlarını izlerdim. 
İlhan Söyler - Hürriyet 

Düzeltirim Abi 
Gerets Yanlış yapıyorsun. 
Turgay Şeren - Akşam 

Alçak hakeeemmm 
Milan taraftarları, Shevchenko'nun üçüncü golüyle iyice azıtıp, Fenerbahçe seyircilerine meşale yağdırdılar. Riley baktı ki, işler Milan adına iyi gitmiyor, 'Aman fazla ceza almasınlar' korkusuyla maçı hemen bitirdi. 
Can Bartu - Hürriyet 

O hakem türü nasıl oluyor 
Tipik 'şabalak' hakem, penaltılık ceza vuruşunu dışarı çekti. 
Oğuz Dizer - Fanatik 

Sen de kimseyi beğenmiyorsun 
Rıdvan Dilmen "Christoph Daum, Beşiktaş'ı şampiyon yapar" der misin 
Ahmet Çakar Diyemem. Çünkü Daum da iyi hoca değil. 
100 Futbol, NTV 


</TEXT>
</DOC>
