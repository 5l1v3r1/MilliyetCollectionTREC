<DOC>
<DOCNO> 350396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo10.html </URL>
<DATE> 2005/06/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Milliler Türkiye'ye ümitli döndü 
</HEADLINE>
<TEXT>

     18. Dünya Kupası Avrupa elemeleri 2. Grup'ta, deplasmanda Kazakistan'ı 6-0 yenen A Milli Futbol Takımı kafilesi Türkiye'ye döndü. 
     THY'ye ait özel bir uçakla gece geç saatlerde İstanbul'a gelen A Milli Futbol Takımı'nı, Atatürk Havalimanı'nda bir grup taraftar karşıladı. 
     Ellerinde Türk bayrakları da bulunan bu taraftarlar teknik direktör Ersun Yanal, futbolcular ve Türkiye lehine tezahüratta bulundular. 
     Havalimanı çıkışında basın mensuplarının sorularını yanıtlayan Futbol Federasyonu Başkanvekili Şekip Mosturoğlu, Yunanistan ile yapılan maçta puan yitirilmemesi durumunda daha mutlu olacaklarını belirterek şöyle konuştu 
     ''İstanbul'da Yunanistan'a kaybettiğimiz 2 puan var, onu da alsaydık bu gün daha mutlu olacaktık. Artık bütün maçlarımızı kazanmamız gerekiyor. Futbolcularımız da kazanacak güçteler. Bunu Kazakistan'da gösterdiler. İnşallah Dünya Kupası'na katılacağız'' Milli futbolcu Ümit Özat da önlerinde 3 maç daha bulunduğunu ve bu maçları da kazanıp hedefleri olan 2006 Dünya Kupası finallerine gitmek istediklerini belirterek, ''Buna da gidebileceğimize inanıyoruz. Daha şu anda herşey bitmiş değil. Biz bu Dünya Kupası finallerine katılacağımıza inanıyoruz'' dedi. 
     
     FUTBOLCULARIN GÖRÜŞLERİ 
     Milli Futbolcu Necati ise herkesin bu kadroya inanması gerektiğini düşündüğünü, çünkü çok genç ve yeni bir jenerasyon olduklarını anlatarak, şunları söyledi 
     ''Zamana ihtiyacımız var ve zamanla beraber başarıyı getirmeye çalışıyoruz. İnşallah Türkiye için hayırlısı olur. Dünya Kupası'na gidip hem Almanya'daki Türkler'i hem kendi vatanımızdaki Türkler'i sevindirmek istiyoruz. Bu güç bizde var. İnşallah bunu başarırız'' Yunanistan'ın yenilmesinin, Türkiye'nin galibiyetini daha anlamlı duruma getirdiğini belirten kaleci Ömer de, ''Şimdi avantaj bize geçti bundan sonra artık bizim için her maç son maç gibi olacak, her maç final maçı. İnşallah hepsini kazanıp istediğimiz yere gideceğiz'' dedi. 
     Ömer, uzun süre sonra forma bulmasına ilişkin bir soruya, ''Evet uzun süre sonra tekrar bir şans geldi. Onu da en iyi şekilde kullandığıma inanıyorum. Elimden geldiği kadar, en iyi şekilde temsil etmeye çalıştım'' yanıtını verdi. 
     Diğer futbolcumuz Serkan Balcı da, Türkiye'nin şu anda 2. olduğunu hatırlatarak, sonuna dek mücaleyi sürdürerek sonuçta ne olacağını göreceklerini kaydetti. 
     
</TEXT>
</DOC>
