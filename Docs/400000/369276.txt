<DOC>
<DOCNO> 369276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy04.html </URL>
<DATE> 2005/08/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bakanlık'tan ''jet ski'' genelgesi... 
</HEADLINE>
<TEXT>

     Jet-skı, sürat motoru, paraşüt teknesi gibi deniz araçları, kıyıdan en az 200 metre mesafede kullanılabilecek. 
     Kültür ve Turizm Bakanlığı’nın, su üstü sporlarıyla ilgili olarak valiliklere gönderdiği genelgeye göre, su üstü sporları için belirlenen alanlar şamandıralar ve bayraklar ile işaretlenerek bu alanlarda yüzmenin yasak olduğu belirtilecek. 
     Genelgede, turizm amaçlı su üstü sporlarının Kültür ve Turizm Bakanlığı’ndan "Turizm amaçlı sportif faaliyet izin belgesi" almış işletmeler tarafından yapılabileceği belirtildi. İzni alan işletmeler bu haklarını başkalarına devredemeyecek. Su üstü sporları bakanlığın her sene belirleyip ilan ettiği alanlar içinde yapılabilecek. 
     Genelgede, işletmelerin güvenlik kurallarını belirten yazıyı Türkçe ve İngilizce olarak hazırlayarak, müşterilerin rahatlıkla görebilecekleri bir yere asmaları istendi. 
     
     SU ÜSTÜ SPORLARI NERELERDE YAPILAMAZ 

     Genelgeye göre, su üstü sporları, deniz trafiğinin yoğun olduğu alanlar, askeri yasak bölgeler ve Güvenlik Bölgesi Kanunu uyarınca belirlenmiş alanlar ile Kültür ve Tabiat Varlıklarını Koruma Kanunu uyarınca belirlenmiş tarihi ve doğal sit alanlarında yapılamayacak. 
     Su üstü sporlarının, halka açık kullanım alanları, plaj ve meskun mahallerde sahilden denize doğru giriş çıkış koridoru yapılmak kaydıyla kıyıdan en az 200 metre mesafede yapılabileceği belirtilen genelgede şöyle denildi 
     "Su üstü sporları için belirlenen alanların koridor da dahil olmak üzere şamandıralar ve işaret bayrakları ile markalanması sağlanacak ve bu alanlarda yüzmenin yasak olduğu belirtilecektir. 
     Şamandıra ve markalandırma giderleri işletmelerce karşılanacaktır. 
     Bu alanların şamandırılanmasına ilişkin usul ve esaslar, Mahalli Liman Başkanlıkları’nca tespit edilecek ve şamandırılanan sahalar hakkında liman başkanlığınca bölgede konuşlu sahil güvenlik botuna ve deniz polisine bilgi verilecektir. 
     Su üstü sporu yapan kişi ve kurumlar, kıyıların toplum yararına kullanılmasını engellemeyecek şekilde kendilerine tahsis edilen alanda faaliyetlerde bulunacaklar ve yapmış oldukları faaliyetler nedeniyle diğer kişileri rahatsız etmeyeceklerdir. 
     İsimsiz ve liman kaydı olmayan tekneler kullanılamayacak ve kullanılmasına müsaade edilmeyecektir. 
     Deniz araçlarını kullanacak personel uygun yeterlilikte olacak ve personelin bu husustaki yeterlilik belgeleri ilçe turizm kurullarına bildirilecektir. 
     Su üstü sporlarını organize eden kuruluşlar can ve mal tehlikelerine karşı müdahalede kullanılmak üzere kıyıda bir can kurtarma botu ve en az bir adet 6 kilogramlık yangın söndürücüyü hazır bulunduracaklardır. 
     Faaliyet sırasında müşteri ve personel can yeleği giyecek. Ayrıca kıyıda bulundurulan can kurtarma botunda ilk yardım malzemeleri, yeterli sayıda imdat fişeği, can yeleği ve can simidi bulundurulacaktır." 
     
     SU SPORLARINDA CAN GÜVENLİĞİ 

     Su üstü sporu yapılan faaliyet alanında can güvenliği açısından yeterli yükseklikte portatif veya sabit bir gözetleme kulesi ve dürbünlü bir nöbetçi bulundurulması istenen genelgede, denizde seyir, can ve mal güvenliğinin sağlanması maksadıyla gece veya görüşün hava ve deniz şartları nedeniyle kısıtlı olduğu zamanlarda su üstü sporlarıyla ilgili faaliyetlerin yapılmayacağı ifade edildi. 
     Genelgede ayrıca, halka açık kullanım alanları, plaj ve meskun mahaller ile sahilden itibaren bölgenin coğrafi şartlarına göre il-ilçe turizm kurullarınca belirlenen saha içerisinde paraşüt çekilmeyeceği kaydedilerek, su kayağı, banana, paraşüt gibi araçları çeken sürat motorlarında bu aracı kullanmaya yetkili belgeli kişi dışında ayrıca yardımcı bir elaman bulundurulması istendi. 
     Genelgeye göre, su üstü sporlarıyla ilgili faaliyette kullanılan deniz araçları giriş, çıkış koridorunda 3 milden fazla sürat yapamayacak 
     
</TEXT>
</DOC>
