<DOC>
<DOCNO> 389659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko08.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşdü Saraçoğlu borsa yönetiminde 
</HEADLINE>
<TEXT>


Geçtiğimiz hafta istifa eden Metin Ar'dan boşalan İMKB Yönetim Kurulu Üyeliği'ne Rüşdü Saraçoğlu'nun getirilmesi bekleniyor 

SONGÜL HATISARU 

Borsa yönetimi Metin Ar'dan boşalan yönetim kurulu üyeliğine Koç Holding Finansman Grubu ve Yapı Kredi Yönetim Kurulu Başkanı Rüşdü Saraçoğlu'nun getirilmesi planlanıyor. 
Sermaye Piyasası Kurulu'nun SPK denetim raporuna tepki gösteren Metin Ar, geçen hafta istifa etmişti. İMKB yönetimi boşalan üyelik için Rüşdü Saraçoğlu isminde mutabakat sağlarken Saraçoğlu'nun da teklife sıcak baktığı öğrenildi. 

Toplantı cuma günü 
Saraçoğlu'nun teklife sıcak bakması üzerine borsada bu hafta cuma günü yapılacak olan yönetim kurulu toplantısında hazır bulunması bekleniyor. Gerekli imzaların tamamlanmasıyla birlikte Saraçoğlu'nun bu hafta göreve başlaması bekleniyor. 
Borsanın 2003 - 2004 faaliyet dönemini incelemeye alan SPK Başbakanlık Tasarruf Genelgesi'ne, uymadığı gerekçesiyle borsa yönetimini uyarmıştı. SPK aynı zamanda yönetim kurulu üyelerini de sorumlu tutarken 1 aylık süre zarfında tasarruf genelgesine uyumun sağlanmasını istemişti. 

İMKB yanıt hazırlıyor 
İMKB kendisine tanınan 10 Kasım'a kadar olan sürede yanıtlarını hazırlayacak. İMKB'de SPK'nın denetimiyle ilgili gerginlik sürerken hazırlanacak yanıtta borsanın özerk yapısına dikkat çekilmesi bekleniyor. 
Bu arada SPK'dan dün yapılan açıklamada, İMKB'nin SPK'nın denetleme kapsamında yer aldığı için kuruluşundan bu yana düzenli olarak kontrol edildiği belirtildi. 
İMKB'nin "tüzel kişiliği haiz bir kamu kurumu" olduğuna dikkat çekilen açıklamada, Başbakanlık tarafından yayımlanan Kamu Harcamaları Tasarruf Önlemleri ve Taşıt Genelgeleri'nin bu yüzden İMKB'yi de bağlayıcı olduğu ifade edildi. 


</TEXT>
</DOC>
