<DOC>
<DOCNO> 351633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas07.html </URL>
<DATE> 2005/06/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Patara bu kez de Daily Telegraph’ın ’en iyi plajlar’ listesinde 
</HEADLINE>
<TEXT>

     GEÇEN hafta İngiliz Sunday Times gazetesi tarafından ’dünyanın en güzel plajları arasında’ gösterilen, Antalya’nın Kaş ilçesi yakınlarındaki Patara Plajı, bu kez de İngiliz Daily Telegraph gazetesinin ’en iyi plajlar’ listesine girdi. 
     Kaş ve Fethiye arasında kalan ve şimdiki adı Gelemiş köyü olan antik Patara kentinin plajını Avrupa’nın en güzel 10 kumsalı arasında gösteren Daily Telegraph, ’Caretta Caretta’ adlı deniz kaplumbağalarının, üreme bölgesi olarak burayı belirlerken ’mükemmel bir seçim’ yaptığını yazdı. "Belki de Türkiye’nin en güzel sahili" diye nitelendirdiği Patara’nın kilometrelerce uzanan bir kumsala sahip olduğunu yazan gazete, buradaki safir renkli denizin ’İngiliz tatil köylerini imrendirecek’ nitelikte olduğunu belirtti. 
     
     TEK KUSURU, AYAK TABANLARINI YAKAN KUMLAR 
     Bölgenin Caretta Caretta’lar nedeniyle koruma altında olduğunu, bu nedenle bölgede su sporları ve yapılaşmanın yasaklandığını hatırlatan Telegraph, buranın tek kusurunun, kumun ayak yakan sıcaklığı ve gölgelik yer bulunmayışı olduğunu ifade etti. Gazete ayrıca Patara’da böcek kovucu ilaçlar kullanmanın da gerekli olduğunu belirtti. 
     Daily Telegraph gazetesinde Joanna Symons tarafından hazırlanan ’en iyi plajlar’ listesi şöyle 
     - Ile de Re, Vendee Fransa . 
     - Patara. 
     - Costa de la Ruz, İspanya . 
     - Tavira, Portekiz . 
     - Costa Smeralda, Sardinya İtalya . 
     - Pampelonne, St Tropez Fransa . 
     - Rabbit Beach, Lampesuda Adası, İtalya . 
     - Naxos, Yunanistan . 
     - Sitges, İspanya . 
     
</TEXT>
</DOC>
