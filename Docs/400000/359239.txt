<DOC>
<DOCNO> 359239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/yazar/gunes.html </URL>
<DATE> 2005/07/08/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Borç yiğidin kamçısıdır 
</HEADLINE>
<TEXT>


Sanıyorum 1997 yılıydı. Yakın bir dostum, bir işadamıyla yemek yememi istemişti. Bu işadamı yemek boyunca projelerinden bahsetti durdu. Zaten son zamanlarda o denli satın almalar yapıyordu ki, akıl hayal almıyordu. Kendisine bu denli parayı nereden bulduğunu çekinmeden sordum. Çünkü nihayetinde yap-satçı bir müteahhitti. İşadamı soruyu sevmemişti. "Ben yap-satçı değil, sat-yapçıyım" demişti. 
Gerçekten çok itibarlı ve tanınan bir işadamı çok uygun bir projeyle para toplamaya başlayabilir ve işi yaptıkça paranın geri kalanını toplayabilir. Ama bu projenin gerektirdiği finansmanın büyük bir kısmına önceden sahip olması, yahut da ciddi bir banka desteğini arkasına alması gerekir. 
Oysa bu işadamında özkaynak hayli sınırlıydı. Yani önce borçlanıyor, sonra yapmadan satıyor ve sattıkça da o parayla hem borcunu ödüyor, hem de işini yapıyordu. Yani tam bir risk üçgenine girmişti. İşini müşterinin parasıyla çeviriyordu. 
Bu tip işadamları pek yaygın olmasa da, ülkemizde birçok işadamı borçlu olmayı seviyor. Geçenlerde bir dost meclisinde soruldu "Kaç ülkede 'Borç yiğidin kamçısıdır' sözü vardır " Doğru. Borçlanmanın böylesine takdir edildiği bir kültür olamaz. 
Bu söz, risk alabilmeyi yiğitlik olarak niteliyor. Hesaba dayanarak risk alabilmek iyi bir şey, ama bu bir de borçla yapılıyorsa risk artıyor. Çünkü iş kötü giderse başkasının parası batmış oluyor. Bu mantığa tersten bakarsak, borç alamayan kişi de sünepe, pasif olarak görülüyor, ki çok yanlış. 
Deyim şöyle savunulabilir Borç alan mecburen o kadar çalışır ki, borç onun kamçısı haline gelir. Oysa dünyada o denli sorumsuz insan var ki... Üstelik borç almadan çalışan insanlar için bu deyim büyük haksızlık 
Borçla büyümek sadece özel kesime özgü değil. Uzun yıllar devlet de hızlı harcamalarını borçla karşılamış. Herhalde bazıları "Borç yiğidin kamçısıdır" atasözüne güvenmişler. Önceleri aldırılmamış. Ama sonunda kamu iflas noktasına gelmiş. 
Gerek özel, gerek kamu kesiminin tasarruflarından fazla yatırım yapma isteği, ya da gelirinden daha fazla harcama yapma eğilimi dış borçları yaratmış. Cari açık ve dış borçlanma dediğimiz olay da nihayetinde ülke içinde harcamaların gelirden fazla olması. 
Öncelikle Türk işadamının yeterince özkaynak yaratmasının önü açılmalı. Bunun da başlıca yolu ekonomik istikrarın sağlanması. Tabii siyasal istikrar olmadan ekonomik istikrar olmuyor. Çünkü bu ikisi birbirini tamamlıyor. Ancak piyasada verimsiz ve ölçeksiz birçok şirket faaliyette. Bunlar da yeterince özkaynak yaratamıyor. Verimli bir yoğunlaşma, yani satın almalar ve birleşmeler süreci gerekiyor. Zaten zamanla da bu oluşuyor. 
Ülkemizde enflasyon sadece gelir dağılımını bozup ahlakı çökertmedi. Aynı zamanda sermayeyi de yedi, yuttu. Para kazandığını sanan birçok işadamı aslında zarar etti. Sermayeler eriyince, mecburen sürekli borç alındı. Borçlar masrafa yazılarak gün kurtarıldı. Üstelik enflasyon da borçları eritiyordu. Ama şimdi kaynakları yetersiz bir ülke konumuna düştük. Kamu mallarını da yabancılar alır oldu. Yani borç yiğidin kamçısı olmaktan çıktı, sopası oldu. 



</TEXT>
</DOC>
