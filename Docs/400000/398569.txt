<DOC>
<DOCNO> 398569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun04.html </URL>
<DATE> 2005/11/28/ </DATE>
<TIME> 06.35 </TIME>
<AUTHOR>  </AUTHOR>
<HEADLINE>
'Arabistanlı Lawrence'nin Türk askerlerince ırzına geçildi' iddiası 
</HEADLINE>
<TEXT>

     Birinci Dünya Savaşı sırasında Arapları Türklere karşı ayaklandıran İngiliz casusu Arabistanlı Lawrence’nin ünlü İngiliz yazarı EM Foster’e yazdığı bir mektupta Türk askerlerinin tecavüzüne uğradığı iddiasında bulunduğu ortaya çıktı. 
     Döneminin en ünlü İngilizi olarak nitelendirilen Lawrence’nin "Seçilmiş Mektuplar" adıyla mektuplarının bir kısmı ve bir biyografisi İngiltere’de Malcolm Brown tarafından yayınlandı. 
     EM Foster, Robert Graves, John Buchan ve George Bernard Show gibi döneminin edebiyat devleri, eski ordu arkadaşları, ailesi, yayıncısı ve avukatına yazdığı mektupları içeren "Seçilmiş Meptuplar" arasında 1927 yılının sonunda EM Foster’e yazdığı bir mektup da yer alıyor. Lawrence bu mektubunda Türk askerlerince kendisine tecavüz edildiği iddiasına yer veriyor. 
     Pazar günleri İngiltere’de yayınlanan The Observer gazetesi, söz konusu mektubunu değerlendirirken Lawrence’nin bu mektubunda çok tartışılan cinselliği konusunu ele aldığını kaydetti. Gazete, "Orada mektubunda Lawrence, tam 10 yıl once Deraa’da esir alındıktan sonra Türk askerlerince tecavüz edilmesi olayı ile yüzleşiyor" ifadesini kullandı. 
     Foster’in genç bir şövalyenin, istihdam ettiği bir erkek ile bir cinsel buluşmasından sonra vefat etmesi konusunun işlendiği "Dr. Woolacott" adlı bir öyküsünü Lawrence’ye gönderdiğini belirten gazete, bu öyküden etkilenen Lawrence’nin mektubunda kendi tecrübesine değindiğini belirtti. 
     Lawrence, mektubunda "Türkler, büyük bir olasılıkla bildiğiniz gibi bunu bana zorla yaptılar ve o zamandan beri kendime ’kirli, kirli’ diyerek inliyordum. Şimdi yapmıyorum. Belki hikayenin diğer bir yönü de var, sizinki" ifadesini kullandı. 
     The Observer de, "Bu, sanki kendisinin başka bir insan ile hiç bir zaman fiziksel bir ilişkisi olmadığını ve hiç bir zaman olmayacağına inandığını ima ettiği çok hüzünlü bir mektuptur" ifadesini kullandı. 
     ANKA 
     
</TEXT>
</DOC>
