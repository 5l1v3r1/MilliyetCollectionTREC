<DOC>
<DOCNO> 389153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun05.html </URL>
<DATE> 2005/10/24/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
İngiltere'de ölümcül H5N1 virüsü, Malta'da bir gemi karantinada... 
</HEADLINE>
<TEXT>

     İngiltere’de, karantinada kuş gribinden ölen papağanda ölümcül H5N1 virüsü bulundu. 
     Tarım Bakanlığı’ndan yapılan açıklamada, bilimadamlarının, Güney Amerika’dan ithal edilen papağanda alınan örneklerde yaptığı testlerde kuş gribi H5N1 virüsü buldukları belirtildi. 
     Açıklamada, papağanda bulunan virüs türünün, bu yıl Çin’deki ördeklerde teşhis edilen türe benzediği, Romanya ve Türkiye’de teşhis edilen türlere çok fazla benzemediği kaydedildi. 
     Tarım Bakanlığı, Güney Amerika ülkesi Surinam’dan ithal edilen papağanın, 16 Eylül’de ülkeye sevkiyatı yapılan 148 kuşla birlikte olduğunu, bu kuşların Tayvan’dan ithal edilen 216 kuşla birlikte tutulduğunu belirtti. 
     Bakanlık, papağanın karantinadayken ölmesi nedeniyle, İngiltere’nin resmen kuş gribi hastalığının görülmediği ülke statütüsünü etkilemediğini de bildirdi. 
     Bakanlık başveterineri Debby Reynolds, virüsün papağana muhtemelen, Tayvan’dan getirilen kuşlarla birlikte karantinada tutulurken bulaştığının anlaşıldığını söyledi. Reynolds, karantinada ölen Tayvan’dan gelen kuşların da teste tabi tutulduğunu kaydetti. 
     İngiltere, cuma günü papağanın bu hafta başında kuş gribinden öldüğünü açıklamıştı. 
     
     MALTA’DA BİR GEMİ KARANTİNA ALTINA ALINDI 

     Öte yandan, Malta’da Güney Kıbrıs bandıralı bir gemininin, gemide telef olmuş iki tavuğun bulunmasının ardından karantina altına alındığı bildirildi. 
     Yetkililer, Tayvan’dan gelen "Nordsuk" adlı gemideki mürettebatın gemiyi terk etmesine izin verilmediğini, gemiye çıkışların da yasaklandığını belirttiler. 
     Malta veteriner dairesinden Mireille Vella, tavukların ölüm nedenin belirlenmesi için bugün otopsi yapılacağını, geminin "ihtiyat önlemi" olarak karantina altına alındığını söyledi. 
     Geminin son olarak Cidde’ye gittiği kaydedildi. 
     
</TEXT>
</DOC>
