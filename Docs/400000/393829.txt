<DOC>
<DOCNO> 393829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo15.html </URL>
<DATE> 2005/11/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yıldıray Baştürk 2,3 yada 4 yıl sonra Türkiye'de oynayabilirim 
</HEADLINE>
<TEXT>

     Alman 1. lig Bundesliga takımlarından Hertha BSC Berlin'de oynayan milli futbolcu Yıldıray Baştürk, gelecekte Türkiye'de oynayabileceğini söyledi. 
     Yıldıray, Berliner Morgenpost gazetesine verdiği röportajda, Türkiye'de futbol oynamayı düşünüp düşünmediği şeklindeki bir soruya karşılık, ''Hertha BSC Berlin'de 2007 yılına kadar sözleşmem var. 2, 3, ya da 4 yıl sonra Türkiye'de oynayabilirim'' dedi. Yıldıray ayrıca, Türk milli takımının Dünya Futbol Şampiyonası'na katılması durumunda yurtdışında yaşayan Türklerin Türkiye'de yapacakları tatillerinden vazgeçebileceklerini ifade ederek, ''Türkiye Dünya Şampiyonası'na katılırsa taraftarlarımız çılgına döner. Yapacağımız her karşılaşmayı evimizde oynuyormuşuz gibi olur. En iyisi de zaten bu'' şeklinde konuştu. 
     Türkiye'nin şampiyonaya katılma şansının yüzde 50 olduğunu savunan Yıldıray, son 3 karşılaşmada 7 puan almayı başardıklarını, bundan sonra da mutlaka Dünya Şampiyonası'na katılmak istediklerini söyledi. 
     Almanya'da düzenlenecek olan Dünya Futbol Şampiyonası'na katılmanın kendisi için bir rüyanın gerçekleşmesi anlamına geleceğini ifade eden Yıldıray, ''Ancak bu benim kariyerimin doruk noktası değil. 2002 yılında dünya üçüncüsü oldum. Bayer Leverkusen ile Şampiyonlar Ligi finalinde oynadım. Bunlar da güzel anlardı'' diye konuştu. 
     Almanya'da yaşayan Türk Milli takımındaki futbolcuların Türkiye'de ''Almancı'' olarak görüldüklerini ifade eden Yıldıray, ''Ancak bu bir sorun değil. Taraftarlarımız Avrupa'nın en iyi liglerinde oynadığımız için bizimle gurur duyuyorlar. Milli Takım'da da kabul görüyoruz. 5 ya da 6 yıldan bu yana buradayım. Türkçemi geliştirdim. Türkiye benim memleketim'' dedi. 
     Futbola ilk başladığında babasının buna karşı çıktığını, ağabeylerinin babalarını ikna etmek için büyük çaba harcadıklarını anlatan Yıldıray, ''Daha önce oynadığım Wanne-Eikel ve Wattenscheid 09 takımlarının karşılaşmalarına babam hiç gelmedi. Sadece meslek lisesini bitirdikten ve VfL Bochum takımında sözleşme imzaladıktan sonra Ruhr stadyumuna ve bir kez de Leverkusen'de oynadığım sırada BayArena'ya geldi. Ancak tüm karşılaşmalarımı televizyondan izler'' dedi. 
     Yıldıray, emekli olan babasının Almanya'da yıllarca maden ocağında çalıştığını, bir ağabeyinin de hala maden ocağında çalıştığını kaydetti. 
     
</TEXT>
</DOC>
