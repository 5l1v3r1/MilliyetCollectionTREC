<DOC>
<DOCNO> 393205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas19.html </URL>
<DATE> 2005/11/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aşırı zayıflık kısırlık nedeni 
</HEADLINE>
<TEXT>

     Hacettepe Üniversitesi Tıp Fakültesi Kadın Hastalıkları ve Doğum uzmanı Prof. 
     Dr. Hakan Yaralı, kısırlığın önümüzdeki yıllarda iki katına çıkmasının beklendiğini söyledi. 
     Prof. Dr. Hakan Yaralı, AA muhabirine yaptığı açıklamada, aşırı zayıflığın ve aşırı şişmanlığın kısırlığa yol açtığına dikkati çekerek, spor ve diyet konusunda aşırıya kaçılmaması gerektiğini kaydetti. 
     Kadınların son yıllarda uyguladığı diyet ve ağır sporların, bünyelerindeki yağ oranını tükenmeye yakın hale getirdiğini ifade eden Prof. Dr. Yaralı, bunun hormonları olumsuz etkilediğini ve adet düzensizliklerine yol açtığını söyledi. 
     "Kadınlar spor yapalım derken haftada 40 kilometre koşarak, vücutlarındaki yağ oranını düşürüyor, daha sonra hamile kalmakta zorlanıyorlar" diyen Prof. Dr. Yaralı, kısırlığın önümüzdeki yıllarda iki katına çıkmasının beklendiğini bildirdi. Prof. Dr. Yaralı, hamilelikte az kilo almanın sakıncalı olduğu uyarısında bulunarak, en az 8, en fazla 20 kilo alınmasının ideal olduğunu vurguladı. 
     Kısırlık için bir diğer olumsuz faktörün de şişmanlık olduğunu belirten Prof. Dr. Hakan Yaralı, obezitenin ve aşırı yağlanmanın da kadın bünyesinde tahribata yol açtığını söyledi. 
     Türkiye’de gebe kalmadan önce kadınların muayeneden geçme alışkanlığının olmadığını ifade eden Prof. Dr. Hakan Yaralı, "Oysa gebelik planlanmalı. Planlama sayesinde Hepatit B aşıları tamamlanabilir, vücudun ihtiyaç duyduğu folik asit gibi vitaminlerin takviyesi yapılabilir ve şeker hastalığı kontrol edilebilir" dedi. 
     Prof. Dr. Yaralı, hamileliğin özellikle ilerleyen aylarında topuklu ayakkabı ve strech kıyafetlerin giyilmesinden kaçınılması gerektiğini de sözlerine ekledi. 
     
</TEXT>
</DOC>
