<DOC>
<DOCNO> 384689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yasam/ayas.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapakları 'bilyeli' sahte rakı yaptılar 
</HEADLINE>
<TEXT>


Ölümlerle sonuçlanan 'sahte rakı' olayları sonrası alınan 'bilyeli kapak' önlemi de işe yaramadı. Antalya'da, 'bilyeli kapak' takılmış 1420 şişe sahte rakı ele geçirildi 


Antalya'da, ölümle sonuçlanan sahte rakı olayları sonrası taklit edilemeyecek şekilde geliştirilen 'bilyeli kapak' takılmış şişelerde sahte rakı yakalandı. 
Mali Büro Amirliği ekiplerinin istihbarat çalışması sonucu, İstanbul'da yaşayan K.K.'nın, kargoyla kendi adına alınmak üzere Antalya'ya koliler içinde içki gönderdiği tespit edildi. İstanbul'dan gelen kargoyu Antalya'da teslim alan K.K. ile arkadaşı Ş.G., kolileri yükledikleri minibüste yakalandı. 

Yöntem oldukça basit 
Yapılan aramada, kolilerde tam 1420 şişe 70 cc'lik rakı ele geçirildi. Uzmanların yaptığı ilk incelemede, tüm şişelerin, metil alkol içeren sahte rakı olduğu belirlendi. 
Operasyonda ele geçirilen şişelerin kapaklarının da, özel 'bilyeli kapakları'nın olması dikkat çekti. 
Yetkililer, sahte rakı dolu orijinal şişe ve kapakların, zanlılar ya da İstanbul'da sahte rakı üretimi yapan kişilerce elde edildiğini kaydetti. 
Yetkililere göre, taklit edilmesi zor kapağın içindeki plastik bilye kırıldıktan sonra şişeye sahte rakı dolduruluyor, ardından bilyeler kapaklara yapıştırılıyor. Kapakların altına orijinal metal kısım eklenen şişeler, böylece gerçekmiş gibi piyasaya sürülmeye hazır oluyor. 
Yetkililer, sahte rakıların, K.K. ve Ş.G. tarafından Antalya'da her biri 12 YTL'den satışa sunulmasının planlandığının anlaşıldığını kaydettiler. 

'Tahrip edilmiş' 
Mey İçki'den yapılan açıklamada, yeni şişelerin kapaklarının içinde yer alan bilyeli sistemin kırıldığı ve yeniden doldurulduğu, kapakların tahrip edildiğinin de ilk bakışta görüldüğü kaydedilerek, "Dolayısıyla ortada bizim şişelerimizin taklit edilmesi değil, tahrip edilmesi gibi bir durum var. Bu alandaki rant çok büyük olduğu için kötü niyetli kişiler anlaşılan her türlü yolu deniyorlar" denildi. 




</TEXT>
</DOC>
