<DOC>
<DOCNO> 396770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo11.html </URL>
<DATE> 2005/11/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'nin Bern Büyükelçisi Utandım, konukseverlik göstermeliydik 
</HEADLINE>
<TEXT>

     Türkiye'nin Bern Büyükelçisi Alev Kılıç, İstanbul'daki Türkiye-İsviçre milli maçından sonra çıkan olaylara tepki göstererek, ''olaylardan dolayı utandığını, Türklerin gelenekleri gereği konukseverlik göstermesi gerektiğini'' söyledi. 
     Büyükelçi Kılıç, İsviçre'de yayımlanan Le Matin gazetesine verdiği röportajda, olaylardan ötürü üzüntü duyduğunu belirterek, karşılıklı anlayışa yardımcı olacak bir maç beklediğini, ancak ortaya üzücü bir durumun çıktığını söyledi. 
     Karşılaşmanın ertesi İsviçre basınındaki Türkiye karşıtı tavırdan da İstanbul'da havaalanında İsviçreli oyunculara açılan pankartlar kadar hayal kırıklığına uğradığını belirten Kılıç, bunların tümünün utanç verici ve kabul edilemez olduğunu kaydetti. 
     
     İSVİÇRE'Yİ KUTLARIM'' 

     İsviçre'yi Dünya Kupası'na katılma hakkı elde etmesinden ötürü kutladığını ifade eden Büyükelçi Kılıç, ''Ancak karşılaşmanın dostça sona ermesini isterdim, şimdi sakince düşünüp, maçın daha yalın tahlilinin yapılacağını umuyorum'' diye konuştu. 
     Büyükelçi Alev Kılıç, maç sırasında geleneklerin öngördüğü gibi Türklerden daha fazla konukseverlik beklediğini sözlerine ekleyerek, ancak İsviçre basınında kaydedildiği gibi Türkiye'nin futbolda şiddetin son kalesi olmadığını, bu ifadelerin yanlış ve ırkçı görüşler olduğunu söyledi. 
     Kılıç, maç sırasında statta şiddet olmadığını, koridorlarda olup bitenin açıklığa kavuşturulması gerektiğinin altını çizdi. 
     Kılıç, İsviçreli gazetecinin ''Ermeni sorunu nedeniyle iki ülke arasındaki zaten gergin olan ilişkilerin daha da bozulup bozulmayacağı'' yönündeki sorusu üzerine, ''sportif ve siyasi ilişkilerin farkını ayırt etmek gerektiğini, Ermeni konusu üzerinde iki ülkenin benzer yaklaşımı bulunduğunu, bu nedenle durumun vahimleşeceğini düşünmediğini'' kaydetti. 
     Karşılaşmadan sonra stadyumun koridorlarında olup bitenlerin açıklığa kavuşturulması ve olayın sorumlularının cezalandırılması gerektiğini belirten Büyükelçi Kılıç, İsviçre'de Türkiye'nin görüntüsüne zarar veren bu olayın dünyadaki imajına zarar vermeyeceğini, iki ülke arasındaki dostça ilişkilerin geliştirilmesi için bu gölgeyi dağıtmanın akıllıca olacağını söyledi. 
     Kılıç, soru üzerine bu olayın Türkiye'nin AB'ye üyelik süreciyle ilişkisi bulunmadığını, Avrupa kamuoyunun kendisini ilgilendirmeyen bir maça göre karar vereceğini sanmadığını ifade etti. 
     FİFA Başkanı'nın bir karara varılmadan önce konuşmasını da doğru bulmadığını söyleyen Kılıç, İsviçre'de yaşayan Türkler için endişe etmediğini, ancak onların da büyük baskı altında olduklarını ve olup bitenlerden memnun olmadıklarını belirtti. 
     
     ''KEBAP BOYKOTU'' ÇAĞRILARI 

     Büyükelçi Kılıç ayrıca, internette dolaşan ''kebap boykotu'' çağrılarından da üzüntü duyduğunu ve hayal kırıklığı duyduğunu belirterek, Türklere yönelik ırkçı açıklamalar gibi İsviçrelilere yumurta atmanın, uygar davranışlar olmadığını ifade etti. 
     
     İSVİÇRELİ BAKAN 

     Bu arada, gazetedeki bir başka habere göre, İsviçre Dışişleri Bakanı Micheline Calmy-Rey, FİFA'nın soruşturması sonucunda eğer, resmi Türk makamlarının da olaylara karıştıkları belirlenirse, resmi girişimde bulunacağını söyledi. 
     İsviçre'nin de vicdanının rahat olmadığını ve Bern'deki maçta Türk milli marşının ıslıklandığını belirten Dışişleri Bakanı Calmy-Rey, ''Islıkların İsviçre'den gelmesi kabul edilemez'' dedi. 
     Bu olayların ülkesindeki yabancı düşmanı çevrelerce suistimal edilmesinden endişesi bulunduğunu belirten İsviçre Dışişleri Bakanı, ''Bu durum çok üzücü, sporda şiddet hepimizi endişelendiren bir sorun. Holiganizmin sınırları yok'' diye konuştu. 

     
</TEXT>
</DOC>
