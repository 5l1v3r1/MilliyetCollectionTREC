<DOC>
<DOCNO> 390763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/ekonomi/eko05.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi, kırmızı et fiyatını tetikledi 
</HEADLINE>
<TEXT>


BÜLENT YARDIMCI 

Beyaz et satışları düşünce, kırmızı et satışları yüzde 25 artı. Talep artınca kırmızı et fiyatları yükseldi. İstanbul'a keçi eti gelişi arttı 
Kuş gribi korkusu ile tavuk ve hindi etinden kaçan tüketici kırmızı ete yönelince kırmızı et satışları yüzde 25 arttı. Talep artınca et fiyatları da yükseldi. Kısa adı Etbir olan Et Sanayicileri Birliği Başkanı Önder Uluer, kuş gribinden sonra satışların yüzde 25 arttığını belirterek şöyle dedi 
"Kırmızı et fiyatları her yıl ramazan ayında, geleneksel olarak yüzde 5 artardı. Bu yıl ramazanla kuş gribi korkusu üst üste gelince fiyat artışları çok daha yüksek oldu." 
Ramazan başında, kuş gribi krizinden önce karkas dana etinin toptan kilosu 8 YTL dolayında iken şu günlerde bu fiyat 9.2 YTL olmuş. Kuzu eti fiyatındaki artış ise daha fazla. Yine aynı dönemde toptan kuzu etinin fiyatı 8.5 YTL'den son günlerde 10.5 YTL'ye ulaşmış. 
Önder Uluer, canlı hayvan piyasasında Kurban bayramı etkisinin hissedilmeye başladığını belirterek şöyle diyor "Kuş gribi korkusu sona ererse kırmızı et fiyatları bir miktar geriler. Ama tüketicinin beyaz et korkusu sürerse kırmızı et fiyatları kurban bayramına doğru daha da yükselir." 

Keçi eti piyasada 
İstanbul Fatih semtinde Kadınlar Pazarı'nda tavuk eti ve kırmızı et satan Vatan Et firması, kuş gribinden önce günde 20-25 kasa tavuk eti satarken şimdi günde 5 kasa satar olmuş. Vatan Et, ramazandan önce toptan 7.7 YTL olan dana karkas fiyatının şu günlerde 9 YTL olduğunu belirterek tüketiciyi uyarıyor 
"Toptan kuzu eti fiyatı, ramazan öncesi 7.6 YTL iken şimdi 10 YTL'yi geçti. Keçi eti ise toptan 6 YTL. İstanbul'a keçi eti gelişi arttı. Vatandaş dikkat etsin. Kuzu alıyorum diye keçi eti almasın." 

Doğu Anadolu memnun 
İstanbul Ticaret Borası'nda dana but toptan fiyatı 11 YTL'yi aştı. Kırmızı et talebindeki artışa parelel olarak fiyatlardaki bu yükselme, Doğu Anadolu'daki besicileri memnun etti. Doğu Anadolu Besiciler Birliği Başkanı Nazmi Ilıcalı, kırmızı et fiyatındaki yükselmenin, en önemli gelir kaynağı hayvancılık olan Doğu Anadolu ekonomisini olumlu etkileyeceğini söylüyor. 
Bingöl Et firması sahibi Kenan Aybek, Eylül ayında günde 300 küçükbaş keserken son günlerde 500 kesim yaptıklarını açıklıyor. Erzurum'da faaliyet gösteren Oral Et firmasının günlük küçükbaş kesim sayısı da 450 den 900'e çıkmış. 
Diyarbakır'da da kesilen hayvan satışı artmış ama şehir içinde et satışı artmamış. Diyarbakır Kasaplar Odası Başkanı Sait Şanlı,"Diyarbakır kasaplarının et satışında bir artış olmadı. Fakat diğer illere gönderilmek üzere kesilen küçükbaş sayısı yüzde 20 arttı" diyor. 


</TEXT>
</DOC>
