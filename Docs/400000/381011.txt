<DOC>
<DOCNO> 381011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonyas13.html </URL>
<DATE> 2005/09/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gamze Özçelik gözyaşları içinde anlattı 
</HEADLINE>
<TEXT>

     "İlaçla uyutulup kendisine tecavüz edildiğini" öne süren oyuncu Gamze Özçelik, "doğum günü olan 20 Ağustos’ta çok acı veren bir doğum günü hediyesi aldığını" ifade ederek, bu tür olayların bir daha yaşanmaması için bunu yapan insanların cezalandırılması gerektiğini söyledi. 
     Gamze Özçelik, İstanbul’da bir otelde, kendisini "oyuncunun basın sözcüsü" olarak tanıtan Joseph Erdem ile basın toplantısı düzenledi. 
     Toplantıda hayli bitkin görünen ve gözyaşlarını tutamayan Özçelik, "ilk kez acılarını ve düşüncelerini çok sayıda insanla paylaşacağını" söyledi. 
     Özçelik, şunları kaydetti 
     "20 Ağustos tarihinde, yani doğum günümde bana çok acı bir doğum günü hediyesi verildi. O günden beri hayatımın en kötü günlerini yaşadım. Evlilik hazırlığı yaptığım bir zamanda, belki en mutlu günümde bunlarla karşılaştım. Görüntüleri ilk gördüğümde ben olduğumu elbette biliyordum, ama bunu kabullenmek için bu şoktan çıkmam gerekiyordu. Ben, iftira atılarak öldürülmek isteniyorum. Bu konuda açıklama yapmadım, çünkü ’reklam yapılıyor’ densin istemedim." 
     
     "HİÇBİR KÖTÜ OLAYA KARIŞMADIM" 

     Sigara ve içki kullanmadığını, hatta bu yüzden arkadaşları tarafından alay konusu edildiğini ve 7 yıldır oyunculuk yaptığını anlatan Özçelik, sözlerini şöyle sürdürdü 
     "Sizin gözünüz önünde büyüdüm ve hiçbir kötü olaya karışmadım. Benim Allah’a inancım var, vicdanım var. Kimseye iftira atmam. Böyle bir şey hiçbir insanoğluna yapılamaz. Lütfen yargının işleyişini bozmayın ki suçlu cezalandırılabilsin. Ben bir komploya kurban gittim. Hem de zamanında güvendiğim ve inandığım bir insan tarafından." Özçelik, bu tür olayların bir daha yaşanmaması için bunu yapan insanların cezalandırılması gerektiğini söyledi. "Joseph Erdem’in kim olduğu" sorusu üzerine de Özçelik, "bu olayla ilgili kriminal bulgu ve delilleri araştırdığını" kaydetti. 
     
     "DEPRESYON TEDAVİSİ GÖRMEKTE" 

     Joseph Erdem ise "bu olayda tek bir suç varmış gibi gösterildiğini, ancak ’tecavüz’, ’tecavüzün istek dışı kaydedilmesi’ ve ’internet ve basın yoluyla yayılması’ olarak 3 ayrı suç bulunduğunu" söyledi. 
     "Bu olayların bir reklam olmadığını ve bundan sonra yargıya intikal etmiş bir konu için konuşmayacaklarını" ifade eden Erdem, şöyle konuştu 
     "Gamze hanım, bütün bunları kaldıracak durumda değil. Bundan sonra özel röportaj asla olmayacak. Bu olay basit bir magazin olayı değil. Ortada çok ağır bir suç var. Ama biliyoruz ki suçu ispat edilene kadar herkes suçsuzdur. Bu, hukuk adamlarının işi. Gamze hanım, bu olaylardan dolayı ciddi anlamda bir travma geçirmekte ve depresyon tedavisi görmektedir." Joseph Erdem, "Ali Aydın’ın Gamze Özçelik’in avukatlığını bırakmasına" ilişkin bir soruyu ise "Ali Aydın, Gamze hanımın çok yakın aile dostu. Bu yüzden bu olaya ilk olarak müdahale etmesi çok normal. Ama kendisi ceza avukatı değil, iş avukatı. Ayrılmasının birinci sebebi bu. İkinci neden ise basının şahsı üzerine çok gitmiş olması" diye yanıtladı. 
     

     
</TEXT>
</DOC>
