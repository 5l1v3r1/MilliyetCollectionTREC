<DOC>
<DOCNO> 375364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko10.html </URL>
<DATE> 2005/09/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
ATO'dan iş ve işçi arayanlara özel istihdam bürosu... 
</HEADLINE>
<TEXT>

     Ankara Ticaret Odası'nın ATO , işsizlik sorununa çözüm bulmak ve üyelerinin eleman ihtiyacını karşılamak amacıyla kurduğu ''Özel İstihdam Bürosu'' faaliyetine başladı. 
     ATO'dan yapılan yazılı açıklamaya göre, ''www.atonet.org.tr'' adresli internet sitesi üzerinden faaliyet gösteren Özel İstihdam Bürosu için ATO'da bir birim kuruldu ve büro gerekli yasal prosedürleri yerine getirerek, resmi olarak faaliyet göstermeye başladı. 
     ATO binasında hizmet veren İstihdam Bürosu, internet üzerinden faaliyet gösteren Kariyer.Net firması ile işbirliği içinde çalışıyor. ATO İstihdam Ofisi'nin ilanları aynı zamanda bu adreste de görünerek daha geniş kesimlere ulaşılıyor. 
     
     NASIL BAŞVURULACAK 
     Eleman arayan firmalar ve iş arayan kişilerin www.atonet.org.tr adresli internet sitesinden önce Özel İstihdam Bürosu linkine, buradan da durumlarına uygun olarak ''iş arayanlar'' ya da ''işverenler'' bölümüne tıklamaları gerekiyor. 
     İşverenler, ilgili menüden giriş yapıp şifre alarak, ''İşveren Başvuru Formu''na ulaşabilirken, ''yeni ilan ekle'' linkine tıklayan işveren de ''işveren ilan giriş formu''nu doldurarak, aradığı elemanın niteliklerini belirtebiliyor. 
     İşverenlerin ilanları www.atonet.org.tr ve www.kariyer.net adreslerinde yayınlanıyor. Yayınlanan ilanlara başvurmak isteyen kişiler ise, yine aynı adreslerden sitelere üye olarak özgeçmiş hazırlayıp bu işlemi gerçekleştirebiliyor. 
     İnternet olanağı bulunmayan vatandaşlar ise Özel İstihdam Bürosu'na bizzat başvuruda bulunabiliyorlar. ATO, söz konusu hizmeti hem iş arayana ve hem işverene ücretsiz olarak veriyor. 
     
     SİSTEM NASIL İŞLİYOR 
     Ankara Ticaret Odası Özel İstihdam Bürosu'nda konusunda eğitim almış 6 personel görev yapıyor. İnternet üzerinden veya elden gelen başvurular sonrasında, işverenin talebi doğrultusunda istenirse ön görüşmeler ve mülakatlarla iş arayanlar işverene yönlendiriliyor, istenirse de özgeçmişler taranarak aranan niteliklere uygun elemanlar işverene yönlendiriliyor. 
     
     İSTİHDAM BÜROSU KURAN İLK MESLEK ODASI 
     ATO Başkanı Sinan Aygün, Türkiye'nin en önemli sorunun işsizlik olduğunu belirtirken, Türkiye'de işsizliğin yanı sıra ''doğru işe doğru eleman'' bulmanın da başlı başına bir sorun olduğunu ifade etti. 
     ATO'nin istihdam bürosu kuran ilk meslek odası olduğunu vurgulayan Aygün, şunları kaydetti 
     ''İşsizler iş bulamamaktan yakınırken, işverenler yani şirketler, fabrikalar, ticarethaneler de aradığı nitelikte elemanı bulamamaktan yakınıyor. Bugün Türkiye'nin her ilinde durum böyle. ATO olarak durumdan vazife çıkararak önce kendimize haydi iş başına dedik ve Türkiye'de bir ilke imza atarak meslek örgütü olarak bünyemizde Özel İstihdam Bürosu oluşturduk. Gerekli yasal çalışmaları yaptık ve Türkiye İş Kurumu'ndan faaliyet belgemizi aldık. ATO Özel İstihdam Bürosu odamız içinden gerek internet üzerinden gerekse yüz yüze, iş araya ve iş verene ücretsiz olarak hizmet sağlayacak. 
     Amacımız mevcut yasaların öngördüğü şekilde, işgücü piyasasında iş arayanlarla eleman arayanları bir araya getirerek her iki kesime de haydi iş başına diyebilmek. Ne kadar işsizimize iş, ne kadar işletmemize ihtiyaç duyduğu personeli sağlayabilirsek mutluluğumuz ve umudumuz o kadar artacaktır.'' 
     
</TEXT>
</DOC>
