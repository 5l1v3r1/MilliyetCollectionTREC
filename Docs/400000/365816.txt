<DOC>
<DOCNO> 365816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo30.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Milli karşılaşmada İncil krizi 

İZMİR'DE 11-21 Ağustos tarihleri arasında yapılacak UNIVERSIADE'ye hazırlanan Basketbol Milli Takımı'nın, ABD ile oynadığı özel maç öncesi yapılan seramoni töreni krize yol açtı. Rakip oyuncuların milli takım sporcularına tören sırasında Türkçe yazılmış İncil hediye etmek istemesine Ay - Yıldızlı ekibimizden tepki geldi. Milli Takımlar Genel Menajeri Doğan Hakyemez, "Böyle bir durumla ilk kez karşı karşıya kaldık. Bu tarz yaklaşımlar spor sahalarına yakışmıyor. Ne yani biz de İngilizce Kur'an - ı Kerim mi dağıtalım " diyerek tepkisini dile getirdi. 

Real Madrid'den iki bomba 

VE Real Madrid patladı... Transfer piyasının suskun ekibi, iki Brezilyalı yıldızı renklerine bağladı. Eflatun - Beyazlılar, uzun süredir peşinde olduğu Robinho için Santos kulübü ile aradaki problemi çözdüklerini açıkladı. Real'in 6 aydır peşinde olduğu 21 yaşındaki yıldızın maliyetinin 20 milyon Euro olduğu ve 25 Ağustos'ta resmi imzayı atacağı bildirildi. Sevilla'nın sambacı golcüsü Julio Baptista da kendini 5 yıllığına Real Madrid'e bağlayan sözleşmeye önceki gün imza attı. Real, Sevilla'ya 20 milyon Euro bonservis ödeyecek. 

Reina'dan örnek davranış 

SAİM BOZER 

İstanbul'un ünlü eğlence mekanlarından Reina, 1 Ağustos Pazartesi günü elde edeceği tüm geliri Türkiye Engelliler Spor Yardım ve Eğitim Vakfı'na TESYEV bırakacak. Reina'da dün biraraya gelen Beşiktaş Belediye Başkanı İsmail Ünal, TESYEV Kurucu Başkanı ve yazarımız Yavuz Kocaömer, eğlence mekanının ortaklarından Ali Ünal ve Hülya Koçyiğit, organizasyonla ilgili basın toplantısını düzenledi. 

Rusya'yı yendik 

13. Dünya Genç Bayanlar Voleybol Şampiyonası'nda Türkiye, klasman grubunda Rusya'yı 3-1 yendi. Karşılaşmanın setleri 25-19, 25-27, 25-16 ve 29-27 sona erdi. Ay-Yıldızlı ekibimiz bugün Porto Riko'yu 3-1'le geçen Japonya ile saat 17.00'de beşincilik maçı yapacak. Bu arada İtalya'yı 3-2 yenen Brezilya ile Çin'i 3-1 mağlup eden Sırbistan Karadağ finale yükseldi. 

Yıldızlar parladı 

19.Avrupa Yıldız Erkekler Basketbol Şampiyonası finallerinde D Grubu'nda yer alan milli takım, ikinci maçında, Slovenya'yı 73-63 yendi. İspanya'nın Castilla Leon kentinde yapılan karşılaşmanın ilk yarısını ise Ay-Yıldızlı ekip 34-23 önde kapadı. Millilerimiz bugün TSİ 17.00'de Ukrayna ile oynayacak. Polonya'da mücadele eden yıldız bayanlarımız da İspanya'a 51-49 mağlup oldu. 


</TEXT>
</DOC>
