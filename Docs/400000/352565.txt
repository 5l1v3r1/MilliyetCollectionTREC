<DOC>
<DOCNO> 352565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko28.html </URL>
<DATE> 2005/06/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Merkez Bankası döviz rezervi 39.1 milyar dolara yükseldi... 
</HEADLINE>
<TEXT>

     Merkez Bankası'nın döviz rezervleri 3-10 Haziran 2005 tarihleri arasında 1 milyar 980 milyon dolar artarak, 10 Haziran itibarıyla 39 milyar 96 milyon dolara çıktı. 
     Banka'nın döviz rezervleri 3 Haziran'da 37 milyar 116 milyon dolar idi. 
     Türkiye'nin ''uluslararası rezervleri'' ise 20-27 Mayıs tarihleri arasında 336 milyon dolar artarak, 27 Mayıs itibarıyla 56 milyar 412 milyon dolara çıktı. Uluslararası rezervler 20 Mayıs'ta, 56 milyar 76 milyon dolar idi. 
     Bankalar ve özel finans kurumlarının ÖFK toplam döviz rezervleri de 165 milyon dolar azalmayla, 27 Mayıs itibarıyla 19 milyar 44 milyon dolara indi. Bankalar ve ÖFK'ların toplam döviz rezervi 20 Mayıs'ta 19 milyar 209 milyon dolar idi. 
     
     REPO İŞLEMLERİ AZALDI 
     Bankaların müşterileriyle yaptığı repo işlemleri, 3-10 Haziran 2005 tarihleri arasında 3.4 milyon YTL azalarak, 10 Haziran itibarıyla 2 milyar 76.3 milyon YTL oldu. Repo işlemleri 3 Haziran'da 2 milyar 79.7 milyon YTL idi. 
     Mali kuruluşlar arası repo işlemleri ise 3 Haziran'da 10 milyar 142.4 milyon YTL iken, 10 Haziran itibarıyla 20.6 milyon YTL azalma ile 10 milyar 121.8 milyon YTL'ye indi. 
     
     DIŞ BORÇ ÖDEMELERİ 
     Türkiye, 1-15 Haziran tarihleri arasında 719.65 milyon dolar dış borç ödemesi yaptı. 
     Ödemelerin 350.40 milyon doları Hazine, 14.68 milyon doları Merkez Bankası ve 18.19 milyon doları genel ve katma bütçeli idarelerin dokümantasyon, kitap bedeli, katılma payı, üyelik aidatı gibi ödemeler ile MSB ve savunma sanayii ödemeleri gibi kalemlerden oluştu. Aynı dönemde IMF'ye yapılan ödeme 336.38 milyon dolar oldu. 
     Bu arada, bu yıl başından itibaren bugüne kadar yapılan toplam dış borç ödemesi 12 milyar 124.10 milyon dolara ulaştı. 
     
     DÖVİZ MEVDUAT HESAPLARI 
     Bankalardaki toplam döviz mevduat hesapları, 3 Haziran itibarıyla 75 milyar 886 milyon dolar oldu. Toplam döviz mevduat hesapları 27 Mayıs'ta 76 milyar 401 milyon dolar idi. 
     Döviz tevdiat hesapları toplamı 3 Haziran itibarıyla 59 milyar 243 milyon dolara, yurt dışı döviz tevdiat hesapları toplamı da 2 milyar 913 milyon dolara, yurt içi döviz tevdiat hesapları da 56 milyar 329 milyon dolara geriledi. 
     
</TEXT>
</DOC>
