<DOC>
<DOCNO> 365733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur20.html </URL>
<DATE> 2005/07/30/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Atatürk Havalimanı'nda, yolcu uçağı yer aracı ile çarpıştı... 
</HEADLINE>
<TEXT>

     Yolcuları arasında TBMM Başkanı Bülent Arınç ve eşinin de bulunduğu Suudi Havayolları’na ait uçağa yer hizmetlerinde kullanılan araç çarptı. Uçak, bu nedenle Atatürk Havalimanı’ndan havalanamadı. 
     Medine-Cidde seferini gerçekleştirecek Suudi Havayolları’na ait uçağa, kalkış hazırlıklarının yapıldığı sırada, yer hizmetlerinde kullanılan bir araç çarptı. 
     Kazada, uçağın sağ motorunun kapağında 3 noktada delinme meydana gelirken, uçağın kalkışı durduruldu. 
     Bu sırada, eşi Münevver Arınç ve bazı yakınlarıyla birlikte Umre ziyareti amacıyla uçağa binmek üzere VIP Salonu’ndan gelen TBMM Başkanı Bülent Arınç, kaza nedeniyle uçağa binmekten vazgeçti ve salona döndü. Daha önce kabine alınan 141 yolcu da uçaktan bekleme salonuna alındı. 
     Teknik ekip uçakta incelemeler yaparken, problemin giderilmesi halinde uçağın havalanabileceği ya da yolcuların başka bir uçakla gönderileceği belirtildi. 
     Öte yandan, TBMM Başkanı Bülent Arınç, bir süre beklediği VIP Salonu’ndan ayrıldı. Arınç, gazetecilerin soruları üzerine, "Küçük bir kaza oldu. Biz de TBMM’nin sosyal tesislerine gidiyoruz. Orada bir süre bekleyeceğiz, dinleneceğiz. Umarım sorun kısa sürede giderilir" dedi. 
     
</TEXT>
</DOC>
