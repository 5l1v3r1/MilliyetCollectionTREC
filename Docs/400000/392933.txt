<DOC>
<DOCNO> 392933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/magazin/amag.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diziler yetim kaldı 
</HEADLINE>
<TEXT>


Senaryolarını yazdığı 'İkinci Bahar', 'Süper Baba' ve 'Bizimkiler' gibi dizilerle Türk halkını Türk halkına en iyi anlatan yazarlardan biri olan Sulhi Dölek, 57 yaşında beyin kanaması nedeniyle yaşamını yitirdi 

MAGAZİN SERVİSİ 

'Süper Baba', 'İkinci Bahar', 'Bizimkiler' gibi ekran klasiği haline gelmiş dizilerin yazarı Sulhi Dölek 57 , dün sabaha karşı, tedavi gördüğü GATA Haydarpaşa Eğitim Hastanesi Beyin Cerrahisi Servisi'nde vefat etti. Son olarak Kanal D ekranlarında yayımlanan ve Yunanistan'da da büyük ilgi gören 'Yabancı Damat' adlı dizinin senaryosunu yazan Dölek, 2 hafta önce beyin kanaması geçirmiş ve GATA'da yoğun bakıma alınmıştı. 
Emekli Deniz Yarbayı olan Dölek'in cenazesi bugün saat 12.00'de Üsküdar Selimiye Camii'nde yapılacak askeri törenin ardından Topkapı Aile Mezarlığı'nda toprağa verilecek. 

Ödüllü edebiyatçı 
Deniz Harp Okulu ve Michigan Üniversitesi'ni bitiren Dölek, 1989'a kadar, gemi inşa yüksek mühendisi olarak Deniz Kuvvetleri'nde çeşitli görevlerde bulundu. 1969'da Varlık Dergisi'nde çalışmaya başlayan Dölek, aynı yıl 'Dünya Dönmüyor Artık' adlı tek perdelik oyunla Yusuf Ziya Ortaç ödülünü kazandı. 
Sonraki yıllarda Milliyet, Cumhuriyet gibi gazetelerle Çivi, Nokta, Tempo ve Diyojen gibi haftalık dergilerde yazılar yazan Dölek'in çok sayıda romanı ve çocuk edebiyatına dair eserleri bulunuyor. 

DOSTLAR ŞU GÖRÜŞTE BİRLEŞTİ 'Onun yeri doldurulamaz' 

KÜLTÜR-SANAT VE MAGAZİN SERVİSLERİ 
Meral Okay 
Onunla 'İkinci Bahar' ve 'Koltuk Sevdası' dizilerinde çalıştım. Çok kıymetli ve özel bir adamdı. Yazdığı dizilerde Türk halkını anlatıyordu hepimizin sevdiği karakterler yaratmıştı. Çok erken gitti. 

Erdal Özyağcılar 
Onu çoğu kişi senarist olarak tanır ama o çok iyi bir edebiyatçı, incelemeciydi. Edebiyat dünyasında olması gereken yerde değildi. Mütevazı, gösterişten uzak bir yaşamı vardı. 

Şener Şen 
İkinci Bahar'da birlikte çalıştık. Çok değerli ve önemli bir insandı. Ne yazık ki çok fazla görüşmedik. Çok genç yaşta aramızdan ayrıldı. Çok üzgünüm. 

Sevinç Erbulak 
'Süper Baba' dizisine başladığımda daha 17 yaşındaydım. Kendisinden çok şey öğrendim. Mesleğimde bugünlere gelmemde çok büyük katkısı var. Başımız sağ olsun. 

Semih Poroy 
Çeyrek yüzyıllık dostumdu. Onu, düzgün kişiliği yanında asıl edebiyat yapıtlarıyla anımsayacağız. Yapıtları ile okuru arasına girip işin tadını kaçıran yazarlardan olmadı. 

Necati Tosuner 
Yazarlığının olgunluk dönemini yaşayamadan, onu böyle erkenden yitirmiş olmaktan büyük üzüntü duyuyorum. Edebiyat- severlere kitaplarından seslenmeyi sonsuza kadar sürdürecek. 

Yalvaç Ural 
Aziz Nesin damarından gelen değerli bir mizah ustasıydı. Entelektüel sözcüğü ondan daha iyi kimseye yakışamaz. 3 kızı olan iyi bir baba, iyi bir eş, iyi bir dosttu. Yeri asla doldurulamaz. 

Muzaffer İzgü 
Anadolu'nun mizahını yaptı. Kahramanları elle tutulur, çok yakınımızdan, orta sınıf insanlardı. Ülke gerçeklerini yansıtırdı. İzleyicisini edilgen değil etken yapardı. 

Tahsin Yücel 
Gerçek bir edebiyatçıydı. Yazınsal değeri, mizah yazarlarında, eğlendirmek için yazanlarda aranan niteliklerin çok üstündeydi. Onun vefatıyla iyi bir yazarı yitirdik. 

Eray Canberk 
Son romanı 'Küçük Günahlar Sokağı'nı okumaya başlamıştım. Kitabına onun ölümünden sonra devam etmek varmış. 

Dölek'in başlıca kitapları 

'Yeşil Bayır' adlı romanıyla 1979 yılında Kültür Bakanlığı Çocuk Romanları Yarışması'nda birinci olan Sulhi Dölek'in başlıca kitapları söyle 
Korugan Roman, 1975, Milliyet Yayınları Roman Yarışması üçüncüsü Geç Başlayan Yargılama Roman, 1980 Vidalar Öyküler, 1983 Sabahattin Ali Öykü Ödülü Kiracı Roman, 1983 Madaralı Roman Ödülü Teslim Ol Küçük Roman, 1988 Truva Katırı Roman, 1991 Aynalar Öyküler, 1994 Yunus Nadi Öykü Ödülü Kirpi Roman, 1996 İş Bankası Edebiyat Büyük Ödülü Habis'in Serüvenleri Öykü, 1997 


</TEXT>
</DOC>
