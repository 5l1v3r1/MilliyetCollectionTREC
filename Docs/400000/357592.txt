<DOC>
<DOCNO> 357592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/guclu.html </URL>
<DATE> 2005/07/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan boş konuşuyor 
</HEADLINE>
<TEXT>


Başbakan Erdoğan ile Teziç arasındaki seviyeli tartışmayı izleyip de, bizi kimler yönetiyor diye kaygı duymamak elde değil. 
Erdoğan'ın önceki gün Bakü'ye giderken, Türk üniversiteleri için söyledikleri, yenilir yutulur gibi değil. Başbakan, Teziç'i dünyayı tanımamakla suçluyor. Ama kendisinin bildiğini söylemek de abesle iştigal olur. Belli ki Başbakan yurtdışına yaptığı gezilerde, bilim çevreleriyle hiç konuşmuyor. Ya da gittiği ülkelerin liderlerine, siz eğitim ve bilim için neler yapıyorsunuz diye hiç sormuyor. 
Başbakan Erdoğan'ın üniversitelere yönelik olarak kafasında tek şey var. O da türban ve imam hatipler. YÖK Başkanı Teziç de ondan farklı değil. Hükümetle polemiğe girmenin ötesinde ortaya koyduğu hiçbir şey yok. 
Başbakan Erdoğan'ın belli ki üniversiteler konusunda ciddi anlamda danışmanları yok. Eğer olmuş olsaydı, ne YÖK, ÖSS ve türban konusu bu noktaya gelirdi ne de Bakü yolunda söylediği bu sözleri söylerdi. 
Sayın Başbakan'a önerim, çok yakından tanıdığı dünya liderlerinin, zaman zaman, bizim de yayımladığımız, bilime ve üniversitelere yönelik söylemlerine bir göz atması. Bugüne kadar, yurtiçi ve yurtdışında, kaç tane üniversite gezdi bilmiyorum. Fazla olduğunu ve bu konulara yönelik araştırmalara göz attığını da sanmıyorum. Diline doladığı, dünyanın en iyi 500 üniversitesi sıralamasını ben de yazdım. Ama olayın farklı noktalarını da hep dile getirdim. Erdoğan'ın görmek istemediği çelişkiler, asıl orada yatıyor. 
İlk 500'e, eğer Türk üniversiteleri giremedi ise, bunun asıl sorumlusu bilim adamlarımız, rektörler ve YÖK başkanları değil, ülkeyi yönetenlerdir. Yani siyasilerdir. Daha pek çok rakam vereceğim. Ama hemen şu rakamlara göz atmakta yarar var. Türkiye'deki tüm üniversitelerin bütçeleri, YÖK bütçesi de dahil 2.5 milyar dolar. Oysa dünyanın en iyi üniversitelerine sahip olan ABD'nin sadece mühendislik fakültelerine sağladığı destek, 3 milyar 696 milyon dolar. TÜBİTAK'a verilen para ise 300 milyon dolar. 
Biraz daha özele inersek, hemen hemen eşdeğer koşullara sahip olan ODTÜ ile MIT'yi kıyasladığımızda, ODTÜ'nün genel bütçesi, her şey dahil, 80 milyon dolar, MIT'nin bütçesi ise milyarlarla telaffuz ediliyor. Geçen yıl, sadece Savunma Bakanlığı'ndan araştırma fonuna, 475 milyon dolarlık destek aldı. 
ABD ile bizi kıyaslamanız yanlış olur derseniz, gelin kişi başına 250 dolar düşen Çin'e bir göz atalım. 
Pekin ve Hua üniversitelerinde yaklaşık 40'ar bin öğrenci öğrenim görüyor. Bütçeleri ise 1.9'ar milyar dolar. 
Biz 53 devlet üniversitesindeki 1 milyon 800 bin öğrenci ve bilimsel üretkenlik için 2.5 milyar dolar ayırırken, Çin sadece iki üniversitesine 3.8 milyar dolar veriyor. Böyle olunca da tabii ki biz değil onlar dünyanın süper güçleri arasına giriyor. 
Hafta içinde Rusya'daydım. Moskova Devlet Üniversitesi'ni gezerken gıpta ettim. Onlara sağlanan olanaklarla, Erdoğan'ın tu kaka ilan ettiği İstanbul Üniversitesi'ni kıyasladım. Hemen her konuda nal topladığımızı gördüm. 
Rakamlara devam edelim. ABD'de profesör maaşı ortalama 7-8 bin dolar. Türbanı, imam hatipleri değil de bilimi acil eylem planına alan Çin'de 12-13 bin dolar. Komşumuz Yunanistan'da ise 4 bin dolar. Bizimkiler 1500 dolar alıyor. Diğer öğretim üyeleri ise sürünüyor. 
Başbakan, "ABD'de Home School'lar ev okulları var. Bizde böyle bir şey var mı Buyur aç. Öğrenci evinde çalışsın. Gelip imtihana girsin" diyor. 
Anlaşılan o ki, Sayın Başbakan Türkiye'de yaşamıyor. Dünyanın en büyük Home School'unun bizde olduğundan bile heberi yok. Açıköğretim Fakültesi, Açık Lise ve Açık İlköğretim ne ki İlle de adını İngilizce mi koymamız gerekiyor .. 



</TEXT>
</DOC>
