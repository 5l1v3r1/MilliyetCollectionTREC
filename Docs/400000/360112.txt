<DOC>
<DOCNO> 360112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy13.html </URL>
<DATE> 2005/07/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Devlet Bakanı Ali Babacan, Brüksel'e gitti... 
</HEADLINE>
<TEXT>

     Devlet Bakanı ve Başmüzakereci Ali Babacan, AB Ekonomi ve Maliye Bakanları toplantısı ECOFIN ile Avrupa Parlamentosu çerçevesinde temaslarda bulunmak üzere Brüksel'e gitti. Babacan'ın akşam saatlerinde Brüksel'de olması bekleniyor. 
     Devlet Bakanlığı'ndan alınan bilgiye göre, 14 Temmuz'a kadar Brüksel'de bulunacak Ali Babacan, ayrıca bazı AB komiserleriyle ikili görüşmeler yapacak. 
     Bu arada ECOFIN aday ülkelerin bakanlarıyla Diyalog Toplantısı yarın yapılacak. Toplantıya, 25 AB ülkesinin bakanlarının yanı sıra Türkiye, Romanya, Bulgaristan ve Hırvatistan'dan bakanlar katılacak. 
     Türkiye toplantıda, Başmüzakereci Ali Babacan tarafından temsil edilecek. Babacan, toplantıda Türkiye'deki son ekonomik gelişmelere ilişkin bir sunuş yapacak. 
     Ali Babacan, Avrupa Parlamentosu Dışilişkiler Komitesi'yle de bir toplantı yapacak. Komitenin davetlisi olarak toplantıya katılacak Babacan, burada da Türkiye'deki reform sürecine ilişkin bir konuşma yapacak. 
     Ali Babacan, aynı günün akşamı, Avrupa Parlamentosu'nun bazı üyeleriyle bir akşam yemeğinde bir araya gelecek. Brüksel temasları çerçevesinde bazı AB Komiserleriyle de bire bir görüşmeler gerçekleştirilecek. 
     Ali Babacan, 13 Temmuz Çarşamba günü, Komisyon Başkan Yardımcısı ve Adalet, Özgürlük ve Güvenlikten Sorumlu AB Komiseri Franco Frattini, Çevreden Sorumlu AB Komiseri Stavros Dimas ve Bilim ve Araştırmadan Sorumlu Komiser Janez Potochnik ile bir araya gelecek. 
     Aynı gün, 3 Ekim'de başlayacak müzakere sürecine ilişkin, Komisyon yetkilileriyle bir bilgilendirme toplantısı da yapılacak. 
     Babacan ile beraberindeki heyet, 14 Temmuz 2005 Perşembe günü Türkiye'ye dönecek. 
     
</TEXT>
</DOC>
