<DOC>
<DOCNO> 362371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun43.html </URL>
<DATE> 2005/07/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
AB'de teröre karşı gübre satışını kısıtlama önerisi... 
</HEADLINE>
<TEXT>

     Terörizmle mücadele amacıyla üye ülkelere yeni öneriler sunan AB Komisyonu, gübre satışlarının kontrol altına alınmasını istedi. 
     AB'nin yürütme organı olan Komisyon, karar organı Konsey'e bugün ilettiği öneriler paketinde, içeriğinde amonyum nitratı bulunan gübrelerin sadece özel izinle satılmasını tavsiye ederken, amonyum nitratının bomba imalinde kullanıldığını hatırlattı. 
     Komisyon, patlayıcı madde, ateşleme cihazları ve bomba imalinde kullanılabilecek maddelerin piyasaya sürülme şekil ve koşullarının kontrol altına alınması için çeşitli önerilerde bulundu. 
     Öneriler arasında, şüpheli para transferlerinin üye ülkeler arasında bilgilendirme ve uyarma mekanizmasına alınması, patlayıcı maddelere belirli işaretler koyularak kaynak izlenmesine olanak tanınması, patlayıcıların taşınma ve stokajına sıkı kurallar getirilmesi, enformasyon ve istihbarat alışverişine yarayacak kurumlar oluşturulması gibi unsurlar yer alıyor. 
     Komisyon, patlayıcı maddelerin üretim aşamasından itibaren yakın takipte tutulmasının sağlanmasını istiyor. 
     AB Komisyonu'nun önerileri, Konsey'de, üye ülkeler tarafından değerlendirilecek. 
     
</TEXT>
</DOC>
