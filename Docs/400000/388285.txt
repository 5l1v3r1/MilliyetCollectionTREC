<DOC>
<DOCNO> 388285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy01.html </URL>
<DATE> 2005/10/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Açıköğretim Lisesi'ne tek ders sınav hakkı 
</HEADLINE>
<TEXT>

     Açıköğretim Lisesi Mesleki Açıköğretim Programlarında öğrenim gören ve bir yükseköğretim programında ÖSYM tarafından açıklanan ek kontenjanlardan yararlanabilecek durumdaki öğrencilere tek ders sınav hakkı tanındı. 
     Milli Eğitim Bakanlığı Eğitim Teknolojileri Genel Müdürlüğü’nün konuya ilişkin genelgesinde yüz yüze ve uzaktan eğitimle alınan dersler için ayrı ayrı sınav yapılacağı belirtildi. 
     Genelgeye göre, yüz yüze alınan derslerin tek ders sınavından, -Açıköğretim Lisesi’nde 2004-2005 eğitim öğretim yılı 2. dönemi itibariyle öğrencilik durumu aktif olanlar, -Uzaktan eğitimle alacağı ders kalmayanlar, -Mezuniyeti için yüz yüze eğitimle aldığı derslerden bir ders kredisi kadar eksikliği olanlar, -Kayıt yaptırabileceklerini ilgili yüksek öğretim kurumlarından aldıkları belge ile ispatlayanlar için yaralanabilecek. 
     Uzaktan eğitimle alınan derslerin tek ders sınavından ise Açıköğretim Lisesi’nin 2004-2005 eğitim-öğretim yılı 2’inci dönemi itibariyle öğrencilik durumu aktif olanlar, -Alanından veya genel mezuniyeti için uzaktan eğitimle alabileceği derslerden tek ders kredisi kadar eksiği olanlar, -Açıköğretim Fakültesi’ne, özel yetenek sınavıyla öğrenci alan yükseköğretim programlarına ve yükseköğretim kurumlarının boşalan kontenjanlarına ek yerleştirme için kesin kayıt hakkı kazanan ve kayıt yaptırabileceklerini ilgili yükseköğretim kurumundan aldığı belge ile ispatlayanlar faydalanabilecek. 
     Yüz yüze eğitimle alınan dersler için tek ders sınavı, yüz yüze eğitim veren okullar tarafından, 24-25 Ekim 2005 tarihlerinde yapılacak. Öğrenciler tek ders sınavı için Eğitim Hizmetleri Merkezi Müdürlüklerine başvuracaklar. Uzaktan eğitimle alınan dersler için tek ders sınavına katılmak isteyen ve belirtilen şartları taşıyan öğrenciler ise Konya Yolu Gazi Hastanesi karşısında bulunan Eğitim Teknolojileri Genel Müdürlüğü’nün Halkla İlişkiler Bürosu’na müracaat edecekler. Öğrencilerin yükseköğretim kurumlarına kayıt yaptırabileceklerini gösteren belge ile şahsen müracaat etmeleri gerekiyor. 
     Genelgeye göre, uzaktan eğitimle alınan derslerin tek ders sınavı, Eğitim Teknolojileri Genel Müdürlüğü Merkez Binasında 25 Ekim’de saat 14 00’te yapılacak. 
     Sınav ücreti olarak 20 YTL, halkla ilişkiler bürosunda döner sermaye işletmesi yetkilisince tahsil edilecek. 
     
</TEXT>
</DOC>
