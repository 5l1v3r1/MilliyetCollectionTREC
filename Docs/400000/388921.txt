<DOC>
<DOCNO> 388921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/gun16.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci kavgalarına 'kameralı' çözüm 
</HEADLINE>
<TEXT>


İÜ Rektörlüğü, öğrencilerin arasındaki çatışmaları önlemek amacıyla fakültelere 43 kamera yerleştirdi 

ERDAL KILINÇ İstanbul 

İstanbul Üniversitesi Rektörlüğü, karşıt görüşlü öğrenciler arasında yıllardır devam eden çatışmaların önüne geçmek için olayların yoğun yaşandığı Hukuk, Siyasal Bilgiler ve Fen- Edebiyat fakültelerine 43 kamera yerleştirdi. 

28'i merkez kampuse 
Kamera yerleştirilmesi kararının, İÜ Rektörü Prof.Dr. Mesut Parlak'ın, yeni eğitim dönemi başlamadan önce, yaptığı toplantıda alındığı öğrenildi. 
Kameraların 28'inin merkez kampüsteki Hukuk ve Siyasal Bilgiler, 15'inin de Fen- Edebiyat Fakültesi'ne yerleştirildiği belirtildi. Yakın çekim de yapabilen kameralar giriş, bahçe, koridor ve kantinlere yerleştirildi. 

10 ekranlı sistem 
Elde edilen görüntüler merkez binadaki komuta kontrol merkezinde 10 ekrandan oluşan sitemle takip edilecek. Kameraların yerleştirilmesinde, polisin geçtiğimiz yıl olaylarda kamera ve fotoğraf makinesiyle tespit yapamamasının da etkili olduğu vurgulandı. Polisin olayları sadece yazılı tutanakla savcılıklara ve üniversite yönetimlerine bildirmesinin, olaylara neden olan öğrencilerin cezalandırılmasını güçleştirdiği de ifade edildi. 




</TEXT>
</DOC>
