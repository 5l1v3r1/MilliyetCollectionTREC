<DOC>
<DOCNO> 379018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo29.html </URL>
<DATE> 2005/09/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Vali Güler İstanbul'da oynanacak maçlar için güvenlik önlemleri alındı 
</HEADLINE>
<TEXT>

     İstanbul Valisi Muammer Güler, ''İstanbul'da oynanacak maçlar için tüm güvenlik tedbirleri alındı'' dedi. 
     Vilayetler Hizmet Birliği Başkanlığı Aylık Encümen Toplantısı için Abant'a gelen İstanbul Valisi Muammer Güler, AA muhabirine, İstanbul'da yapılacak maçlar için tüm güvenlik önlemlerini aldıklarını belirterek, ''Bu hafta İstanbul'daki maçlar için tüm önlemler alındı. Maçlarda Futbol Federasyonu'nun lig statüsünü belirlerken aldığı kararlar ve İstanbul İl Spor Güvenlik Kurulu'nun aldığı önlemler geçerli olacak'' diye konuştu. 
     Güler, konuk takımlar için ayrılan boş kontenjanları 3 büyük kulübün kullanmayacağını kaydederek, ''Fenerbahçe Kulübü'nün Beşiktaş'tan yer talebi olmadı. Normal olarak almış olduğumuz tedbirler sürüyor. Özellikle 5149 sayılı Sporda Şiddet ve Düzensizliğin Önlenmesine Dair Kanun'un hükümleri uyarınca seyircilerin çok dikkatli olması gerekir'' dedi. 
     Güler, Futbol Federasyonu'nun spor güvenliğine ilişkin almış olduğu kararlar gereğince taraftarların çok dikkatli olması gerektiğini ifade ederek, şöyle konuştu 
     ''Taraftarlar küfürlü tezahürat, merdiven aralarının boş bırakılması, sahaya yabancı madde atılması ve sahaya inilmesi konusunda çok dikkatli olunmalı. En küçük bir olayda bile Futbol Federasyonu ağır cezalar vermekte.'' 
     
</TEXT>
</DOC>
