<DOC>
<DOCNO> 370726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas07.html </URL>
<DATE> 2005/08/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erkekler kadınları anlamaz, çünkü... 
</HEADLINE>
<TEXT>

     MELTEM PUSAT Philadelphia DHA 

      ABD’de yayımlanan Science adlı bilim dergisi, cinsiyete göre, kullanılan ilaçların etkisinin farklı olabileceğini belirterek bu konuda doktorları uyardı. 
     Yapılan araştırmalara göre cinsiyet farklılığı sadece fiziksel olarak değil, kullanılan ilaçların vücuda olan etkilerinde de kendini gösteriyor. Amerikan Gıda ve İlaç Kurumu FDA , 1995-2000 yılları arasında yeni çıkan 300 ilacı her iki cinsiyet açısından tekrar gözden geçirilmesine karar verdi. Bunun sonucunda 11 ilaçta yüzde 40 oranında cinsiyetten kaynaklanan bir etki farklılıkları ortaya çıktı. 
     Örneğin, doktorların kalp krizinden korunmak için 40 yaşından itibaren her gün mutlaka alınmasını tavsiye ettiği aspirin, erkekleri kalp krizinden korurken, kadınları kalp krizinden değil, beyin kanamalarından koruyor. 
     
     İLAÇLAR KADINLARDA NEDEN DAHA FAZLA KALIR 
     Dergideki habere göre kadınların genel olarak ortalama bir erkekten fiziksel olarak daha küçük olması, ilaçların daha yavaş emilmesine ve böbrekten dışarı daha yavaş atılmasına neden oluyor. Uzmanlar, kadın vücudunun daha yağlı olduğunu ve bunun da bazı grup ilaçların vücutta daha fazla kalmasına neden olduğunu vurguluyor. 
     Bu arada, kadın ve erkek arasındaki farklılıklar akıl hastalıkları veya bazı ruhsal uyumsuzlar konusunda da kendisini gösteriyor. Örneğin, kadınlar depresyona daha eğilimli olurken, erkeklerde şizofreni daha fazla görülüyor. Kadınların depresyona olan eğilimleri daha çocukluk çağında başlıyor bunda da hormonların rol oynadığı kabul ediliyor. Ayrıca alkol ve ilaç bağımlılığı erkeklerde büyük oranlarda görülürken, kadınlarda daha ziyade yeme bozukluklarına raslanıyor. 
     
     KADIN GIRTLAĞININ YAPISI DAHA FARKLI 
     Bununla birlikte ilaç şirketlerinin, FDA’nın önerdiği ayrıntılı etiket kullanılmasına veya vücut ağırlığı ele alınarak dozların ayarlanmasına karşı çıktığı belirtildi. Bunda, ilacın pazarlanmasında olabilecek büyük güçlükler gerekçe gösterildi. 
     Dergiye göre, erkeklerin kadınların sözlerini anlamada ’büyük güçlük çektiği’ yönündeki genel kanı da artık bilimsel olarak kanıtlandı. Science dergisinde, kadın sesinin erkeğe nazaran daha karışık olmasının yanı sıra, kadın gırtlağının boyutları ve şeklinin farklılığı da bunu nedeni olarak gösterildi. 
     
</TEXT>
</DOC>
