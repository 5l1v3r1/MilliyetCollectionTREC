<DOC>
<DOCNO> 378757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur35.html </URL>
<DATE> 2005/09/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çılgın aşıktan molotof kokteylli saldırı 
</HEADLINE>
<TEXT>

     Soner KOCAER ANTALYA, DHA 

ANTALYA'da, kendisini terk eden 22 yaşındaki Gökçe Özarslan'ın başka bir erkekle birlikte olmasına sinirlenen aynı yaştaki Erhan Akman, eski sevgilisine ait olduğunu zannettiği, park halindeki otomobile molotof kokteyli attı. Gökçe Özarslan'ın arkadaşı Didem Kocayurt'a ait olduğu anlaşılan otomobil, çevredekiler tarafından söndürülürken, Akman gözaltına alındı. 
     Olay dün gece 02.00 sıralarında Kızılsaray Mahallesi 83'üncü Sokak'ta meydana geldi. İddiaya göre, Erhan Akman, kendisinden 3 ay önce ayrılan eski kız arkadaşı ökçe Özarslan'ın başka bir erkekle birlikte olduğunu öğrenince çılgına döndü. Eski sevgilisi ile onun kız arkadaşı Didem Kocayurt'un içinde olduğu otomobili takibe alan Akman, genç kızların eve gitmesinden sonra önceden hazırladığı molotof kokteylini park halindeki araca fırlatarak kaçtı. Bir anda alev alan otomobil, çevredekiler tarafından kısa sürede söndürüldü. 
     Olay yerine gelen polis, otomobilin sahibi Didem Kocayurt ve arkadaşı Gökçe Özarslan'ın ifadelerine başvurdu. Özarslan, arabaya saldıranın eski erkek arkadaşı olabileceğini, aynı gece gizlice girdiği evine, birlikte topladıkları deniz kabuklarını bıraktığını söyledi. Özarslan'ın ifadesi üzerine polis, Erhan Akman'ı evinde yakalayıp, gözaltına aldı. 
     Gasp Büro Amirliği'nde ifade veren Akman, suçunu kabul etti. Kız arkadaşının kendisinden 3 ay önce ayrıldığını belirten Akman, Onu çok seviyorum, başka biriyle birlikte olduğunu öğrenince çılgına döndüm. Askerdeyken öğrendiğim şekilde molotof kokteyli hazırladım ve sevgilimin arabasına fırlattım. Ancak istediğim gibi olmadı. Tam olarak hazırlasaydım, su döküldüğünde sönmez, daha çok alevlenirdi'' dedi. 
     Erhan Akman, ifadesinin ardından adliyeye sevk edilirken, otomobilde hafif hasar meydana geldiği açıklandı. 
     
</TEXT>
</DOC>
