<DOC>
<DOCNO> 365321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun20.html </URL>
<DATE> 2005/07/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Le Soir Belçika Londra'da bir trajediyi önledi 
</HEADLINE>
<TEXT>

     Belçika'nın yüksek tirajlı gazetesi ''Le Soir'', bugün manşetten verdiği haberde, Belçika İstihbarat Servisi'nin İngiltere'yi uyararak, ''Londra'da yaşanacak büyük bir trajediyi önlediğini'' bildirdi. 
     Gazete, ''çok güvenilir kaynaklara'' dayandırdığı haberi yansıtırken, ''şimdilik'', ''güvenlik nedeniyle'' ayrıntılı bilgi verilemeyeceğini, Belçikalılardan alınan istihbarat ile yapılan operasyonun henüz kamuoyuna açıklanmadığını duyurdu. 
     ''Bir trajedi engellendi'', ''Küçük bir ülke, bir felaketi önlemesi için, büyük bir ülkeye yardım etti'' ifadesini kullanan gazete, Belçika'nın, özellikle Fas asıllı kökten dinciler konusunda önemli istihbarata sahip olduğunu yazdı. 
     ''Artık terörizmin arka bahçesi değiliz. Kökten dinciler her yerde. Belçika, terörizme karşı mücadeleye faal olarak katılıyor'' ifadelerine yer veren ''Le Soir'', 11 Eylül 2001'de New York'taki terör saldırılarından iki gün sonra, Belçika'daki Kleine Brogel Amerikan üssüne saldırıya hazırlanan Nizar Trabelsi'nin tutuklandığını hatırlattı. 
     Belçika güvenlik ve istihbarat yetkilileri, gazeteye yaptıkları açıklamada, ''politikacılardan kesin talimat aldıklarını'' belirttiler ve Belçika'nın, talep eden ülkelere, ellerindeki istihbarat verilerini aktarmakta artık kararlı olduğunu söylediler. 
     Gazete, ''teröristlerin arka bahçesi ve sığınma yeri'' olduğu gerekçesiyle diğer ülkelerin Belçika'ya önem verdikleri görüşünün artık geçerli olmadığını, Belçika'nın terörizme karşı savunmadan saldırıya geçtiğini yazdı. 
     ''Le Soir'', Avusturya İçişleri Bakanı Liese Prokop'un, Avusturya'nın, teröristlerin sığınma yeri haline gelmeye başladığına, bu eğilimin giderek arttığına ilişin açıklamasına da yer verdi. 
     Öte yandan, İngiliz basını, Londra'da 21 Temmuz'daki saldırı girişimlerinin faillerinden Muktar Said İbrahim'in 27 Belçika'da saklandığına ilişkin iddialara yer verirken, Belçika Federal Polis Sözcüsü Els Cleemput, bu konuda ''hiçbir somut veri bulunmadığını, söylentilerin söz konusu olduğunu'' açıkladı. 
     
</TEXT>
</DOC>
