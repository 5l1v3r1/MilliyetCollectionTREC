<DOC>
<DOCNO> 380827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun44.html </URL>
<DATE> 2005/09/23/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
ODTÜ Kuzey Kıbrıs Kampüsü törenle açıldı... 
</HEADLINE>
<TEXT>

     Orta Doğu Teknik Üniversitesi ODTÜ Kuzey Kıbrıs Kampüsü, düzenlenen törenle açıldı. 
     Güzelyurt yakınlarındaki Kalkanlı’da kurulan ODTÜ Kuzey Kıbrıs Kampüsü’nün açılış törenine, KKTC Cumhurbaşkanı Mehmet Ali Talat, Cumhuriyet Meclisi Başkanı Fatma Ekenoğlu, Başbakan Ferdi Sabit Soyer, Devlet Bakanı ve Başbakan Yardımcısı Abdüllatif Şener ile diğer üst düzey yetkililerle, davetliler katıldı. 
     Cumhurbaşkanı Talat törende yaptığı konuşmada, ODTÜ’nün KKTC’de akademik ve sosyal yaşama büyük katkı yapacağını vurguladı. Talat, "Bu bizim için çok önemli. KKTC’nin gelecekteki olası bir çözümde elinde neler olduğu, hangi değerleri ortaya koyacağı, hangi değerlerle rekabet edeceği, işte bu üniversiteleşme sürecinde ve özellik ODTÜ Kampusü’nün de burada açılmasıyla daha bir belirginleşiyor" diye konuştu. 
     Halkın geleceğiyle ilgili endişe duymamasını isteyen Talat, "Çok daha zor koşullarda yaşayan bir halk olarak bundan sonra karşımıza çıkacak ufak tefek zorluklardan hiç korkmuyoruz" dedi. 
     Kuzey Kıbrıs’ta ODTÜ Kampusü açmaktan, bir ODTÜ’lü olarak onur duyduğunu kaydeden Talat, "Benim için çok güzel bir duygu" dedi. 
     Talat, ODTÜ’nün dinamik bir üniversite olduğunu ve bu dinamikliği Kuzey Kıbrıs’a da taşıyacağına inandığını dile getirdi. 
     Türkiye’nin 3 Ekim’den sonra AB adayı değil, görüşmelere başlamış bir AB adayı olacağını ve statü atlayacağını kaydeden Talat, gelişmelerden endişe duyulmamasını istedi. Talat, "Hiç endişe etmeye gerek yok, yeter ki hazır olalım" dedi. 
     Kıbrıs Türkünün 24 Nisan 2004 referandumunda, büyük bir cesaretle, başka ülkelerin gıptayla baktığı bir tavır takındığını ifade eden Talat, Kıbrıs Türkünün, bütün endişe ve zorluklara rağmen, Güzelyurt’un yer değiştireceğini bile bile, Kıbrıs sorununun çözülmesini kabul ettiğini söyledi. 
     Talat, "Böylesine zor koşullara rağmen bunu kabul eden bir halkın artık Türkiye’nin AB’nin eşiğinde olduğu bir süreçte endişe duyması, korku duyması, acaba ne olacak korkusuyla düşünmesine gerek yok" diye konuştu. 
     Türkiye’nin Kıbrıs Türküne olan desteğinin azalmadan devam edeceğine inandıklarını belirten Talat, Kıbrıs Türkünün siyasal eşitliğinin varolacağı bir çözümün hep birlikte başarılacağını kaydetti. 
     Cumhurbaşkanı Talat, ODTÜ Kuzey Kıbrıs Kampusü’nün açılışında katkısı olan herkese teşekkür etti ve ODTÜ’ye çalışamalarında başarılar diledi. 
     
</TEXT>
</DOC>
