<DOC>
<DOCNO> 391892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yasam/axyas02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan boş kaldı 
</HEADLINE>
<TEXT>


Her bayram İstanbul'da alışverişin kalbinin attığı Eminönü Meydanı bu kez sakin. İşportacılara yasak getirildi. Alışveriş Mahmutpaşa ve yeraltı çarşılarında yoğunlaştı 

Tahsin Aksu - İstanbul 

İşportacılara yasak 
EMİNÖNÜ Meydanı'nda işportacıların yarattığı çağdışı görüntülerden bu yıl eser kalmadı. İşportacılara getirilen yasak sayesinde Yeni Cami turistlere kaldı. Vatandaşlar da alışveriş için Mahmutpaşa'yı ya da yeraltı çarşılarını tercih etti. 10 YTL'ye ayakkabı, 8 YTL'ye kazak satın almak mümkün. 

Bakan çok, alan yok 
GEÇEN yıla oranla satışların büyük ölçüde düşmesinden yakınan Eminönü esnafı, "Gördüğünüz kuru kalabalık. Mallara bakan 10 kişiden sadece biri alışveriş yapıyor" dedi. Mısır Çarşısı'nda esnaf adeta kan ağlıyor. Yerli müşteriye artık hitap edemediklerini belirten bir işyeri sahibi, "Dışarıdaki ucuz ve kalitesiz şekerler yüzünden satışlarımız yarı yarıya düştü" diye konuştu. 


</TEXT>
</DOC>
