<DOC>
<DOCNO> 393930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/ekonomi/eko03.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e talip olan Sistema, turizme de girmek istiyor 
</HEADLINE>
<TEXT>


EVRİM ERGİN 

Telsim ihalesi için yeterlilik alan Rus şirketi Sistema'nın Başkan Yardımcısı Levan S. Vasadze, turizm yatırımı da düşündüklerini söyledi. Milliyet'in sorularını yanıtlayan Vasadze, "Telsim bizim için fırsat. Biz Orta ve Doğu Avrupa'nın en büyük mobil operatörüyüz. Eski Sovyet Cumhuriyetleri'ni kapsamış durumdayız. Rusya pazarına bakmıyoruz. Türkiye ve Hindistan pazarı önceliğimiz" dedi. 
100 bin kişiye istihdam sağladıklarını ve Türkiye'de turizm sektörünü düşündüklerini kaydeden Vasadze, şöyle dedi 
"Çok yönlü bir holdingiz. Turizm sektöründeki gelişmeler çok hızlı. Telekomdan sonra mantıklı adım gibi gözüküyor. Ukrayna'da ilk işlerimiz ve ilişkilerimiz son derece başarılı oldu. Sonrasında o ülkede diğer alanlarda yatırımlarımız hızla arttı. Biz diğer Rus gruplar gibi değiliz. Onlar petrol ve gaz zengini. Telsim'i alamazsak da ne yapacağımıza bakacağız." 

'Ortak bakıyoruz' 
Telsim'de yerel bir ortak aradıklarını belirten Vasadze, bunun 'en ideal yöntem olduğunu' belirtti ve bu konuda görüşmelerinin 'aktif' olduğunu söyledi. 
Hangi Türk şirketleri ile görüştükleri konusunda isim vermekten kaçınan Vasadze, "Dünyanın neresine bakarsanız bakın piyasadaki 1'inci operatör ile 2'nci ve 3'üncü arasında bu kadar büyük bir fark yoktur. Dinamikleri takip eden kazanacak. Anladığımız kadarıyla fiyat 2.8 milyar dolardan başlayacak. Bu rakam çok gözüküyor ama kafamızdaki fiyat hakkında size birşey söyleyemem" diye konuştu. 


</TEXT>
</DOC>
