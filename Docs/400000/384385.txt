<DOC>
<DOCNO> 384385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo08.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayık dava açıyor 
</HEADLINE>
<TEXT>


FILA üyesi Ahmet Ayık, Güreş Federasyonu başkanlığı döneminde alınan madalyaları ve kendisi hakkındaki suçlamaları nedeniyle Şeref Eroğlu'nu mahkemeye veriyor 


Uluslararası Güreş Federasyonları Birliği FILA Yönetim Kurulu Üyesi, Ahmet Ayık, son Dünya Şampiyonası'nda kürsüye çıkamayan Şeref Eroğlu'nun açıklamalarına sert tepki gösterdi. 
Federasyon başkanlığı döneminde alınan ve kendisinin aldığı madalyalarla ilgili çeşitli imalarda bulunan Eroğlu'na ateş püsküren Ayık, "Şeref başarısızlığına kılıf arıyor. Ancak bunun karşılığını mahkemede verecek" dedi. 46 yılı uluslararası olmak üzere Türk güreşine 53 yıl özveriden kaçınmadan hizmet verdiğini ifade eden Ayık, şöyle devam etti 
"Olimpiyat, Dünya ve Avrupa Şampiyonalarında ülkeme 8 altın 4 gümüş madalya kazandırdım. Şeref Eroğlu daha o zaman anasından bile doğmamıştı. Ben dünyada yenilmeyen Medved, Yaragın ve Stalomissi gibi şampiyonları yenerek kürsüye çıktım. Şeref benim şampiyonluklarıma dil uzatamaz". 



</TEXT>
</DOC>
