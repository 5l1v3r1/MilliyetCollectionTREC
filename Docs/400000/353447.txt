<DOC>
<DOCNO> 353447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sondun14.html </URL>
<DATE> 2005/06/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Paris Havacılık Fuarı 350 bin kişiyle şimdiden ziyaretçi rekoru kırdı 
</HEADLINE>
<TEXT>

     SAADET ORUÇ Paris DHA 

      FRANSA’nın başkenti Paris’te bu yıl 46’ncısı düzenlenen havacılık fuarında ziyaretçi rekoru kırıldı. Bu kez önceki yıllara oranla çok daha fazla ziyaretçi çeken Paris Havacılık Fuarı’nı 350 binden fazla kişi ziyaret ederken, sadece dün 110 bin kişinin fuarı gezdiği bildirildi. 
     Havacılık fuarına yönelik bu ilginin nedeni ise Airbus A380 uçağının sergilenmesi olarak açıklandı. Fuar, 13-16 Haziran tarihleri arasında sadece profesyonellerce ziyaret edilmiş ve cuma günü halka açılmıştı. 
     Fuarın yöneticilerinden Louis Le Portz’un yaptığı açıklamaya göre, fuara bu yıl 2003 yılına oranla yüzde 30 daha fazla katılım oldu. Le Portz, fuarın açık kalacağı bugünün de hesaba katılması durumunda toplam ziyaretçi sayısının 450 bine yükselebileceğini söyledi. 
     Boeing ile Airbus arasındaki rekabetin halkın büyük ilgisini çektiği belirtilirken, fuar boyunca Boeing ve Airbus’a verilen sipariş miktarının 50 milyar doları aştığı ifade edildi. 
     
</TEXT>
</DOC>
