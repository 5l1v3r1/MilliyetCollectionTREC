<DOC>
<DOCNO> 390947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/guncel/gun03.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet aydınlığı 
</HEADLINE>
<TEXT>


29 Ekim kutlamaları gece fener alayları ve konserlerle sürdü. On binler, soğuk havaya karşın meydanlardaydı 

İSTANBUL Milliyet 

İSTANBUL önceki gece Cumhuriyet'in 82. kuruluş yıldönümü nedeniyle yapılan coşkulu törenlere ev sahipliği yaptı. İstanbul Valiliği'nin düzenlediği Cumhuriyet Balosu'nda AB bayraklı Cumhuriyet pastası kesilirken Beşiktaş ve Kadıköy'de yağmura rağmen binlerce İstanbullu meşalelerle yürüdü. 
Atatürk Kültür Merkezi'ndeki baloya, İstanbul Valisi Muammer Güler, 1. Ordu Komutanı Orgeneral İlker Başbuğ, İstanbul Büyükşehir Belediye Başkanı Kadir Topbaş, İstanbul Emniyet Müdürü Celalettin Cerrah, askeri ve mülki erk n ile iş ve sanat dünyasından çok sayıda davetli katıldı. 
Gecede, üzerinde AB ve Türkiye haritalarının Boğaz Köprüsü maketiyle birleştirilmiş şekli bulunan dev "Cumhuriyet pastası", Güler, Topbaş, Başbuğ, Milli Eğitim Bakanlığı Danışmanı Refet Angın ve Atatürk'ün manevi kızı Ülkü Adatepe tarafından kesildi. 

Göztepe Parkı'nda bitti 
Kadıköy Belediyesi'nin düzenlediği Cumhuriyet Yürüyüşü ise İstanbul Büyükşehir Belediyesi'nin cami yaptırmak istediği Göztepe Parkı önünde son buldu. Suadiye'den başlayan yürüyüşe binlerce vatandaş bayraklarla katıldı. Türk bayrağı ile süslü TIR'dan sürekli olarak 10.Yıl Marşı yayınlandı. Yaklaşık yedi kilometre süren yürüyüş sırasında vatandaşlar korteji balkon ve pencerelerden selamladılar. Havai fişeklerle devam eden kutlama Nükhet Duru konseriyle son buldu. 



</TEXT>
</DOC>
