<DOC>
<DOCNO> 368275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun09.html </URL>
<DATE> 2005/08/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Direnişçilerden yeni taktik 
</HEADLINE>
<TEXT>

     Irak'ta bu sabah düzenlenen bir dizi saldırıda 10 polis hayatını kaybetti. Bugüne kadar daha çok bombalı saldırılarla adını duyuran Irak'taki direniş hareketi, bu kez hareket halindeki otomobillerden açılan yaylım ateşiyle 10 Iraklı polisi öldürdü. 
     İlk saldırı başkent Bağdat'ta sabah saatlerinde meydana geldi. Araçlarının içinde oturan Iraklı polisleri tarayan eylemciler, hızla olay yerinde uzaklaştı. Saldırıda 5 polis hayatını kaybetti. 
     Bağdat'ın batısında yer alan El Adil semtindeki saldırıda bir polisin öldüğünü, 3'ünün yaralandığını belirten yetkililer, başkentin doğusundaki El Gadir caddesinde de iki polisin öldürüldüğünü kaydettiler. 
     Yetkililer, Dura'daki saldırıda bir polis amirinin öldüğünü, şoförünün yaralandığını, başkentin güneyinde de bir polis memurunun öldürüldüğünü belirttiler. 
     Güvenlik yetkilileri, Bağdat'ın 60 kilometre kuzeyindeki Bukaba'da da silahlı kişilerin açtığı ateş sonucu bir polisin öldüğünü, bir diğerinin yaralandığını açıkladılar. 
     
     HACI OTOBÜSÜNE ATEŞ AÇILDI 

     Irak'ın başkenti Bağdat ile kuzeyinde düzenlenen saldırılarda 9 kişi öldü. 
     Polis, Bağdat'ın kuzeyindeki Samarra kentinde, askeri konvoyun geçişi sırasında bir bombanın infilak etmesi sonucu 4 askerin öldüğünü açıkladı. 
     Kuzeydeki Bakuba kenti yakınlarında da, İran'a doğru giden Şii hacıları taşıyan bir otobüse ateş açılması sonucu 3 kişinin hayatını kaybettiği, 8 kişinin yaralandığı haber verildi. 
     Bağdat'ın kuzeyindeki El Dur kentinde ise kimliği belirlenemeyen kişilerin bir işadamı ve eşini öldürdükleri bildirildi. 
     Irak'ta bu sabah düzenlenen birçok saldırıda 10 polis hayatını kaybetmişti. 
     
     İNTİHAR SALDIRISI 5 ÖLÜ 

     Irak’ta düzenlenen intihar saldırısında 5 sivilin öldüğü bildirildi. 
     Irak polisi, başkent Bağdat’ın merkezindeki Tahrir Meydanı civarında bir intihar komandosunun Amerikan askeri konvoyu yanında patlayıcı yüklü aracı havaya uçurduğunu belirtti. 
     Polis, saldırıda 11 kişinin de yaralandığını kaydetti, ancak Amerikan askerlerinin kayıp verip vermediği hakkında açıklama yapmadı. 
     Saldırıda, 5 sivil araç ile 2 Amerikan askeri aracının zarar gördüğü bildirildi. 
     
</TEXT>
</DOC>
