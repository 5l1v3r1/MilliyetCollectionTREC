<DOC>
<DOCNO> 386711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo08.html </URL>
<DATE> 2005/10/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Aslan sağa çekiyor 
</HEADLINE>
<TEXT>

     Hasan Şaş ve Sabri’nin yokluğunda Gerets'in sağ kanat için alternatifleri, sakatlıktan yeni kurtulan Cihan ile Altan. 
     
     Başka çaresi yok 
     Galatasaray’da işbaşı yaptığı günden bu yana mecbur kalmadıkça ideal kadrosunu bozmamaya özen gösteren teknik direktör Eric Gerets, Kayseri Erciyesspor maçında bazı zorunlu değişiklikler yapacak. Milli maçlar nedeniyle lige verilen arada, yabancı oyuncuları ve A milli futbolcularından yoksun olarak planlarını yapmak zorunda kalan Belçikalı hocanın, en ciddi sorunu ise sakatlıklar. Özellikle sağ kanatta görev yapan futbolcuların takımdan ayrı kalması, Aslan’ın hocasını kara kara düşündürüyor. Çünkü bu bölgede görev yapabilecek alternatif oyuncuların sayısı da sınırlı. 
     
     Cihan bir adım önde 
     Sakatlıkları nedeniyle Kayseri Erciyes sınavında forma giymemeleri kesinleşen Hasan Şaş ile onun alternatifi gözüyle bakılan Sabri Sarıoğlu’nun yokluğunda sağ kanatta forma giyme ihtimalleri yüksek olan sadece iki oyuncu var Altan Aksoy ve Cihan Haspolatlı. Ancak bu iki fubolcunun da sakatlıktan yeni kurtulmuş olması ve takımla birlikte sadece üç, dört günden bu yana çalışıyor olmaları da Eric Gerets’i tedirgin ediyor. Ancak başka bir çaresi olmayan Belçikalı teknik adamın, iki oyuncu arasından seçim yapması ve maça Cihan Haspolatlı ile başlaması bekleniyor. 
     
     Üç forvetli plan 
     Cihan’ın orta sahaya kaydırılması nedeniyle, Uğur’un savunmanın sağında görev yapması da neredeyse kesinleşti. Tüm bunlara rağmen Gerets, zorlu Erciyes deplasmanında da takımını cesur bir oyun planı ile sahaya süreceğinin mesajını veriyor. İleride Necati, Ümit Karan, Hakan Şükür üçlüsüne görev vermeyi planlayan Cim Bom’un teknik patronu, orta sahanın göbeğinde her zamanki gibi Saidou’yu, solunda ise Heinz’i oynatmayı düşünüyor. Teknik adamın savunma bloğunu da bozmayacağı, Song-Tomas ikilisinin solunda Orhan’ı oynatıp, kalede Mondragon’u görevlendireceği öğrenildi. 
     
</TEXT>
</DOC>
