<DOC>
<DOCNO> 369447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/yozer.html </URL>
<DATE> 2005/08/13/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Sorumluluk almak 
</HEADLINE>
<TEXT>



Galatasaray dün maçı daha çok istedi. Ankaragücü sadece savunmayla ve arada sırada düşündüğü kontralarla puan kapmaya çalıştı. Ancak bu tür kapalı futbolun başarı şansı çok azdır. İsteyen hep şanslıdır. Futbolun adaleti hep onun için çalışır. Aynı dün gece olduğu gibi. 
İliç İstanbul'da iki gol attı. Ankara'da hiç atamadı. Eğer kaçırdıklarının yüzde ellisini atsaydı, daha şimdiden gol krallığında sezon sonuna kadar zor kapatılacak bir konuma gelirdi. İşin ilginç tarafı orta alana alınan bu futbolcu kendi bölgesine sıfır katkıda bulunurken, forvette Hakan ve Ümit Karan'ın arasında tam bir gizli golcü görevi üstlendi. Çünkü orta alanda Saidou çok yalnız kalıyor. Hasan ve Altan kanadı seven oyuncular. İliç de forvete kayınca Gerets'in takımı bu bölgede her türlü riske açık duruma geliyor. Allah'tan dün siyahi oyuncu üç kişilik oynadı. Forvete, hücuma ve orta alana hep pozitif katkı yaptı. Ayrıca oyun kurdu, gol pozisyonları hazırladı. Ama ne olursa olsun Gerets her maça bu futbolcuya güvenip çıkarsa büyük yanlış yapar. Çünkü Saidou'nun kapasitesi belli. Dün olağanüstü oynadı, ancak bu temposunun sonraki maçlar için garantisi yok. 
Galatasaray kötü oynamadı. Ama vasatı aşamadı. Buna rağmen inanılmaz pozisyonlar buldu. Ankara defansının savunmada ağır kalışı Galatasaray forvetinin net pozisyonlara girmesine neden oldu. Son vuruşlardaki becerisizlikler onca pozisyonu heba etti. 
Ankaragücü orta alanının topa basmaması ve iyi pres yapamaması zaten sallantıda olan ve bir tek kişiye bakan Galatasaray orta alanı için bulunmaz bir nimetti. Ancak Galatasaray ataklarında sahneye çıkması gereken Hasan Şaş çok az gözüktü. Sanki üzerinde bir yorgunluk vardı. Ancak yarım oynamasına rağmen yine de zaman zaman çok etkili oldu. 
Gerets sola adam arama konusunda haklı. Çünkü iki maçta bir gerçek ortaya çıktı. Altan bu bölgeyi bir sezon boyunca kaldıramaz. Mutlaka oraya takviye gerekiyor. . 
Galatasaray kadrosuna baktığınız zaman öyle sonucu değiştirecek yetenekte oyuncu sayısı çok az. Gerets de bunun bilincinde ki, takım oyununu ön planda tutuyor. Başlangıç için çok da kötü değiller. Koşuyorlar, mücadele ediyorlar. Yine de başarılı olunması için dün olduğu gibi Saidou ve Tomas'ın yanı sıra diğerlerinin de eşit sorumluluk alması gerekiyor. 
Maçın hakemi Selçuk Dereli ise tam bir penaltı özürlüydü. İlk yarıda Ümit ve Necati'nin pozisyonları bu futbol kitabında penaltıdır. Onunkinde nasıl değil anlamadım... 


</TEXT>
</DOC>
