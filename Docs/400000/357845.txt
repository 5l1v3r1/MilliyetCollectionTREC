<DOC>
<DOCNO> 357845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy19.html </URL>
<DATE> 2005/07/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Mumcu Telekom özelleştirmesinde yanlış görmedim 
</HEADLINE>
<TEXT>

     Rıfat Yerlikaya AA 

Anavatan Partisi Genel Başkanı Erkan Mumcu, Türk Telekom'un özelleştirilmesinde şu ana kadar bir yanlışın olduğunu görmediğini belirterek, ''Seydişehir Alüminyum ve Ereğli Demir Çelik'in özelleştirilme stratejisinde hata yapılıyor'' dedi. 
     Mumcu, Akşehir ve Yöresi Yörükleri Yardımlaşma Dayanışma Kültür Derneği ile Cankurtaran Köyü Muhtarlığı tarafından Konya'nın Akşehir İlçesi'ne bağlı Cankurtaran Köyü Deveboynu Yaylası'nda düzenlenen ''9. Yörük Türkmen Kültür Şöleni''ne katıldı. 
     Bölgeye Konya milletvekillerinin ayrılmasından sonra gelen Mumcu, basın mensuplarının gündeme ilişkin sorularını yanıtladı. 
     ''Özelleştirmeleri nasıl buluyorsunuz '' sorusu üzerine Mumcu, Hükümet'in özelleştirmeyi mülkiyet satışı sandığını ileri sürdü. 
     Bütün dünyada özelleştirmenin anlamının, kamu işletmesini daha verimli ve dünyayla rekabet edebilir hale getirmek, yabancı sermaye girişine kaynaklık etmek olduğunu belirten Mumcu, her özelleştirmenin bir stratejisi olduğunu bildirdi. 
     Özelleştirmenin ucuza ya da pahalıya satma işi olmadığını ifade eden Mumcu, şunları söyledi 
     ''Özelleştirme o sektör endüstrisinin geleceğini tasarlama işidir. Türk Telekom'un özelleştirilmesinde şu ana kadar bir yanlışın olduğunu görmedim. Ancak Seydişehir Alüminyum ve Ereğli Demir Çelik'in özelleştirilme stratejisinde yanlış yapılıyor. Özelleştirmeyin demiyoruz. Özelleştirmenin bir fiyat yarıştırması biçiminde olmasını istemiyoruz. Yani, önce bir endüstrinin tesislerinin geleceğine dair strateji, özelleştirme idaresi tarafından ortaya koyulmalı.'' Hazırlanan şartnamenin ilgili sektör kuruluşları ve kamuoyuyla tartışılması gerektiğini ifade eden Mumcu, ''Ereğli'nin ve Türkiye Demir-Çelik endüstrisinin geleceği ne olacak Bu konuda şartnamenin bir stratejisinin olduğunun görülmesi gerekir. Bunlar yok. Hükümet özelleştirmeyi bir varlık satışı sanıyor. Özelleştirme bir varlık satışı değil işletmeyi daha verimli hale getirme işidir. Stratejiyi uygulamaktır. Bu bakımdan Hükümet'in aklını başına alması gerekir'' diye konuştu. 
     Şölene, Akşehir Kaymakamı Yaşar Yılmaz, Belediye Başkanı Mustafa Baloğlu, Akşehir Garnizon Komutanı Albay Yusuf Bektaş, Yörük-Türkmen Derneği Başkanı Mustafa Tombuloğlu, bazı Konya milletvekilleriyle çok sayıda davetli katıldı. 
     Şölende, Mustafa Yıldızdoğan konser verdi. 
     
</TEXT>
</DOC>
