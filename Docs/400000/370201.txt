<DOC>
<DOCNO> 370201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun03.html </URL>
<DATE> 2005/08/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Japonya'da deprem 7.2 
</HEADLINE>
<TEXT>

     Japon yetkililer, Japonya’nın kuzeydoğusunda meydana gelen depremin büyüklüğünü 7.2 olarak açıkladı. 
     Yayın kuruluşu NHK, depremde ilk belirlemelere göre 27 kişinin yaralandığını, küçük tsunamilerin meydana geldiğini duyurdu. 
     NHK, başkent Tokyo’nun yaklaşık 300 kilometre kuzeydoğusundaki sahil kenti Sendai’de kapalı bir havuzun çatısının çökmesi sonucu biri ağır 14 kişinin yaralandığını belirtti. Diğer kişilerin, çatılardan düşen kremit veya asansörlerde mahsur kalmaları sonucu yaralandıkları kaydedildi. 
     Kyodo ajansı da 27 kişinin yaralandığını belirtti. 
     Depremde, başkent Tokyo’daki binaların sallandığı, ancak ölen ya da yaralanan olmadığı ifade edildi. 
     Depremin etkisiyle 17 bin evde elektrik kesintisinin meydana geldiği, tren ve Tokyo’daki Haneda havaalanında uçak seferlerinin durdurulduğu belirtildi. 
     Japonya Meteoroloji Kurum, merkez üssü, Miyagi bölgesinden yaklaşık 80 kilometre açıkta okyanus tabanı olan depremin ardından 4 artçı sarsıntı yaşandığını ve Richter ölçeğine göre 6 büyüklüğe kadar depremlerin olabileceğini kaydetti. Kurum, ilk ölçümde depremin büyüklüğünü 6.8 olarak belirlemişti. 
     
</TEXT>
</DOC>
