<DOC>
<DOCNO> 376940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/aspo.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'70 milyon için' 
</HEADLINE>
<TEXT>


A Milli Takım oyuncuları, Ukrayna maçı öncesinde Yunanistan'ın son dakikada gol attığını öğrenince büyük bir yıkım yaşadı. Ancak Fatih Terim'in soyunma odasındaki sözleri takımı yeniden ateşledi 

BİLAL MEŞE 


Yer Kiev Olimpiyat Stadı... Ukrayna maçı için geri sayımın yapıldığı saatler... Ay - Yıldızlı futbolcular otobüsten inerken, yüzlerinde müthiş bir sevinç vardı. Nasıl sevinmesinler Kazakistan, Yunanistan karşısında 1-0 önde ve o dakikalarda grupta her şey istedikleri gibi gidiyor. Ancak bu mutluluk ve umut tablosu kısa sürdü. Yunanistan'ın uzatma dakikalarında gol attığı haberi soyunma odasına ulaştı, motivasyon dağıldı. Aynı tablo Terim için de geçerliydi. İmparator yerinde duramadı, bir elinde purosu, "Bitirin şu maçı" diye haykırdı. Federasyon görevlileri panik içinde cep telefonları adeta kulaklarına yapışmış, Yunanistan maçından mutlu bir haber bekliyordu. Ancak gelen sonuç kötüydü. Terim "Ne oldu " diye sorduğunda, kötü haber açıklandı "Yunanistan, son dakikada attı ve kazandı." 
Terim bu gelişmelerin ardından, "Hadi bakalım, futbolcular da dinliyorlardı maçı. Gel de şimdi takımı Ukrayna maçına motive edin" sözleriyle şanssızlıklarına isyan etti ve soyunma odasının yolunu tuttu. Davut Dişli, federasyon görevlileri ve gazeteciler soyunma odalarının önünde Yunanistan'ın son dakikada elde ettiği galibiyet üzerine yorumlar getirirken, tecrübeli hoca, öğrencilerinin yıkılan moralini üst düzeye çıkarmak için tarihi konuşmanın hazırlığı içindeydi. 

'Kazanacaksınız' 
Milli çalıştırıcının, tüm soğukkanlılığıyla soyunma odalarında, "Arkadaşlar, biliyoruz, zorlu bir doksan dakika bizi bekliyor. Yunanistan maçını unutun, biz önümüze bakalım, çıkalım, bu karşılaşmayı kazanalım. Kaldı ki 70 milyon insanımız bizden galibiyet bekliyor. Onları düşünün, Almanya'da finallerde bizi bekleyen gurbetçilerimizi düşünün. Çıkın sahaya bu maçı alın. Kazanacaksınız, biliyorum, çünkü size inanıyorum, siz de inanın" dediği öğrenildi. Terim'in bu sözleri, Ay - Yıldızlar'ı ateşledi. Milli Takım oyuncuları galibiyet yemini edip sahaya çıktı ve 1 - 0'lık zaferle 3 puanı aldı. Futbolcular, Terim'in konuşmasının kendilerini olumlu yönde etkilediğini ve biten moralleri yerine getirdiğini itiraf etti. 
Ay-Yıldızlılar'ın soyunma odasında müthiş bir sevinç yaşandı. Fatih Terim, futbolcuları tek tek kutladı ve "İşte, inandığınız zaman başaramayacağımız hiçbir zorluk yoktur. Bu anlamlı galibiyet için hepinize teşekkür ediyorum" yorumuyla oyuncularını tek tek kutladı. 

'Beni baştan yarattı' 

Fatih Terim döneminin başlamasıyla birlikte yeniden A Milli Takım'a dönen Alpay Özalan, Ukrayna karşısında elde edilen galibiyeti kariyerinin en güzel zaferlerinden biri olarak yorumladı. Yıldız futbolcu, maçın ardından çocuklar gibi sevindiğini dile getirip, "Önce annemi, ardından eşimi aradım. Uzun bir süredir bu kadar mutlu olmamıştım. Sahaya çıktığım zaman iki düşüncem vardı biri Milli Takım formasına en iyi şekilde hizmet etmek, diğeri de bana şans veren Fatih hocamın yüzünü karartmamak. Fatih Terim beni baştan yarattı. Ona çok şey borçluyum. Bana güvenen bir insanı asla mahçup etmem" yorumunu yaptı. 

'Aslanlar gibiydik' 

A Milli Takımımız, Ukrayna karşısında sadece üç puan almadı, uzun bir süredir hasret kaldığı zaferlerine bir yenisini daha ekledi. Galibiyetin baş mimarlarından Fatih Terim, futbolcularına övgüler yağdırdı, ekibini ülkesini en iyi şekilde temsil eden aslanlara benzetti. Terim şunları söyledi "Kazakistan maçı haberi son dakika soyunma odamızda şok etkisi yaratmadı değil. Onun etkisi olsa gerek, ilk yarıda ikinci yarı gibi etkili oynayamadık. Ama ikinci yarıda tabii ki işi ciddiye alan oyuncularımız ülkesini temsil eden bir aslan gibi mücadele ettiler ve kazandılar. Hepsini kutluyorum." 

Baraj çok sağlam 

2006 Dünya Kupası Finalleri'ne katılabilmek için baraj maçlarına kalmayı hedefleyen Milli Takımımız'ı birbirinden dişli rakipler bekliyor. Kırmızı - Beyazlı ekibimiz, grubu ikinci sırada tamamlayıp Play - Off'a kalması durumunda, büyük bir değişiklik olmazsa Hırvatistan, İngiltere, Çek Cumhuriyeti, Fransa, İspanya, Slovakya ve Norveç gibi takımlardan biriyle eşleşebilir. 

Avrupa ne dedi 

A Milli Takımımız'ın, Ukrayna deplasmanından zaferle dönmesi grubumuzda yer alan Danimarka ve Yunanistan'da geniş yankı uyandırdı. İki ülkenin gazetelerinde de karşılaşmayla ilgili ilginç yorumlar yer aldı. 
Danimarka'nın önde gelen gazetelerinden B.T., "Kiev'deki tavuklar" başlığıyla verdiği haberinde "Ukrayna bilinçli olarak kaybetmedi. Sadece birincilik nedeniyle motivasyon kaybı ve zafer sarhoşluğu vardı. Türkiye büyük oynamadı ancak Tümer'in soğukkanlı golüyle galibiyete ulaştı" yorumunu yaptı. Aynı gazete, Arnavutluk'un 12 Ekim'de Tiran'da en azından Türkiye'den 2 puan alması gerektiğini hatırlattı. Bunun için, Danimarka'nın eski ünlü yıldızı Preben Elkjaer'i yağ yapması için Briegel'in yanına göndermek ya da mükafat olarak deniz kızı gibi bir milli değeri verme önerisi yapabileceği vurgulandı. 
Ekstra Bladet Gazetesi'nde Ukrayna - Türkiye maçı "Hiçbir şey için teşekkürler" başlığıyla duyuruldu. Gazetede en ilgi çekici haber ise Arnavutluk Teknik Direktörü Briegel'in yorumlarıydı. Briegel'in, "Bize güvenin. Danimarka'ya yardım etmek için elimizden ne gelirse yapacağız. Ülke ve onurumuz için mücadele edeceğiz" yorumunu yaptığı iddia edildi. 

'Komşu hayatta' 
Yunanistan gazeteleri de Ukrayna galibiyetimizle ilgili olarak detaylı haberler verdi. 
"Türkler Kiev'de adeta yürüyüşe çıktı" yorumunu yapan Goal News Gazetesi, 55. dakikada Tümer'in attığı golle 1 - 0 öne geçen Türkiye'nin grubun 2. sırasına "tüm ağırlığıyla oturduğunu" yazdı. Gazete, Ukrayna'nın Türkiye karşısında kazanmayı ikinci plana bıraktığını ve adeta "angarya" bir oyun çıkardığını da savundu. 
Filathlos Gazetesi ise sonucu "Terim'in takımı ikincilik için devasa bir adım attı" başlığıyla okurlarına duyurdu. Gazete, Ukrayna'nın ilk yarı süresince oyuna hakim olduğunu, ancak kaleci Volkan karşısında bir türlü topu filelerle buluşturma şansını elde edemediğini bildirdi. 
"Türkler Ukrayna'dan öçlerini aldılar" başlığını kullanan Sportime Gazetesi, "Komşumuz, elde ettiği başarıyla grup ikinciliği için umudunu canlı tuttu. Artık gözler Danimarka-Yunanistan karşılaşmasında olacak ve yenmemiz, son istedikleri şey" ifadesini kullandı. 
Öte yandan Sportday Gazetesi, "Türkler parti verdi" yorumunu yaparken, Ukrayna'yı uyuşuk olmakla suçladı. 
Yunan gazeteleri, kendi takımlarının Kazakistan deplasmanından üç puanı son dakikada kopardığını hatırlatıp, "Bu maçı kutlamak ayıp. İkinci Lig takımı gibiydik" görüşünü savundular. 



</TEXT>
</DOC>
