<DOC>
<DOCNO> 377158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur50.html </URL>
<DATE> 2005/09/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Arı yüklü kamyon devrildi, arılar 7 kişiyi hastanelik etti 
</HEADLINE>
<TEXT>

     Denizli’de arı yüklü kamyonun devrilmesi sonucu sürücü yaralandı. Çevreye yayılan arıların soktuğu 7 kişi, 2 ayrı hastanede tedavi altına alındı. 
     Alınan bilgiye göre, Abdurrahman Demir yönetimindeki 25 AE 721 plakalı kamyon, Denizli-Ankara karayolunun Karabay Kavşağı’nda devrildi. 
     Kamyonun kasasındaki kovanların yola savrulması sonucu çevreye yayılan arılar, karayolunda seyreden araçlarda bulunan Meryem Doğan, Remzi ve Ayberk Erkun ile Aynur, Örsal, Özgür ve İlhan Yalçın’ı soktu. 
     Bu kişiler, Denizli Devlet Hastanesi ile Özel Ege Hastanesi’nde tedavi altına alındı. 
     Kazadan yaralanan kamyon sürücüsü Abdurrahman Demir de Denizli Devlet Hastanesi’ne kaldırıldı. 
     Bu arada, çevreye yayılan arılar, Tarım İl Müdürlüğü ekiplerinin yaptığı ilaçlamayla etkisiz hale getirildi. 
     
</TEXT>
</DOC>
