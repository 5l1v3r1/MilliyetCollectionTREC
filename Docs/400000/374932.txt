<DOC>
<DOCNO> 374932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/aspo.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih barut gibi 
</HEADLINE>
<TEXT>


Milli Takım'a dönen Fatih Akyel sessizliğini bozdu, "Bana yaşlı diyenler doğum tarihime baksın. Daha önceki teknik heyetin benimle kişisel problemlerinin olduğunu düşünüyorum" dedi 


Fatih Terim ile birlikte yeniden A Milli Takım'a dönüş yapan Fatih Akyel, uzun süren sessizlik döneminin ardından bomba gibi açıklamalar yaptı. 
Fatih Akyel, daha önceki teknik heyetin kendisini kadroya almamasında kişisel problemlerin de etkili olduğuna inandığını iddia ederek, "Profesyonellikte duygusallığa yer yok. Geçen sezon Fenerbahçe'de oynamadığım için milli takımda da forma şansı bulamadım. Ama daha önceki teknik heyetin beni çağırmamasının nedenleri arasında kişisel problemlerin de olduğunu düşünüyorum. Çünkü oynamadığım dönemlerde de milli takıma gelmiş ve çok da başarılı olmuştum" diye konuştu. 

'Yüzümüz eskidi' 
Milli takımda 18 yaşında oynamaya başladığını ifade eden Fatih, yüzünün eskimesi nedeniyle herkesin kendisini yaşlı sandığını belirtti. Yıldız futbolcu, "Yeniden milli takıma çağırılınca 'eski, yaşlı' futbolcu diye nitelendirenler var. Doğum tarihime bakmıyorlar herhalde. Dünya Kupası'nda bütün maçlarda oynadım, Avrupa Şampiyonası'nda oynadım. Galatasaray ve Fenerbahçe ile de Avrupa kupalarında çok oynadım. Bilmiyorum yorumları neye göre yapıyorlar" ifadelerini kullandı. 
Kökten değişimlerin faydalı olmayacağını da iddia eden Fatih Akyel şunları söyledi "Bu dönemde yeni oyuncular geldi. Ama işte puan durumu ve zorluklar ortada. Değişimin 'bir takıma at, bir takımı getir' olduğuna inanmıyorum. Dünyanın neresinde olursa olsun böyle birden bire takımı gönderip, yeni bir takım yaratan ekipler başarılı olamamıştır. Eskilerle yeniler kaynaştırılır, zamanla o yeni gelenler oynar ve eskiler gider. Kaynaşma olduktan sonra değişim olur. Avrupa Şampiyonası'na kalamadık diye bize fatura mı kesildi Zidane bıraktı, yeniden milli takımına döndü. Demek ki ihtiyaç oluyor." 

Terim'e övgüler 
Fatih Akyel, başdanışman Fatih Terim'e de övgüler yağdırdı. Başarılı oyuncu, "Fatih Terim bu ülkenin en iyi antrenörü. Bu takımı, futbolcuları çok iyi tanıyor. Futbolcular da hocayı iyi tanıyor. Milli takımın başında Fatih Terim'in olduğunu bilmesi karşıdaki takımın hocasını da futbolcusunu da ne yönde etkiler, onu da bilmek lazım. Çünkü dünyaca ünlü antrenör. Milan'ı çalıştırmış, Galatasaray ile UEFA Kupası'nı almış. Avrupa'da herkes tanıyor. Baştan beri Fatih Terim görevde olsaydı, şimdi Ukrayna'nın yerinde biz oturuyor olurduk" yorumunu yaptı. 

Viking seferberliği 

Fatih Terim, Danimarka maçı öncesi Ay - Yıldızlı futbolculara çeşitli uyarılarda bulundu, "Rakibe nefes dahi aldırmayın, düşünmelerine bile fırsat tanımayın" dedi 

BİLAL MEŞE 

Milli Takımlar Teknik Direktörü Fatih Terim, Danimarka maçı öncesinde futbolculara bir dizi uyarılarda bulundu. Maç sırasında Ay - Yıldızlı oyunculardan rakibe nefes dahi aldırmamalarını isteyen tecrübeli hoca, "Pas attırmayın, orta yaptırmayın. Bırakın oynamalarını rakibe düşünecek zaman bile bırakmayın" dedi. 
Fatih Terim, "Topu ayağa oynayın. Oyunu topun olduğu tarafa yığın. Görevinizi yaptığımız zaman işim bitti diye oyunu bırakmayın. Savunmada şartlar ne olursa olsun üç kişiyi görmek istiyorum. Defanstaki kanat oyuncuları oyuna çıkabilir ama ön liberodaki arkadaş asla yerini terk etmeyecek. Seyirci sizden haklı olarak gol bekleyecek. Onlar sabırsız davranabilirler ama siz sabredin, sahanın her yerinde rakibe pres yapın" ifadelerini de kullandı. 
Bu arada A Milli Futbol Takımımız yarın oynayacağı Danimarka maçının hazırlıklarını Fenerbahçe Dereağzı'nda Tesisleri'nde yaptığı idmanla sürdürdü. Serhat Akın düz koşu yaparken, Ergün çalışmayı yarıda bıraktı. Kasığından sakatlanan Ergün'ün durumu bugün belli olacak. Kadıköy Acıbadem Hastanesi'nde MR çektiren Emre Belözoğlu'nun 3 hafta sahalardan uzak kalacağı açıklandı. 

'Fatih Terim doğru seçim' 

Danimarka ve Milli Takımımız'ın eski teknik patronu Sepp Piontek, bir dönemler yardımcı antrenörlüğünü yapan Fatih Terim'in yeniden göre gelmesinin doğru karar olduğunu açıkladı. Piontek, "Fatih Terim, Türkiye'de olduğum dönemde yardımcımdı. Bu nedenle her iki takımı da tutuyorum ama kalbim Türkiye için çarpıyor. Türkiye'nin başında olsam, bu maça Kopenhag'daki kadro ile çıkardım" diye konuştu. 

Olsen'den hücum emri 

Danimarka Milli Takım Teknik Direktörü, Türkiye maçı öncesinde ideal on birini belirledi. Galibiyetten başka şansı olmayan misafir ekip, İnönü Stadı'nda 4 - 3 - 3 sistemiyle mücadele etmeye hazırlanıyor 

İRFAN KURTULMUŞ 

Türkiye karşılaşmasına iddialı gelen Danimarka Teknik Direktörü Morten Olsen, A Milli Takımımız'a karşı çıkaracağı kadroyu kafasında belirledi. Libero Per Nielsen'in sakatlığı nedeniyle tecrübeli futbolcu Thomas Helveg'in, Agger ile birlikte savunmanın göbeğinde görev alacağı öğrenildi. Önceki gün Kopenhag'da sabah idmanını iptal eden Olsen'in basına kapalı yapılan akşam çalışmasında taktiksel hazırlıklara ağırlık verdiği bildirildi. 
Tecrübeli hocanın, galibiyetten başka bir alternatifi olmaması nedeniyle hücum ağırlıklı bir futbolu benimseyeceği iddia edildi. Olsen takımını 4-3-3 sistemiyle sahaya yaymayı planlıyor. 

İnönü'de çalıştılar 

Danimarka Milli Takımı, yol yorgunluğuna karşın maçın oynanacağı İnönü Stadı'nda antrenman yaparak hazırlıklarını sürdürdü. Teknik Direktör Olsen, çalışmanın ilk 15 dakikalık bölümünü medya mensuplarına açtı. Olsen bugün basın toplantısı yapacak. 

Danimarka İstanbul'da 

Ay - Yıldızlı ekibimizle yarın çok kritik bir maça çıkacak olan Danimarka Milli Takım kafilesi dün öğle saatlerinde özel uçakla İstanbul'a geldi. Teknik Direktör Olsen kafileye 20 futbolcu dahil ederken, lig maçlarında sakatlanan libero Nielsen kadroda yer almadı. Bu arada İnönü Stadı'nda Danimarkalılar için ayrılan 800 biletin sadece 400'ünün satıldığı bildirildi. Danimarka Futbol Federasyonu yetkilileri, kalan 400 bileti iade etmeye hazırlanıyor. 

Erzik'ten öneriler 

UEFA Asbaşkanı Şenes Erzik, Danimarka karşılaşması öncesinde futbolseverlere önemli mesajlar gönderdi. Erzik, tribünleri dolduracak seyircilerin 90 dakika boyunca sabırlı bir şekilde takıma destek vermesi gerektiğini dile getirdi. UEFA Asbaşkanı, "Doğal olarak herkes acil bir sonuç bekleyecek. Burada seyirciye büyük bir iş düşüyor. Dikkatli oynamak, telaş içerisinde olmamak lazım" dedi. 

'Tek patron o' 

Futbol Federasyonu A Milli Takım Sorumlusu Davut Dişli, Fatih Akyel ve Alpay'ın kadroya alınmasının oyuncular üzerinde de olumlu etkisinin olduğunu iddia etti. Dişli, konuyla ilgili olarak yapılan eleştirelere son verilmesi gerektiğini de ifade edip, "Bu tercih Terim'indir. Terim nasıl isterse onu yapar, patron o. Benim fikrim bu tecrübeli arkadaşların tekrar milli takıma çağırılması ekibe çok artı şeyler katıyor. Kampta bunu görüyoruz. Tecrübe ayrı bir olay" ifadelerini kullandı. 

Kart alarmı 

A Milli Takımımız'da Danimarka maçı öncesinde altı futbolcunun sarı kart sınırında bulunması teknik kadroyu tedirgin ediyor. Grupta geride kalan 9 maçta daha önce 1'er sarı kart gören Hakan Şükür, Fatih Tekke, Koray Avcı, Gökdeniz, Tolga Seyhan ile Ümit Özat, Danimarka maçında da sarı kart görmeleri durumunda cezalı duruma düşecek ve 7 Eylül'deki Ukrayna karşılaşmasında forma giyemeyecek. 

Favori Türkiye 

Danimarka maçı öncesi bahis şirketleri Milli Takımımız'ı favori gösteriyor. Dünyanın önde gelen iki bahis Beteurope, Türkiye'nin galibiyetine 2.15, beraberliğe 3.20, Danimarka'ya 3.00 veriyor. William Hill, Türkiye'nin zaferine 2.15, beraberliğe 3.20, Vikingler'e de 2.80'lik kazanç sağlıyor. 

İlk randevu Ümitler'in 

Avrupa Ümitler Futbol Şampiyonası Grup Elemeleri'nde Ay - Yıldızlı ekibimiz bugün İstanbul'da Danimarka'yı ağırlayacak. Saat 20.00'de Ali Sami Yen Stadı'nda oynanacak olan karşılaşmayı Kanal D naklen ekranlara getirecek. Karşılaşmayı Portekizli hakem Bruno Miguel Paixao yönetecek. Teknik Direktör Reha Kapsal ve yardımcısı Tolunay Kafkas'ın ilk resmi sınavları özelliğini taşıyan maç öncesi Malatyasporlu Aytaç Ak ve Beşiktaşlı Volkan Ünlü sakatlığı nedeniyle aday kadrodan çıkarıldı. 

A2 Milliler toplanıyor 

Uluslararası Future Cup Turnuvası'nda 6 Eylül Salı günü Ankara'da Almanya ile karşılaşacak A2 Milli Takımımız bugün İstanbul'da toplanıp, kampa girecek. Ankara 19 Mayıs Stadı'nda oynanacak olan karşılaşma için Milli Takımımız 4 Eylül'de Ankara'ya gidecek. Ay - Yıldızlı takımın kadrosunda şu isimler yer alıyor Hürriyet, Musa Büyük Ankaraspor , Güven, Ömer, Ali Rıza Denizli , Serdar F.Bahçe , Aykut, Hasan Kabze, Yalçın G.Saray , Erdal G.Antep , Baki, Erhan Güven, Uğur G.Birliği , Gökhan Ünal, Kemal Okyay Kayseri , Kazım K.Erciyes , Mehmet Budak Malatya , Hayrettin Sivas , Kenan, Uğur Vestel , Eser Bursa , Tuna Kaya Gaziantep Bld. , Hakan Kocaelispor . 



</TEXT>
</DOC>
