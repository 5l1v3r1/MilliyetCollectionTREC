<DOC>
<DOCNO> 367276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun06.html </URL>
<DATE> 2005/08/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
7 kişinin bulunduğu Rus denizaltısı, deniz tabanında sıkıştı 
</HEADLINE>
<TEXT>

     Rusya'da 7 denizcinin bulunduğu askeri mini denizaltı, deniz tabanında sıkıştı. 
     Rusya Büyük Okyanus Donanması sözcüsü Aleksandır Kosolapov, mini denizaltının Büyük Okyanus'taki Kamçatka Yarımadası açıklarında belirlenemeyen bir cisimle çarpıştıktan sonra deniz tabanında sıkıştığını söyledi. 
     Ordunun, denizaltının deniz yüzeyinin 190 metre altında niçin sıkıştığına karar vermeye çalıştığını belirten Kosolapov, denizaltıyı sıkıştığı yerden kurtarma çalışmalarının başladığını kaydetti. 
     Kosolapov, denizaltıda muhtemelen 4 gün yetecek kadar oksijen kaldığını, çünkü bu tip deniz araçlarında 120 saat yetecek oksijen bulunduğunu ve kazanın dün eğitim çalışması sırasında meydana geldiğini söyledi. 
     Interfaks, denizaltının Kamçatka'nın başkenti Petropavlovsk-Kamchatsky'nin 200 kilometre güney açıklarında olduğunu bildirirken, bölge askeri savcılığı bürosu ise kente 75 kilometre mesafede olduğunu açıkladı. 
     Denizaltının, bölgede bulunan metal kablo ya da trol ağına çarpmış olabileceği düşünülüyor. 
     
     DENİZCİLERLE TEMAS SAĞLANDI 

     Rusya'da Büyük Okyanus'taki Kamçatka Yarımadası açıklarında deniz tabanında sıkışan mini denizaltıdaki denizcilerle temas sağlandı. 
     Rus haber ajansları, denizaltıdaki denizcilerle temas sağlandığını ve yaralı olmadığını bildirdi. 
     Rusya Büyük Okyanus Donanması sözcüsü Aleksandır Kosolapov da kurtarma operasyonlarında kullanılan "Priz" mini denizaltısının niçin sıkıştığını belirlemek ve denizaltıyı kurtarmak için başka bir mini denizaltı gönderileceğini açıkladı. 
     Denizaltının bir kabloya ya da balıkçı ağlarına dolanmış olabileceğini söyleyen Kosolapov, "Denizaltı 190 metre derinlikte. Önce sorunun sebebini belirlemeye, daha sonra denizaltıyı kurtarma ve ardından onu yüzeye çıkarmanın yollarını bulmaya çalışacağız" dedi. 
     Kosolapov, 7 denizcinin bulunduğu mini denizaltının Kamçatka Yarımadası açıklarında askeri eğitim çalışması sırasında belirlenemeyen bir cisimle çarpıştıktan sonra deniz tabanında sıkıştığını ve denizaltıda 4 gün yetecek kadar oksijen kaldığını söylemişti. 
     Rusya'da 12 Ağustos 2000 tarihinde Kuzey Kutbu Buz Denizi'ne yakın Barents Denizi'nde Rus nükleer denizaltısı Kursk, denizaltıda meydana gelen patlamalardan sonra batmış, denizaltı 118 denizciye mezar olmuştu. Patlamadan sonra birkaç denizci sarnıçlara vurarak hayatta olduklarının işaretini vermiş, ancak bu denizciler de saatler sonra oksijenin tükenmesiyle yaşamını yitirmişti. 
     Rus yetkililerin krizi yönetim tarzı sert eleştirilere hedef olmuştu. 
     
</TEXT>
</DOC>
