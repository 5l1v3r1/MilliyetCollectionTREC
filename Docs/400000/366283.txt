<DOC>
<DOCNO> 366283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo04.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Duş almadan dönüş 
</HEADLINE>
<TEXT>


Suriye üzerinden Trabzon'a gelen Anorthosis Famagusta takımının yöneticileri, "Trabzon'dan değil, taraftardan çekiniyoruz" dedi, turu geçerlerse duş bile almadan döneceklerini söyledi 


Şampiyonlar Ligi ikinci ön eleme turunda yarın akşam Trabzonspor ile karşılaşacak olan Kıbrıs Rum Kesimi'nin Anorthosis Famagusta takımı, Suriye Şam üzerinden Trabzon'a geçti. 
Rum ekibinin yöneticileri, AB ile yapılan Gümrük Birliği anlaşması nedeniyle direkt uçuş yapabilme haklarının bulunduğunu, ancak problem çözülene kadar kurallara uyacaklarını belirtti. Bu nedenle önce Şam'a geçen, buradan da Suriye Havayolları'na ait özel bir uçakla Türkiye'ye geçen Anathosis Famagusta, maç sonrasında hemen Kıbrıs Rum Kesimi'ne dönmeyi planlıyor. Yöneticiler, turu geçmeleri durumunda futbolculara duş bile aldırmadan stattan ayrılmayı hesaplıyor. 
Rum ekibinin idarecileri, "Biz Trabzon'dan çekinmiyoruz, seyirciden çekiniyoruz. Binlerce taraftarımız var ama Türkiye bizi tanımadığı için tek uçakla geliyoruz" ifadesini kullandı. 

İlginç teklif 

Trabzonspor'un yarınki rövanş maçını yayınlayacak olan Show TV, Kıbrıs Rum Kesimi'nin Anorthosis takımına ilginç bir teklifte bulundu. Yayıncı kuruluş, Rumlar'dan, "Yaşasın Okulumuz" pankartını taşımasını istedi. 

A tipi koruma 

ERGUN ATA 

Trabzonspor'un rakibi Anorthosis Famagusta'ya A tipi koruma uygulanıyor. Dışişleri ve İçişleri Bakanlığı'ndan ekstra bir koruma talebiyle karşılaşmayan Trabzon Emniyeti, kulübün başvurusu üzerine, Fenerbahçe, Galatasaray ve Beşiktaş'a uygulanan güvenlik tipini seçti. 
Havalimanından eskort eşliğinde alınan Rum temsilcisi, daha önce Sümela Oteli'ne rezervasyon yaptırmasına rağmen, Zorlu Otel'i tercih etti. Emniyet güçleri, otel çevresinde de yoğun bir koruma çemberi oluşturdu. 
Bordo - Mavili yöneticilerin, rakip futbolculara ve yöneticilere, Sümela Manastırı gibi turistik bölgeleri gezdirmeyi düşündüğü belirtilirken, emniyetin güvenlik gerekçesiyle buna izin vermeyeceği ifade edildi. 

Tomas Jun İşi bitiririz 

KAAN BORA 

Trabzonspor'un yeni transferi Tomas Jun, takımının Anorthosis'i eleyebilecek güçte olduğunu söyledi. İlk maçı izlediğini vurgulayan Çek futbolcu, "Biz çok daha iyi bir takımız, o sadece kötü bir kazaydı" ifadesini kullandı. 
Fatih Tekke'nin attığı gol ve futboluyla kendisini çok etkilediğini belirten Jun, "Yattara da çok yetenekli bir oyuncu. Szymkowiak'ın takıma katkısı büyük. Anorthosis'den sonraki rakip Glasgow Rangers da bizi zorlamaz. Çünkü İskoç futbolu eski gücünde değil. Artmedia gibi bir takım Celtic'e beş atıyorsa biz neden Rangers'ı geçmeyelim" dedi. 
Jun, kendini şöyle tanımladı "Sağ ayağımı kullanıyorum ama klasik bir forvet tipi değilim, sahanın her yerini dolaşırım, sadece ceza sahası içinde durağan bir santrfor değilim." 

Aktuğ'un korkusu 

Trabzonspor Başkanı Atay Aktuğ, Anorthosis önünde tur atlayacaklarına inandığını söyledi. Aktuğ, olumsuz bir sonuç aldıkları taktirde ise çabuk toparlanacaklarını vurgulayıp, "Bu bir ön eleme maçı. Bunu Avrupa'nın herhangi bir takımıyla da oynayabilirdik. Rum ekibine de bu gözle bakmalıyız. Olumsuz bir sonuçta hiçkimse 'bir Rum takımına elendi' diye Trabzonspor'u vatan haini ilan edemez" yorumunu yaptı. 

Sade kutlama 

Trabzonspor, 38. kuruluş yıldönümünü bugün kutlayacak. Takımın tesislerde kampta olması nedeniyle kutlama, KTÜ Sahil Tesisleri'nde yapılacak. Saat 19.30'da başlayacak kutlamaya, Anarthosis yöneticileri de davet edilecek. Şampiyonlar Ligi ön elemesi ilk maçında Anarthosis Famagusta'ya karşı alınan 3-1'lik yenilgi nedeniyle törenin şölene dönüşmeyeceği ifade edildi. 


</TEXT>
</DOC>
