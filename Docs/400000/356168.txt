<DOC>
<DOCNO> 356168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun20.html </URL>
<DATE> 2005/06/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İngiltere'de gözaltındaki Türk'ün şüpheli ölümü 
</HEADLINE>
<TEXT>

     LONDRA MİLLİYET, GAZİANTEP DHA 

İngiltere'ye kaçak yollardan girerek iltica talebinde bulunan ve 5 ay önce gözaltına alınan Türk vatandaşı Ramazan Kumluca'nın, şüpheli ölümü kafaları karıştırdı. 
     İddialara göre, insan tacirleri ile irtibat kuran Kumluca ile kuzeni Tevfik Kumluca, 10 ay önce para karşılığı kaçak yollardan İtalya'ya gitti. İltica talebinde bulunan iki kuzen, işlemler devam ederken 5 ay önce iş bulabilmek için Fransa'ya geçti. Burada da iş bulamayan Ramazan ve Tevfik Kumluca, şanslarını bir de İngiltere'de denemek istedi. Bu ülkeye de iltica talebinde bulunan iki kuzenin, güvenlik soruşturması sırasında, İtalya polisinde parmak izine rastlandı. Bunun üzerine amca çocukları gözaltına alındı. 
     Ancak dün Gaziantep'te yaşayan Kumluca ailesine oğullarının hayatını kaybettiği bilgisi iletildi. Uzun süre oğlundan haber alamayan baba Ökkeş Kumluca, acı haberi aldıktan sonra, şunları söyledi Önceki gün arayarak Londra Havaalanı'nda tutuklu olduğunu, mahkemesinin devam ettiğini ve birkaç gün sonra Türkiye'ye döneceğini söyledi. Daha sonra ölüm haberini aldık. Bize, polis gözetimi altındayken öldüğünü söylüyorlar. Oğlum canına mı kıydı, yoksa işkenceyle öldürüldü Bunun cevabını arıyoruz." Tevfik Kumluca'nın babası Mehmet Kumluca da, Ben de dün önceki gün oğlumla görüştüm. İki gün sonra salıverileceğini söylüyordu. Şimdi bende oğlumun hayatından endişe etmeye başladım" dedi. 
     
     Scotland Yard Kampta öldü 
     İngiliz polis teşkilatı Scotland Yard ve İçişleri Bakanlığı yetkilileri ise, Kumluca'nın gözaltında tutulduğu Campsfield Mülteci kampında dün öğlen saatlerinde ölü bulunduğunu bildirdi. Polis yetkilileri ve Ceza Tefkif Evleri Ombudsmanlığı, Kumluca'nın kendini astığından şüphelenildiğini, konuyla ilgili soruşturma başlatıldığını belirtti. 
     
</TEXT>
</DOC>
