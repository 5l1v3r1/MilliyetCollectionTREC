<DOC>
<DOCNO> 356125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/yasam/ayas.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarınızı sakın kalsiyumsuz bırakmayın 
</HEADLINE>
<TEXT>


Çocuklar yeterli kalsiyum alamazsa, kemikleri zayıf yapılı olur. Bu nedenle 4-8 yaş arasındaki çocukların günde 800 mg, ergenlik çağındakilerin ise 1300 mg kalsiyum alması önerilir 

TAYLAN KÜMELİ - bir kibrit kutusu lezzet 

Hemen herkesin bildiği gibi kalsiyum, kemiklerin ana yapısında bulunan ve onların güçlü kalmasını sağlayan bir mineraldir. Ancak vücudunuzun her gün gereksinim duyduğu mineralin görevleri bunlarla sınırlı değildir. 
Kalbinizin düzenli atması, kan pıhtılaşma sisteminizin düzenli işlemesi, sinirlerinizin sağlıklı çalışması ve kaslarınızın düzgün fonksiyon görmesi de kalsiyumun yardımıyla olur. 

Sigara ve alkol 
Düzenli kalsiyum alımı, kandaki kolesterol ve LDL düşük yoğunluklu lipoprotein düzeylerini de normal aralıklarda tutmaya yardımcı. Ayrıca, kan basıncının düzenlenmesinde, vücudun virüs ve bakterilere karşı direncinin artırılmasında, hatta kanser oluşumunun önlenmesinde de kalsiyumun rolü var. 
Besinlerle vücuda alınan kalsiyumun emilimini önleyen etkenler arasında sigara kullanımı, aşırı alkol tüketimi, çay-kahve ve kola gibi kafein içeren içecekler, yüksek oranda tuz ve fosfat alımı, düzensiz beslenme ve hayvansal protein bakımından zengin beslenme alışkanlığı yer alıyor. 
Lifli besinler de, mineralleri tutarak emilimlerini zorlaştırıyor. 

Geleceği düşünün 
Yaşamımızda kalsiyuma en fazla gereksinim duyduğumuz dönem, erken çocukluk dönemi ve 20 yaş öncesi. Çünkü çocukluk ve ergenlik dönemlerinde, kemik yapımı, yıkımdan çok daha hızlı gerçekleşiyor. Bu nedenle, 4-8 yaş arası çocukların günde 800 mg, ergenlik çağındakilerin de günde 1300 mg kadar kalsiyum alması öneriliyor. 
Büyüme çağındaki çocuklarda kalsiyum yetersizliği olması durumunda, vücut kalsiyumu iskeletin tamamına dengeli bir biçimde dağıtmaya çalışıyor ve bunun sonucunda da, bütün kemikler zayıf yapılı ve güçsüz oluyor. 
Bu da, ileri yaşlarda kullanılacak olan kalsiyum depolarının daha baştan yetersiz gelişmesi anlamına geliyor. 

Obezite kemik erimesi nedeni 

Dünya nüfusunun 6'da 1'inde görülen obezite, vücutta gereğinden fazla yağ dokusu depolanması şeklinde tarif edilebilir. Obezite, şeker hastalığı, yüksek tansiyon ve kolesterol, kalp krizi, beyin damarlarında tıkanıklık, solunum problemi, uyku ve moral bozukluğu, hormon dengesizliği, kanser, ayrıca menopozla beraber görülen osteoporoza zemin hazırlamaktadır. 

Kalıtım da etkili 
Yetersiz kalsiyum alımı, vitamin eksikliği D ve C vit. , zayıflık, yeme davranışı bozuklukları, fiziksel aktivite yetersizliği, flor yetersizliği, tuz ve sodyumun fazla tüketimi, kafeinin ve fosforun fazla tüketimi, ırk, kalıtım, cinsiyet, östrojen eksikliği, sigara ve alkol kullanımı, yatağa bağımlı yaşam ve stres de diğer risk etmenleri arasındadır. 

Ne yapmak lazım 
Günde 2 su bardağı light süt veya yoğurt tüketin, Güneş ışınlarını değerlendirin, yapamıyorsanız günde 400 İU 'D' vitamini alın, Protein, sodyum ve kafein tüketimini sınırlandırın, Beden Kitle İndeksinizi 20-25 arasında tutun, Her gün doktor kontrolünde en az yarım saat yürüyüş yapın. 

Emziren kadın daha avantajlı 

Araştırmalar, emziren kadınların, emzirmeyenlere göre daha az kemik erimesi riski yaşadığını gösteriyor. Bu da, emzirme süresince kemiklerde görülen kalsiyum kaybının geçici olduğuna bir kanıt. Gebelik dönemi boyunca kalsiyum emiliminin artması yüzde 25-30'dan yüzde 45-55'e yükseliyor ve emzirme dönemi boyunca da idrarla atılan kalsiyum miktarının azalması, anneyi kemik kaybından koruyor. 

Kalsiyum nelerde var 

Süt ve süt ürünleri, pekmez, susam, fındık, fıstık, kurutulmuş meyveler, yeşil yapraklı sebzeler, kuru baklagiller, kara turp, kuru incir, salatalık ve badem. 

Osteoporoz nedir 

Kemiğin, birim hacim başına düşen kemik kütlesinin azalması ve kemik dokusunun bozulmasıdır. Toplam kemik kütlesi yüzde 20 azaldığında osteoporoz tanısı konur. 


</TEXT>
</DOC>
