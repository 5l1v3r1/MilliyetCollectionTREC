<DOC>
<DOCNO> 382835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko21.html </URL>
<DATE> 2005/09/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Nintendo, yeni ürünleriyle Türkiye'de... 
</HEADLINE>
<TEXT>

     Eğlence ve video oyunları sektöründe faaliyet gösteren Nintendo'nun Avrupa Pazarlama Müdür Yardımcısı Jim Merrick, Türkiye'nin genç nüfusuyla, kendileri için en önemli pazarlardan biri olacağını söyledi. 
     GameWatch serisinin yaratıcısı olan Nintendo, Game Boy Pocket, Game Boy Color, Game Boy Advance ve Game Boy Advance SP modelleriyle oluşturduğu serinin son ürünü Game Boy Micro'yu piyasaya sundu. 
     Ürünün tanıtımı amacıyla İstanbul'da bulunan Nintendo Avrupa Pazarlama Müdür Yardımcısı Jim Merrick, şirketin önümüzdeki dönemdeki projelerini anlatırken, Nintendo'nun öncelikli stratejisinin oyuncu sayısını genişletmek, yaşına cinsiyetine veya tecrübesine bakmadan mümkün oldukça çok insanın video oyunlarından keyif almasını sağlamak olduğunu söyledi. 
     İnsanların oyunlardan sıkıldığında satın almaktan kolayca vazgeçtiklerini, bu yüzden onlara önceden tahmin edemeyecekleri yeni eğlenceler sunmak zorunda olduklarını ifade eden Merrick, yeni oyunlardan örnekler verdi. 
     Türkiye oyun pazarını oldukça pozitif sözlerle tanımlayan Merrick, video oyunlarını daha çok çocuklar ve gençlerin tercih ettiğini, Türkiye'nin de çok genç bir nüfusa sahip olduğu göz önüne alındığında, Nintendo için en önemli pazarlardan biri olmasının kaçınılmaz olduğunu vurguladı. 
     Merrick, ''ancak buradaki temel sorunlardan biri korsan ürünler. Korsanla mücadele için belirli bir bütçe ayırıyoruz. Bu, korsanla mücadelede bir aşamadır, buradaki en önemli aşamalardan biri de Türk hükümetinin alacağı yasal tedbirlerdir. Türkiye'deki ortağımız Nortec Eurasia, bizim buradaki tek ve yasal dağıtıcımız olacak'' dedi. 
     Game Boy, Game Cube ve Nintendo DS oyun konsollarıyla 500 milyon adedi yakalayan ve 2 milyar adedi aşan oyun satışına ulaşan Nintendo'nun yıllık cirosu 6 milyar doları buluyor. 
     
</TEXT>
</DOC>
