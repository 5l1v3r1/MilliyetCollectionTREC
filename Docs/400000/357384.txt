<DOC>
<DOCNO> 357384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy24.html </URL>
<DATE> 2005/07/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İHD "Kişinin sağ yakalanmasının mümkün olup olmadığı önemli'' 
</HEADLINE>
<TEXT>

     İnsan Hakları Derneği İHD , Adalet Bakanlığı’ndaki olayda üzerinde bomba olduğu belirtilen kişinin öldürülmesinin İçişleri Bakanlığı tarafından çok yönlü soruşturulması ve sonuçlarının kamuoyuna açıklanmasını istedi. 
     İHD’den yapılan yazılı açıklamada, Adalet Bakanlığı önündeki olayda, üzerinde patlatılmaya hazır bomba olduğu belirtilen Eyüp Beyaz adlı bir kişinin kaçarken görevli polisler tarafından öldürüldüğü anımsatıldı. 
     İHD’nin hangi neden ve amaçla olursa olsun silahlı ya da bombalı saldırılara karşı olduğu ve bu tür eylemleri şiddetle kınadığı kaydedilen açıklamada, şöyle denildi 
     "Ancak hukukun üstünlüğünü kabul etmiş demokratik bir toplumda söz konusu olan kim olursa olsun ’yaşama hakkı’ korunması gereken en üstün değerdir. Dolayısıyla güvenlik güçlerinin yaşam hakkının korunması amacıyla yapmış oldukları müdahalelerde de yaşam hakkına zarar verilmemesi esastır. 
     Öldürülen eylemcinin kaçarken ellerinin kelepçeli olduğu ve öldürüldüğü sırada da yerde yatmakta olduğu dikkate alındığında, bu kişinin sağ yakalanmasının mümkün olup olmadığı ya da öldürülmesinde mutlak zorunluluk olup olmadığı soruları önem kazanıyor. 
     Bu bakımdan, İçişleri Bakanlığı tarafından öncelikle yukarıdaki hususlar göz önünde bulundurularak olay çok yönlü soruşturulmalı ve tüm sonuçları kamuoyuna açıklanmalıdır." 
     
</TEXT>
</DOC>
