<DOC>
<DOCNO> 365378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko29.html </URL>
<DATE> 2005/07/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gelir İdaresi Başkan Vekili Düzenlemeden TEKEL zarar görmez 
</HEADLINE>
<TEXT>

     Gelir İdaresi Başkan Vekili Osman Arıoğlu, tütün ve tütün mamullerindeki özel tüketim vergisi düzenlemelerinde, kimin kar kimin zarar ettiği ile değil, bütçedeki gelir hedefinin tutturulması ile ilgilendiklerini söyledi. 
     Arıoğlu, konu ile ilgili olarak yaptığı değerlendirmede, sigarada yeni bir vergi sistemine geçilmemesi halinde, bütçe hedeflerinin tutturulamaması durumunun ortaya çıktığını ifade etti. Yeni sistemi uygulamaya koyarken, TEKEL ya da diğer sigara firmalarının bundan nasıl etkileneceğinin öncelikli konuları olmadığını kaydeden Arıoğlu, şöyle devam etti 
     ''Bizim öncelikle hedefleri tutturma durumumuz vardı. Bizim derdimiz, koyduğumuz hedeflere ulaşmak. Onun dışında kim ne yaparsa yapsın bizi ilgilendirmiyor. Biz Maliye Bakanlığı olarak nötr kalmaya çalışıyoruz. Ancak, vergi hedeflerini tutturmak da bizim için olmazsa olmaz bir zorunluluk. Bu düzenlemelerin kime kar, kime zar verdiğinden ziyade gelir hedefini tutturmak için uğraşıyoruz.'' Arıoğlu, yeni vergi sisteminin TEKEL'i olumsuz etkileyeceği iddialarının hatırlatılması üzerine de ''sigara firmaları zam yapmasa bu tez haklı olabilir. Ama herkes zam yaptı. Bu nedenle değişen bir şey olmayacak. Bizim öncelikli hedefimiz bütçedeki gelir hedefini tutturmaktı'' diye yanıt verdi. 
     
</TEXT>
</DOC>
