<DOC>
<DOCNO> 387620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko06.html </URL>
<DATE> 2005/10/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tüzmen Kişi başına ihracat bin dolara ulaştı 
</HEADLINE>
<TEXT>

     Devlet Bakanı Kürşad Tüzmen, kişi başına düşen ihracatın bin dolara ulaştığını belirterek, geriye dönük 12 aylık ihracatın da 72 milyar doları aştığını bildirdi. 
     Tüzmen, ihracatın son durumu ile ilgili olarak A.A muhabirine yaptığı açıklamada, 2005 yılı başında kişi başına düşen ihracat rakamını bin dolara çıkarmayı hedeflediklerini söylediklerini hatırlatarak, ''Şu anda bu hedefimizi gerçekleştirmiş bulunuyoruz. İhracatçı Birlikleri kayıt rakamlarına göre, geriye doğru 12 aylık ihracatımız 72 milyar 260 milyon dolara ulaşmış durumda. Türkiye'nin nüfusu da 72 milyon. Bu da kişi başına düşen ihracatımızın bin dolara ulaştığını gösteriyor'' dedi. 
     Türkiye'nin büyümesine ihracatın önemli oranda katkı yaptığını kaydeden Tüzmen, 2010 yılı hedeflerinin kişi başına bin 500 dolar ihracat gerçekleştirmek olduğunu söyledi. 
     Yılın son aylarında özellikle tekstil, hazır giyim ve konfeksiyon ihracatındaki artışların biraz daha yükselebileceğini ifade eden Tüzmen, yıl sonunda programda belirlenen 71 milyar dolar hedefini şimdiden aştıklarını bildirdi. 
     Şu anda hiçbir sektörde geçen yıla göre ihracat düşüşünün yaşanmadığına dikkat çeken Tüzmen, yaşanan bütün sıkıntılara, Türk lirasının aşırı oranda değerli olmasına rağmen, ihracatçıların büyük fedakarlıklarla ihracat yaptıklarını ifade etti. 
     Bakan Tüzmen, ihracatta karlılık oranlarının düştüğü, firmaların bu dönemi atlatmak için direndiklerine işaret ederek, şöyle konuştu 
     ''İhracatçılarımız bu dönemi büyük yara almadan atlatabilirlerse önümüzdeki yıllarda önleri çok açık olacaktır. Önümüzdeki dönemde DTÖ'de alınacak kararların da etkisiyle birçok ülke iç pazarlarını rekabete açacaklardır. DTÖ ön çalışmaları şu anda devam ediyor. Cancun'da yapılan DTÖ toplantısında yaşanan olumsuz durumun ortadan kaldırmak için olumlu gelişmeler var. Birçok ülkenin pazarlarını rekabete açması Türk İhracatçısına da yeni pazarlar yaratacaktır.'' 
     
     ''56.6 MİLYAR DOLARLIK İHRACAT GERÇEKLEŞTİRDİK'' 
     Devlet Bakanı Tüzmen, bu yılın 1 Ocak-15 Ekim tarihleri arasında toplam 56 milyar 573 milyon dolarlık ihracat gerçekleştirildiğini kaydederek, geçen yılın aynı dönemine göre ihracat artışının yüzde 17,1 düzeyinde seyrettiğini söyledi. 
     
</TEXT>
</DOC>
