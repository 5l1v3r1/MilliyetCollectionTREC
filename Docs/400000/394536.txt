<DOC>
<DOCNO> 394536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy01.html </URL>
<DATE> 2005/11/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Milli Eğitim Bakanı, Anadolu Lisesi müdürleriyle ilgili soruyu yanıtladı 
</HEADLINE>
<TEXT>

     Milli Eğitim Bakanı Hüseyin Çelik, aynı kurumda 5 yıldan fazla görev yapan 138 eğitim kurumu müdürünün görev yerlerinin değiştirildiğini bildirdi. 
     Çelik, DYP Denizli Milletvekili Ümmet Kandoğan'ın Anadolu liseleri müdürlerinin görev yerlerinin değiştirilmesiyle ilgili yazılı soru önergesine verdiği cevapta, Eğitim Kurumları Yöneticilerinin Atama ve Yer Değiştirme Yönetmeliği'nin ilgili hükümleri gereğince aynı kurumda 5 yıldan fazla görev yapan 138 eğitim kurumu müdürünün görev yerlerinin aynı il içinde başka eğitim kurumlarıyla değiştirildiğini ifade etti. 
     Eğitim kurumları müdürlerinin görev yerlerinin değiştirilmesi işleminin iptali talebiyle açılan davada Danıştay'ın yürütmenin durdurulması kararı verdiğini hatırlatan Çelik, Danıştay kararının tebliğinden sonra yer değiştirme kararının uygulanmadığını bildirdi. 
     Çelik, Eğitim Kurumları Yöneticilerinin Atama ve Yer Değiştirme Yönetmeliği'nin ilgili maddesinin, aynı kurumlarda en az 5 yıl süreyle görev yapan eğitim kurumu müdürlerinin görev yerlerinin il milli eğitim müdürlüklerince değiştirilmesini içerdiğini bildirdi. 
     Bakan Çelik'in verdiği bilgiye göre yer değiştirmeler, sicil notu ortalamaları, ödül ve ceza durumları, eğitim yönetimi alanındaki hizmet içi eğitim, lisansüstü eğitim ve benzeri yollarla bireysel gelişmeleri, görev yaptıkları eğitim kurumu türüne ait idari yönetmelikte belirtilen görev ve sorumluluklarını yerine getirmedeki başarıları ile görevli oldukları eğitim kurumuna ilişkin gözlem ve denetim raporları dikkati alınarak yapıldı. 
     
</TEXT>
</DOC>
