<DOC>
<DOCNO> 367898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/dunya/axdun01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Verilen söz tutulmalı' 
</HEADLINE>
<TEXT>


BERLİN Milliyet 


AB Komisyonu'nun Genişlemeden Sorumlu Üyesi Olli Rehn, Fransa ve Almanya'daki merkez sağ partilerin sözcülerinin Türkiye'nin AB'ye üyeliğine karşı seslerini yükselttikleri bir sırada sert bir uyarıda bulunarak, AB'nin Türkiye'ye verdiği sözü tutması gerektiğini söyledi. 
Alman Bild am Sonntag gazetesine konuşan Rehn, "Söz verdiğimiz şeylerde adil olup verilen sözleri tutmalıyız. Eğer Türkiye AB'nin ağır şartlarını yerine getirirse, müzakerelere başlayacağız" dedi. Türkiye'nin Ankara Anlaşması Ek Protokolü'nü imzalayarak son şartları da yerine getirdiğini kaydeden Rehn, Kıbrıs'ın tanınmasının şartlara dahil olmadığını, bu konuda 25 AB üyesinin, Fransa da dahil olmak üzere 17 Aralık'taki zirvede anlaştıklarını hatırlattı. Rhen, "Eğer bütün AB ülkeleri anlaşmalara sadık kalırsa, ki ben bunu şiddetle tavsiye ediyorum, 3 Ekim'de müzakerelere başlanır" diye konuştu. Rhen, "Avrupa'nın istikrarlı, demokratik ve müreffeh bir Türkiye'ye ihtiyacı var. Bu bizim stratejik menfaatimiz. Türkiye'nin AB'ye alınması için yapılacak müzakereler de buna katkı sağlar. İzlenen yol da amaç gibi önemli" dedi. 

Rumlardan köpeğinin hesabını soracak 

Kıbrıs'ta bir süre önce görevi sona eren AB Temsilcisi Büyükelçi Adrian Van der Meer, Brüksel'e dönüşü sırasında "Golden Retiriver" cinsi köpeğinin hastalanıp ölmesinden Rum Havayolları'nı sorumlu tutarak tazminat talebinde bulundu. Meer, Rum yetkililere yazdığı mektupta, özel kafeslerinde bulunan köpeğiyle kedisine bagaj muamelesi yapılarak 50 dakika kızgın güneşin altında bekletildiğini bildirdi. Köpeğin ölümüyle ilgili soruşturma açılırken, Van der Meer, olayın peşini bırakmayacağını söyledi. 


</TEXT>
</DOC>
