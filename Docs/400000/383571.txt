<DOC>
<DOCNO> 383571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko15.html </URL>
<DATE> 2005/10/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Otomotiv ihracatında artış sürüyor... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılın 9 ayında yüzde 25.5 oranında artarak, 9 milyar 507 milyon dolara ulaştı. 
     İhracat, geçen yılın aynı döneminde ise 7 milyar 577 milyon dolarda kalmıştı. 
     Uludağ İhracatçı Birlikleri UİB verilerinden derlenen bilgiye göre, ocak-eylül döneminde, ihracat kalemleri arasında 3 milyar 203 milyon 903 bin dolar ile binek otomobiller ilk sırada yer aldı. Bunu, otomotiv yan sanayi ve eşya taşımaya mahsus motorlu taşıtlar izledi. 
     Binek otomobil ile otomotiv yan sanayi ihracatı sadece 9 ayda 2000 yılındaki 2 milyar 636 milyon dolarlık toplam otomotiv ihracatını geride bıraktı. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     
     İHRACAT, EYLÜL'DE YENİDEN ARTIŞA GEÇTİ 
     Ocak-eylül döneminde yüzde 25.5 oranında artarak 9 milyar 507 milyon 702 bin dolara ulaşan ihracat, geçen yılın aynı döneminde 7 milyar 577 milyon 259 bin dolar olarak gerçekleşmişti. 
     İhracat, eylül ayında ise yüzde 16'lık artışla 1 milyar 131 milyon 182 bin dolara ulaştı. İhracat, geçen yılın aynı ayında ise 975 milyon 118 bin dolarda kalmıştı. 
     İhracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25, Mayıs'ta yüzde 35, Haziran'da yüzde 15 oranında artış kaydederken, Temmuz'da yüzde 6 oranında düşmüş, Ağustos'ta ise yüzde 4 oranında artmıştı. 
     
</TEXT>
</DOC>
