<DOC>
<DOCNO> 399261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko09.html </URL>
<DATE> 2005/11/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
New York'un başı tahtakurularıyla dertte 
</HEADLINE>
<TEXT>

     Elif Özmenek Referans Gazetesi 

Aslında bu konuyu aylar öncesinde yazmayı düşündüysem de, biraz kimse inanmaz endişesiyle, biraz da tıpkı ilkokul yıllarında bitlendiğimde duyduğuma benzer bir utançla, benim başıma da gelen belayı yazmaktan vazgeçtim. Ancak şimdi olay, Amerikan basınının saygın isimlerinden New York Times gazetesinde haber olunca artık inanılır herhalde diye yazmaya karar verdim çünkü hakikaten inanılması zor bir hikaye... 
     Ucuz otellere, eski üçüncü mevki vagonlara, daha ziyade fakirliğe has bir sorun olarak bildiğimiz tahtakuruları, şu günlerde dünyanın en pahalı mahallesi sayılan Park Avenue üzerinde cirit atıyor, en pahalı çarşaflarda dolaşıyor, dünyanın en varlıklı kanlarını emiyor. Yani dünya finans başkenti New York'un başı İkinci Dünya Savaşı'ndan sonra ilk kez salgın haline dönüşen tahtakurularıyla büyük dertte. 
     New York belediyesine, 2002'de iki, 2003'de 16, 2004'de 377 ve 2005'in Haziran'ına kadarki sürede 449 tahtakurusu şikayeti yapılmış. Ancak yetkililer, benim de içinde bulunduğum geniş bir grubun, tahtakurularını belediyeye haber vermeden, bireysel çabalarla temizlediğini söylüyor. New York'taki eski tahta binaların çokluğu düşünüldüğünde rakamların istatistiklere geçenlerin en az üç-dört katı olabileceği tahmininde bulunuluyor. Zira ilaçlama şirketleri konuyla ilgili haftada ortalama 125 telefon aldıklarını belirtiyorlar. Uzmanlar, New York'a gelişmekte olan ülkelerden artan sayıda göçmen ve turist gelmesini, DDT gibi böcek ilaçlarının Amerika'da yasaklanmasını ve ikinci el yatak döşeği satım endüstrisinin gelişmesini tahtakurularının hızla yayılmasına en büyük sebep olarak görüyorlar. 
     Ancak şehirde gelişen her olayı ve felaketi, büyüyen, yaratıcı bir ekonomik girişime dönüştürebilen ve finansal başarısının sırrı biraz da bunda yatan New York, tahtakurularını da karlı bir ticaret haline dönüştürmeye başlamış bile... 
     Şirketlerin sadece küçük bir odayı ilaçlama fiyatı yaklaşık 300 dolar. Ayrıca üç haftadan önce de, yoğunluk sebebiyle randevu vermiyorlar. Amerika'da yatırım yapmayı düşünen, fakat hangi sektöre yatırım yapacağını bilemeyen Türk iş adamlarına acilen New York'ta ilaçlama şirketi kurmalarını tavsiye ediyorum. Amerika'da yaşayan Türk girişimciler arasında da haşarat ilaçlamasının giderek daha fazla ilgi çeken karlı bir meslek haline geldiği de bir gerçek. Fare, hamam böceği, sıçan gibi haşaratın hiç eksik olmadığı şehirde şimdi de tahtakurusu gibi başedilmesi çok zor bir sorun var, bu da ilaçlama sektörünün bu şehirde ne kadar vazgeçilmez olduğunun önemli göstergesi. 
     The New York Times'in haberine göre şehirin göbeğinde bir site tahtakurularından kurtulmak için 200 bin dolar harcamış. Otellere, ev sahiplerine, site yönetimlerine binlerce dolarlık tahtakurusu davaları açılmaya başlanmış. Ünlü The Helmsley Park Lane Oteli, mahkemeye gitmemesi için bir müşterisine gizlice yüklü bir miktar tazminat ödemiş. Avukatlık şirketleri, internet sitelerine "eğer ev sahibiniz tahtakurusuyla mücadele masraflarınızı ödemiyorlarsa bizi arayın" yönünde mesajlar koymaya başlamışlar 
     İngilizce bir tekerleme vardır "Good night, sleep tight, do not let the bedbugs bite" İyi geceler, rahat uyu, tahtakurularının seni ısırmasına izin verme diye Şimdi New York tahtakurularıyla yepyeni bir ekonomi yaratıyor Asıl New York'luları tahtakurularının gazabından kurtaran ilaçlama şirketleri, rahat bir uyku çekecekler gibi gözüküyor 
     
</TEXT>
</DOC>
