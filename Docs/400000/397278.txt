<DOC>
<DOCNO> 397278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun45.html </URL>
<DATE> 2005/11/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Blair Türkiye'de ifade özgürlüğünün de hallolacağını umuyoruz... 
</HEADLINE>
<TEXT>

     İngiltere Başbakanı Tony Blair, ''Türkiye'nin reformlar konusunda büyük mesafe aldığını, ifade özgürlüğü konusunda Avrupa Birliği tarafından belirlenen standartlara da uyması gerektiğini'' belirterek, ''bu konunun da hallolacağını umduklarını'' bildirdi. 
     Parlamenter Martin Caton'ın, ''yazar Orhan Pamuk'un yargılanmasıyla ilgili olarak Türkiye'ye baskı yapılması'' yolundaki çağrısı üzerine konuşan Blair, İngiltere hükümetinin konuyu Türk makamlarının dikkatine getirdiğini söyledi. 
     ''Eğer Türkiye AB üyesi olmak istiyorsa, ifade özgürlüğü de dahil olmak üzere üyelik kriterlerine uyması önemlidir'' diyen Blair, soru sahibi milletvekiline, ''Sizin de katılacağınız gibi, Türkiye reform yolunda geçen birkaç yılda büyük mesafeler kat etti ve ifade özgürlüğü konusunun da gelecekteki reformlar çerçevesinde halledileceğini ümit ediyoruz'' yanıtını verdi. 
     Blair, Türkiye'nin AB üyeliğinin sadece kendi çıkarına değil, AB'nin ve bütün dünyanın da çıkarına olduğunu vurguladı. 
     
</TEXT>
</DOC>
