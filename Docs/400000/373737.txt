<DOC>
<DOCNO> 373737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun20.html </URL>
<DATE> 2005/08/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Chirac neden bir anda Türkiye karşıtı oldu 
</HEADLINE>
<TEXT>

     Türkiye’ye verdiği desteği bir anda çeken Fransa Cumhurbaşkanı Jacques Chirac’ın kişisel siyasi kaygıları ve AB üzerinde suni bir gündem yaratmak olduğu belirtildi. 
     Fransa Başbakanı Jacques Chirac’ın Türkiye politikalarının bir anda tersine dönmesinin altında kişisel çıkar kaygıları ve AB içinde güç kaybeden Fransa’nın gündem değiştirme çabalarının olduğu ifade edildi. 
     AB Haber’in Fransa’ya yakın diplomatlara dayanarak verdiği habere göre, Fransa’nın Türkiye politikalarındaki bu sert dönüşün dört temel nedeni bulunuyor. 
     Uzmanlar, Chirac’ın 2007 yılında yapılacak olan Fransa Cumhurbaşkanlığı seçimleri öncesinde Türkiye karşıtı söylemleri ile dikkat çeken Başbakan Yardımcısı Nicholas Sarkozy’den kozları almak istediğini düşünüyor. 
     Fransa’ya yakın kaynaklar, Chirac’ın da benzer bir söylem geliştirerek Sarkozy ve diğer sağ partilere verilen desteği üzerine almaya çalıştığını ifade etti. Jacques Chirac’ın seçimlere girmemesi durumunda ise yerine Fransa Başbakan’ı Dominique de Villepin’in alması beklediklerini belirtti. 
     Chirac’ın değişen politikalarının sebeplerinden bir diğeri olarak da Fransa’nın bir türlü sağlıklı bir diyalog kuramadığı İngiltere’den, çıkardığı Türkiye sorunu ile rövanş alma amacı olduğu ifade edildi. 
     Uzmanlar, İngiltere’nin dönem başkanlığının başarılı geçmemesi için AB içinde Türkiye gerginliği çıkarmaya çalıştığını ve Fransa’nın, Haziran ayında Brüksel’de yapılan AB Devlet ve Hükümet Başkanları zirvesinde tarım fonlarından aldığı paydan vazgeçmeyerek AB bütçesine onay vermeyen İngiltere’yi böyle yapay bir gündemle sıkıştırmaya çalıştığına inandıklarını söyledi. 
     Yapılan referandumla AB Anayasası’na hayır diyen Fransa’nın, birlik içinde çok zor duruma düştüğüne işaret eden diplomatik kaynaklar, Fransa’nın dikkatleri başka bir yöne çekmek için Türkiye konusunu gündeme getirdiğine inanıyor. 
     Chirac’ın Türkiye politikalarının bir anda değişmesinin sebeplerinden bir diğerinin de AB’nin 10 ülkeyi daha birliğe alarak iyice genişlemesi ardıdan birliğin karar organı Avrupa Konseyi’nde eski gücünü kaybeden Fransa’nın, Türkiye’nin de dahil olması halinde birlik içinde ciddi bir kan kaybı korkusu olduğu ifade edildi. 
     
     CHIRAC TÜRKİYE, KIBRIS TUTUMUNA AÇIKLIK GETİRMELİ 

     Fransa Cumhurbaşkanı Jacques Chirac, bugün "Türkiye'nin Kıbrıs konusundaki tutumuna açıklık getirmesi ve AB'ye, bütün taahhütlerini yerine getireceği konusunda teminatlar vermesi gerektiğini" söyledi. 
     Chirac, Paris'te Fransız büyükelçilerle yaptığı dış politika konulu bir toplantıda, "Türkiye, Kıbrıs konusundaki tek taraflı deklarasyonunun ardından konuya açıklık getirmeli ve 25 AB ülkesini, birliğe verdiği taahhütlere tamamen riayet etmeye istekli olduğu yönünde temin etmeli" diye konuştu. 
     Fransa Cumhurbaşkanı, "Türkiye ile müzakerelerin başlatılmasının, sonucu kesin olmayan uzun ve zorlu bir yolun sadece başlangıcı olduğu" ifadesini kullandı. 
     AB'nin 3 Ekim'de üyelik müzakereleri başlatacağı Türkiye ile ilgili Chirac, geçen hafta da "Türkiye'nin Ankara Antlaşması ek protokolünü imzalamasından sonra yayımladığı deklarasyonunun, siyasi ve yasal sorunlar ortaya çıkardığını" ileri sürerek, "bunun AB'ye aday bir ülkeden beklenen tutumla uyuşmadığı" ifadelerini kullanmıştı. 
     

     
</TEXT>
</DOC>
