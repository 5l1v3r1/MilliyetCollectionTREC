<DOC>
<DOCNO> 360294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/yguven.html </URL>
<DATE> 2005/07/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hakan Şükür yazmak 
</HEADLINE>
<TEXT>



Bazen basiretim bağlanıyor... Köşemi ve reytingimi düşüneceğime "mevcudiyetinin ve istikbalimin yegane temeli" ile uğraşıp, durduk yerde tepki alıyorum. 
Neyse ki, beni anlayanlar ve onaylayanlar, "doğmatik muterizler"in önüne geçiyor da akıntıya kürek çekmediğimi anlıyorum. 
En son Hakan Şükür'ün Hürriyet'ten sevgili İlhan Söyler'e verdiği "Fetullah Gülen'i seviyorum" röportajını eleştirdiğimde yaşadım bu duyguyu. 
Elektronik postam dolmuştu. 
"İmam mısın, futbolcu musun" sorumu, "sen Türkiye'nin en büyük futbolcusunu nasıl eleştirirsin" diye yanıtlayanlar mı istersiniz, "niye geriyorsun bu toplumu" cümlemi, "Müslüman olmak suç mu" diye göğüsleyenler mi 

Sitem 
Oysa "nedir senin misyonun" başlıklı yazımda, Hakan'ın futbolculuğunu eleştiren tek kelime olmadığı gibi, inançları doğrultusunda yaşamasına engel olanlar varsa, "söylesin adını da biz savaşalım" tarzında yaklaşmıştım olaya. 
İsteyen istediği gibi anladı. 
Tıpkı Fenerbahçe'yi eleştirsen "Galatasaraylı", Galatasaray'ı eleştirsen "Fenerbahçeli", Trabzonspor'u eleştirsen "Bizanslı" suçlamaları gibi. 
Düşünmek değil, kendi fikrini okumak istiyordu bir kesim. 
Kulüp bazında doğaldı da, Türkiye Cumhuriyeti'nin temel ilkeleri, inanç hürriyeti, laiklik, tarikatçılık konularına "taraftar gibi" yaklaşmak ne kadar acıydı. 

Teşekkür 
Neyse... İsimlerini bu köşeye zorlukla sığdırabileceğim, okuduğunu anlayan ve sağduyu sahibi mail sahiplerine -ki bunlar içinde beni saygın cümlelerle eleştirenler de var- teşekkürlerimi sunarım. Konuyu anlamayan veya benim iyi anlatamadığım itiraz sahiplerine muteriz ise daha kolay ve suya sabuna dokunmayan metinleri öneririm. 
Benim dediğim, futboldan elde ettiği şöhreti futbola "harcamalıydı" Hakan "Hocasının" yoluna değil. 

Porto kazıklandı mı 

Fatih Sonkaya gibi efendi bir futbolcunun Porto'ya transferi, herkes gibi beni de mutlu etti. 
Evet, dostları, arkadaşları, futbolseverler, hatta Beşiktaş yönetimi bile sevindi bu transfere .. Nedense .. 
Gerçekten neden sevinebilir Beşiktaş yönetimi ve teknik kadrosu 
Birincisi, iyi futbolcuydu ama takımdaki dengeyi korumak ve sırtı kalınları memnun edibilmek için Fatih Sonkaya'nın devreden çıkması gerekebilirdi. 
İkincisi, Fatih Sonkaya futbolcu falan değildi Porto'yu kazıklamışlardı. 
Porto tufaya mı getirildi Beşiktaş tarafından 
Cevap vermeden, yeni bir soru soralım 
Porto gibi bir takım kolay kolay tufaya getirilebilir miydi 
Evet mi .. Hadi canım siz de... 

Diyelim ki, Porto uzakta peki Milli Takım seçicileri de adamdan anlamıyorlar mıydı Sonkaya'ya milli formayı verirken Bir tek Beşiktaş yönetimi ve teknik kadrosu mu biliyordu bu futbolcunun gerçek kalibresini 
Neyse, bu transferin "kara kutu"sunu, aradan makul bir süre geçtikten sonra çözeceğiz artık. Bu arada Fatih Porto'da harikalar yaratırsa. İşte o zaman çok canı sıkılacak Rıza Hoca'nın... Çok sorular sorulacak. 
Tersi olursa, Porto derdine yansın. 

Biz Fatih Sonkaya'yı bir kez daha kutlayalım. 
Doğru dürüst izleyemesek de futbolu için. Kulübeden kulis yapmadığı için. Tam bir centilmen gibi gitmesini bildiği için. Giderken kimseyi incitmediği için. İntikam ve nefret gibi duygulara yenilmediği için. Bir sürü yıldıza örnek olduğu için. 

Nurtopu gibi Iliç 

Geçen hafta sayın Gerets gerilim yarattığında "merak etmeyin, okkalı bir transferin doğum sancısı bu" dememiş miydim .. Nurtopu gibi bir Iliç'imiz oldu işte. 
Hızlı, güçlü ve zeki... Gole endeksli her futbolcuda olduğu gibi biraz savunma alerjisi var, o kadar. Yani erbabının elinde, klonlanmış bir Hagi. 
Galatasaray ortamında, yeni hocanın komutasında, Iliç'in ne olacağı belli değil tabi... Ama hangimiz bu transfere "sıradan" diyebiliriz şimdi Hangimiz sayın Gerets'in geçen hafta gündeme getirdiği "bu kadro ile olmaz"da ısrar edebiliriz artık En azından hareket ve iyi niyet var. 
Zaten hissedildiği gibi, "sıkışan bir transferi" açma eylemiydi Gerets'inki. Allah vere de ikinci yabancıda da benzer balans ayarlarına gerek kalmaya... 
İlk "ayar" sorunu çözer, ikincisi, ayarı yapanın "ayarını" düşürür nitekim. 
Tekrarı halinde sesleri duyar gibiyim 
"Oooo bu adam Daum'dan beter çıktı yani". 

Hakemini dövmeyen... 

Futbol Federasyonu İkinci Başkanı sayın Hasan Doğan'ın teşhisi, tüylerimizi ürpertti 
-Hakemlerimiz uluslararası müsabakalarda niye yok 
-Döverseniz çağırmazlar tabi .. 
Bu nasıl yorumdur. 
Ve çaresi nedir 
Belki federasyonumuz yeni bir kampanya başlatır 
"Lütfen hakemleri dövmeyin". 
Ya da bir uyarı 
"Döverken kafalarına vurmayın sersem oluyorlar". 
Fikirleri kahvehane jargonu ile ifade etmek ekran yorumcularının işi değil miydi 
Bence son yıllarda hakemlerimizin karizmasını çizen en vahim açıklama federasyondan geldi. 



</TEXT>
</DOC>
