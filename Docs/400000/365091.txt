<DOC>
<DOCNO> 365091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy21.html </URL>
<DATE> 2005/07/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Türkiye, Cezayirli diplomatların öldürülmesini kınadı 
</HEADLINE>
<TEXT>

     Türkiye, Cezayir’in Bağdat Büyükelçiliği’nde görevli iki diplomatın öldürülmesini kınayarak, Cezayir hükümetine ve halkına başsağlığı diledi. 
     Dışişleri Bakanlığı’ndan yapılan açıklamada, Irak halkının tüm kesimlerinin içinde bulunulan aşamada uluslararası toplumun büyük yardım ve desteğine ihtiyaç duyduğu, Irak’taki diplomatik misyonların da esasen bu amaçla çalıştığı belirtildi. 
     Uluslararası toplumun Irak’ın barış ve istikrara kavuşturulabilmesi amacıyla önümüzdeki dönemde her alanda desteğini artırarak sürdürmesi gerektiğine işaret edilen açıklamada, şunlar kaydedildi 
     "Irak’ın en kısa sürede istikrara kavuşmasına büyük önem atfeden Türkiye, son dönemde artış kaydeden diplomatik temsilcilik mensuplarına yönelik saldırıların faillerinin yakalanmaları ve yargı önüne çıkarılmaları hususunda Irak makamlarınca gerekli adımların atılmasını ümit etmektedir." Irak’taki Cezayir Büyükelçiliği Müsteşarı Ali Belarusi ve diplomatik ataşe İzzeddin Beldaki, 21 Temmuz’da Bağdat’ın Mansur mahallesinde silahlı kişilerce zorla iki araca bindirilerek kaçırılmıştı. 
     Terör örgütü el Kaide’nin Irak kolu, dün bir internet sitesinden diplomatları öldürdüğünü açıklamıştı. 
     
</TEXT>
</DOC>
