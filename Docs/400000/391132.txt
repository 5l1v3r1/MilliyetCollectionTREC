<DOC>
<DOCNO> 391132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo16.html </URL>
<DATE> 2005/10/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Denizlispor Başkanı Katrancı 3-5 çapulcuya pabuç bırakmayız... 
</HEADLINE>
<TEXT>

     Denizlispor-Trabzonspor maçından sonra çıkan olaylardan ''Maçtan sonra Katrancı'yı döveceğim. Bunun için gerekirse 3 ay cezaevinde yatacağım'' diyen taraftar grubu lideri sorumlu tutuluyor. 
     Denizlispor Kulübü Başkanı Zafer Katrancı, yaşanan olaylarla ilgili AA muhabirine yaptığı açıklamada, olayları çıkaran 57 Gençlik Taraftar Grubu'nun geçen yıl dağıldığını, ancak bu yıl yeniden toparlanıp son haftalarda kulüp yöneticilerini hedef aldıklarını söyledi. 
     Maçtan önce yerel bir televizyon kanalının yaptığı çekimlerde taraftar grubu lideri Okan Karcı'nın ''Maçtan sonra Katrancı'yı döveceğim. Bunun için gerekirse 3 ay cezaevinde yatacağım'' dediğinin tespit edildiğini ifade eden Katrancı, şöyle konuştu 
     ''Henüz maç oynanmamış, skor belli değil. Ama beni döveceğini, bunun için hapis yatacağını söylüyor. Maç başlıyor, bana ve aileme inanılmaz küfürler ediliyor. Emniyet ekipleri orada, ancak kimsenin kılı kıpırdamıyor. Maç bittikten bir süre sonra Vali Bey ile dışarıya çıktık. Otomobilime bindim. Birkaç kişi arabamı tekmelemeye başladı. İnip onların peşinden kovaladım ama kaçtılar. Bu kişiler daha önce de arabamın camlarını kırıp, lastiklerini kesmişti.'' Her şeyin puana endeksli olmaması gerektiğini, 2 maç kazandıklarında birçok şeyin değişeceğini vurgulayan Katrancı, ''3-5 çapulcuya pabuç bırakmayız. Bizi üzen yalnızlığa itilmemiz. Yönetim olarak yalnızları oynuyoruz'' dedi. 
     Katrancı, eski kulüp başkanlarından Mustafa Baysal'ın yönetimi hedef alan açıklamalarına yanıt veren basın sözcüsü Hasan Kıbrıslıoğlu'nun GSM mağazasının camlarının maç sonrası kırılmasının da manidar olduğunu sözlerine ekledi. 
     
</TEXT>
</DOC>
