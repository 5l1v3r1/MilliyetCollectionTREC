<DOC>
<DOCNO> 369431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/siyaset/siy01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhatap' tartışması 
</HEADLINE>
<TEXT>


Aydınlar heyetinin sözcülüğünü üstlenen Prof. Gençay Gürsoy, "Türkiye'ye bire bir uymasa da, dünyada bazı terör örgütleri zaman içinde muhatap kabul edildi" dedi 

İSTANBUL Milliyet 


Başbakan Erdoğan'la görüşen aydınlar heyetinin sözcülüğünü üstlenen İstanbul Tabip Odası Başkanı Prof. Dr. Gençay Gürsoy, "PKK'nın muhatap addedilip edilmemesi başlı başına hassas bir nokta. Ancak zaman içinde aşılabilir" dedi. 
Ülkede Özgür Gündem Gazetesi'nde dün yayımlanan bu görüşü konusunda Milliyet'in sorularını yanıtlayan Gürsoy şunları söyledi "Tabii eşitlemeden biz de yana değiliz, zaten böyle bir şey olamaz. Türkiye Cumhuriyeti Devleti'yle PKK'yı eşitlenmiş iki taraf olarak görmek falan söz konusu değil, ama bir şeyler konuşurken Genelkurmay Başkanı da taraf sözünü kullandı. Ona dayanarak söylüyorum, kesinlikle eşitleme anlamında değildir. Ama eğer bir savaş, gerilim ortamı yaşanıyorsa burada elbette taraflar vardır. Benim anladığım kadarıyla PKK'ya yakın yayın organlarında üzerinde durulan önemli şeylerden birisi, muhatabın PKK olarak kabul edilmesi diye zaman zaman örtülü, zaman zaman açık bir talep var. Yani biz de sonuç olarak PKK'ya silahların bırakılması çağrısında bulunduk. 'Bu PKK'yı muhatap saymak mıdır, saymamak mıdır ' Bu hassasiyetlere girerseniz hiçbir adım atılamaz." 

İlginç benzetme 
Gürsoy, dünyada bazı terör örgütlerinin zaman içinde muhatap kabul edildiğini de vurgulayarak şöyle devam etti 
"Bunlar bire bir Türkiye'ye uymaz, ama IRA örneği, ETA örneği falan. 50-100 senelik geçmişi olan ve sayısız ölümlerle tarihi donatmış olan örgütler bile dönüp dolaşıp muhatap alınmak zorunda kalıyor. Filistin Kurtuluş Örgütü'nü düşünün. Arafat'ın uluslararası diplomasinin yıldızlarından biri haline geldiğini görüyoruz. Dediğim gibi birebir benzerlikler çizmiyorum, ama tarihi süreçler zaman içinde değişebilir. Ancak bu kadarını ifade ediyorum. Silah bırakması başlı başına olumlu bir şey." 



</TEXT>
</DOC>
