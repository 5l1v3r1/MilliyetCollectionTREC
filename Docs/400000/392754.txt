<DOC>
<DOCNO> 392754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko07.html </URL>
<DATE> 2005/11/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa yeni haftada hangi konuları izleyecek 
</HEADLINE>
<TEXT>

     Piyasalar, AB Komisyonu'nun 9 Kasım'da açıklayacağı ilerleme raporu, AB Merkez Bankası'nın faiz artırım beklentileri ve petrol fiyatlarındaki gelişmeleri yakından takip edecek. 
     Gedik Yatırım'ın haftalık değerlendirmesinde, kısa süren geçen haftada bir süredir içerde önemli bir beklenti olmaması nedeniyle dış gelişmelere bağımlı hareket eden piyasalarda, dünya borsalarında yaşanan yukarı tepkilerin olumlu yansımalarının görüldüğü kaydedildi. 
     Endeksteki yükselişle beraber hareketin fazla genele yayılmadığı ve işlem hacmi artışının sınırlı kaldığı belirtilen değerlendirmede, bunda uzun tatil nedeniyle fazla riskin tercih edilmemesinin etkili olduğu görüşü yer aldı. 
     Değerlendirmede, FED'in 0.25 puanlık faiz artırımı ve artırımın devam edeceği sinyalleri, gevşemeye devam eden petrol fiyatları, dış ticaret rakamları, alternatif piyasalardaki gevşeme eğilimi, ABD verileri ve Cumhurbaşkanı'nın Bankacılık Yasası'nın bazı maddelerinin iptali için dava açacağını açıklamasının önemli gündem maddeleri olarak sayılabileceği kaydedildi. 
     Dış piyasalardaki hareketliliğin, İMKB üzerinde daha etkili olduğuna dikkat çekilen değerlendirmede, şu görüşlere yer verildi 
     ''Bu hafta içerde gündemin biraz daha yoğunlaşacağını söyleyebiliriz. Öncelikle enflasyon rakamlarının etkisini bu hafta içinde göreceğiz. AB Komisyonu'nun 9 Kasım'da açıklayacağı ilerleme raporuyla birlikte bir süredir gündemde geri planda kalan AB ile ilişkilerin yeniden ön plana çıkacağını söylemek mümkün. Burada Ermeni soykırımı, limanların Rumlara kullandırılması ve ek protokolün Meclis'te onaylanmaması gibi konuların gündeme gelmesi sıkıntı yaratabilir. Dış gelişmelere olan hassasiyetin de devam etmesi beklenmeli. Özellikle de petrol fiyatlarındaki seyir ve konuşulmaya başlayan AB Merkez Bankası'nın faiz artırım beklentileri önem arz ediyor. Enflasyon rakamlarından sonra MB faiz indirim beklentileri ise alternatif piyasalar üzerinde etkili olacaktır.'' 
     
</TEXT>
</DOC>
