<DOC>
<DOCNO> 386225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/gun01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İHL'ye düz lise yolu açıldı 
</HEADLINE>
<TEXT>


Milli Eğitim Bakanlığı, ortaöğretim kurumları arasında nakil ve geçişi düzenleyen yönergeyi değiştirdi. İmam hatiplilerin de aralarında bulunduğu meslek liseliler, not ortalamasını tutturursa genel liseye geçebilecek 

ANKARA Milliyet 

Yükseköğretime giriş sınavında aralarında imam hatip liselerinin de İHL bulunduğu meslek lisesi öğrencilerine uygulanan farklı katsayının kaldırılması yönünde istediği değişikliği yapamayan Milli Eğitim Bakanlığı MEB , ortaöğretim kurumları arasında nakil ve geçişi düzenleyen yönergeyi değiştirdi. 
Düzenlemeyle imam ve hatip olmak için eğitim gören İHL'liler, not ortalamasını tutturursa genel liseye geçiş yapabilecek ve üniversitede tercih ettikleri bölümlere farklı katsayıya takılmadan rahatça yerleşebilecek. 
Hükümet, Milli Eğitim Bakanı Hüseyin Çelik'in imzasıyla yenilenerek yürürlüğe giren Ortaöğretim Kurumları Öğrenci Nakil ve Geçiş Yönergesi'yle meslek liselerine üniversiteye girişte farklı katsayı uygulaması nedeniyle 7 yıldır tartışma konusu olan uygulamada yeni bir karara daha imza attı. 
Meslek liselerinin hazırlık ve 9. sınıfında başarısız olan öğrencilere genel liselere nakil yaptırma olanağı tanıyan yönergenin kapsamı genişletildi. Böylece imam hatiplerin de aralarında bulunduğu meslek liselerinden genel liseye öğrenci geçiş yasağı kaldırıldı. Yeni yönergeye göre geçişler şöyle düzenlendi 
Meslek lisesi öğrencileri hazırlık ve 9. sınıfta genel liseye nakil yaptırabilecek. Öğrenciler 10. sınıfın sonunda genel lisede okumak istediği alanla ilişkili derslerin yıl sonu notlarının ortalamasının en az 3 olması durumunda nakil yaptırabilecek. İHL öğrencileri de genel lise diplomasına sahip olacak. Meslek liselerinden genel liselere geçen öğrenciler, görmedikleri dersleri aldıkları halde haftalık ders saati sayısı 1 ders saatinden fazla olan derslerden de sorumlu tutulacak. Öğrenciler ortalama yükseltme ve sorumluluk sınavları dönemlerinde sınavlara alınarak borçlu derslerini verecek. Genel liselere, resmi ve özel anadolu lisesi, yabancı dil ağırlıklı lise, öğretmen lisesi, fen lisesi ve sosyal bilimler lisesi öğrencilerinin geçişleri de mevcut düzenlemelere göre yapılacak. İHL'den genel liseye geçen öğrenciler, Polis Akademisi Başkanlığı Güvenlik Bilimleri Fakültesi ile Polis Meslek Yüksekokulları sınavlarına da katılabilecek. 

</TEXT>
</DOC>
