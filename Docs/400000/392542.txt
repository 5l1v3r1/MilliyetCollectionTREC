<DOC>
<DOCNO> 392542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun13.html </URL>
<DATE> 2005/11/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Irak'ta son ABD operasyonu direnişle karşılaştı... 
</HEADLINE>
<TEXT>

     Amerikan ordusu, Irak'ın batısında Suriye sınırına yakın El Kaide unsurlarını temizlemek için dün giriştiği operasyonda sert direnişle karşılaştı. 
     Amerikan ordusundan yapılan açıklamada, ''Çelik Perde'' adı verilen operasyona katılan bini Iraklı 3500 askerin hafif otomatik silahlar ve bubi tuzaklarının kullanıldığı direnişle karşılaştığı belirtildi. 
     Koalisyon güçlerine bağlı uçak ve helikopterlerin de operasyona katıldığı ve direnişçilerin mevzilerine toplam 9 hava akını düzenlediği belirtilen açıklamada, kayıplar ve öldürülen direnişçi sayısı konusunda bilgi verilmedi. 
     Irak keşif birliklerinin bomba üretim yerlerini arama çalışmalarını sürdürdüğü, şu ana kadar 6 bomba ve mayının etkisiz hale getirildiği, bir bomba yüklü aracın da tahrip edildiği belirtildi. 
     Çarpışmalardan 400 kadar sivilin kaçtığı ve bunlara Amerikan ve Irak güçlerinin yemek ve barınma olanağı sağladığı da gelen haberler arasında. 
     
     KUZEY IRAK'TA SÜNNİ ARAP MAHKUMLAR SERBEST 
     Bu arada, Kuzey Irak'ta toplumlararası gerginliği azaltmak için serbest bırakılacak 80 Sünni Arap mahkumdan ilk grup bugün özgürlüğüne kavuştu. 
     Irak Devlet Başkanı ve Irak Kürdistan Yurtseverler Birliği lideri Celal Talabani'nin, 15 Aralık'taki genel seçimler öncesi dingin bir ortam yaratmak ve Araplar ile Kürtler arasında yeni bir sayfa açmak için bu girişimi ortaya attığı belirtiliyor. 
     Erbil ve Süleymaniye'de bugün serbest bırakılan 8 kişi arasında Kerkük'te yaşayan bir Sudanlı da bulunuyor. 
     
     JAPONYA, IRAK'IN BORCUNUN YÜZDE 80'İNİ SİLİYOR 
     Öte yandan Japonya, Irak'tan alacağı 7,3 milyar doların yüzde 80'inini 5,9 milyar dolar silmeye karar verdi. 
     Japon basınına göre, Japonya, Paris Kulübü'nün geçen yılki toplantısında yapılan anlaşma gereği, Irak'ın kendisine olan borçlarının yüzde 80'ini silmeye karar verdi. 
     
</TEXT>
</DOC>
