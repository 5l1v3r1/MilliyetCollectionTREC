<DOC>
<DOCNO> 399000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy17.html </URL>
<DATE> 2005/11/29/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ABD Büyükelçiliği Maslahatgüzarı Türklerin ABD'ye gitmesini istiyoruz 
</HEADLINE>
<TEXT>

     ABD Büyükelçiliği Maslahatgüzarı Nancy Mceldowney, "mümkün olduğunca çok sayıda Türk’ün ABD’yi ziyaret etmesini istediklerini, çünkü sadece yönetimler arasında değil, halklar arasında da dostluk kurulmasının önemine inandıklarını" kaydetti. 
     Mceldowney, ABD’nin Ankara Konsolosluğu’nda ABD vizesine ilişkin bilgiler vererek, vize alımıyla ilgili işlemleri basın mensuplarına bire bir anlattı. 
     ABD’den vize alımı konusunda yanlış bilinen üç şey bulunduğunu söyleyen Mceldowney, bunları "ABD, yabancıların topraklarına gelmesini istemiyor", "Türkler için ABD’den vize almak çok zor" ve "ABD konsolosluğu gizemli ve itici bir yer" diye sıraladı. 
     Bu inanışlara ilişkin tek tek bilgi vererek, ABD yönetiminin bunlar hakkındaki görüşlerini özetleyen Mceldowney, ABD’de seyahat ve turizm sektörünün ekonomide çok önemli bir yer tuttuğunu ve ülkeye gelen yabancıların hayati öneme sahip olduğunu ifade etti. 
     Mceldowney, ABD olarak kültürel çeşitliliğe inandıklarına da dikkati çekerek, "bir potada erimek" kavramının ABD için önemli olduğunu söyledi. Bu konuda kendisi ve ailesini örnek gösteren Mceldowney, anne tarafının Fransa’dan gelip Kentucky’ye, baba tarafının ise İrlanda’dan gelip Ohio’ya yerleştiğini, kocasının ailesinin Doğu Almanya kökenli olduğunu ve kızının Vietnam’da doğduğunu anlattı. 
     Amerikan yönetiminin resmi politikasının da kültürler arasında karşılıklı anlayışı pekiştirmek olduğunu belirten Mceldowney, ABD’nin bu amaç doğrultusunda her yıl bazı değişim programları çerçevesinde Türkleri ABD’ye göndermek için 5 milyon dolar civarında bütçe ayırdığını kaydetti. 
     
     "VİZE ZOR ALINMIYOR" 
     Mceldowney, yanlış bilenenlerin ikincisi olan "Türklerin ABD’den vizeyi zor aldığı" inancıyla ilgili olarak da istatistiki bilgiler verdi. Bilinenin aksine, son bir yıl içinde ABD’den vize alan Türklerin sayısında yüzde 10’luk artış olduğunu belirten Mceldowney, vize başvurularının çoğunun da olumlu yanıtlandığını ifade etti. 
     ABD konsolosluğunun bilinenin aksine "gizemli, ürkütücü ve itici bir yer" olmadığını söyleyen Mceldowney, vize için gelenlere saygılı davranıldığına, çevredeki diğer bazı ülke konsolosluklarındaki durumun aksine dışarıda sıralar oluşmadığına, insanların kötü hava şartlarında soğukta beklemek zorunda kalmadığına işaret etti. 
     ABD’den vize almak için öncelikle randevu almak gerektiğini ve bu randevunun alınmasından sonra diğer işlemlere sıra geldiğini aktaran ve 11 Eylül saldırılarından sonra vize verilirken farklı sadece iki uygulama getirildiğini söyleyen Mceldowney, bunların yarım saat süren sözlü mülakat ve 30 saniye süren parmak izi alınması işlemi olduğunu kaydetti. 
     Mceldowney, bu bilgileri vermesinin ardından gazetecilere konsolosluk birimlerini gezdirerek, nasıl vize verildiğini diğer görevlilerle birlikte bizzat anlattı. 
     Mceldowney, mümkün olduğunca çok sayıda Türk’ün ABD’yi ziyaret etmesini istediklerini, çünkü sadece siyasal alanda yönetimler arasında değil, halklar arasında da dostluk kurulmasının önemine inandıklarını kaydetti. Mceldowney, iki ülke halklarının birbirini daha iyi anlaması durumunda iki ülkenin daha iyi bir ortak ve müttefik olacağını da ifade etti. 
     
</TEXT>
</DOC>
