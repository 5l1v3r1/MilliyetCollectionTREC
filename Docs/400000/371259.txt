<DOC>
<DOCNO> 371259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur05.html </URL>
<DATE> 2005/08/19/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Oğluna tecavüz eden kişinin babasını öldürdü 
</HEADLINE>
<TEXT>

     VAN'ın Edremit İlçesi Çayırbaşı Köyü'nde Bayram Açgöz, 2 ay önce oğluna tecavüz eden gencin babasını kürekle öldürüp ağabeyini ağır yaraladı. 
     İlçeye 10 kilometre uzaklıktaki Çayırbaşı Köyü'nde İsmail Pınaroğlu’nun oğlu Ş.P'nin 2 ay önce Bayram Açgöz'ün oğlu 9 yaşındaki A.A’ya tecavüz etmesi nedeniyle tutuklanması, iki aile arasında namus davasına dönüştü. Aralarında husumet bulunan Bayram Açgöz ile diğer oğlu Emin Açgöz, bu akşam köy çıkışında tarladan dönen İsmail Pınaroğlu ile oğlu Abdullah Pınaroğlu ile karşılaştı. Açgöz ve Pınaroğlu aileleri arasındaki sözlü tartışma kavgaya dönüştü. Kavga sırasında Bayram ve Emin Açgöz, ellerindeki küreklerle İsmail ve oğlu Abdullah Pınaroğlu’na vurmaya başladı. Kafasına aldığı kürek darbeleriyle kanlar içinde yere yığılan 58 yaşındaki İsmail Pınaroğlu, olay yerinde hayatını kaybederken, oğlu Abdullah Pınaroğlu ise ağır yaralandı. Olaydan sonra Bayram ve Emin Açgöz kaçarak izlerini kaybettirdi. 
     Yaralı Abdullah Pınaroğlu köylülerin yardımıyla Van Yüzüncü Yıl Üniversitesi Araştırma Hastanesine kaldırıldı. jandarma iki aile bireyleri arasında yeni bir olay yaşanmaması için köyde geniş güvenlik önlemi aldı. Zanlıların yakalanması için araştırmalar sürdürülüyor. 
     
</TEXT>
</DOC>
