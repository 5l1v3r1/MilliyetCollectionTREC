<DOC>
<DOCNO> 368656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko51.html </URL>
<DATE> 2005/08/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Anadolu Efes'te görev değişikliği... 
</HEADLINE>
<TEXT>

     Efes Bira Grubu Türkiye Bölge Başkanlığı'na Semih Maviş getirildi. 
     Anadolu Efes Biracılık ve Malt Sanayii A.Ş'den Borsa'ya gönderilen açıklamada, daha önce yapılan özel durum açıklamasında Efes İçecek Grubu Başkanlığı'nın ayrı ayrı Bira ve Meşrubat Başkanlıkları olarak yeniden yapılandırıldığının duyurulduğu anımsatıldı. 
     Açıklamada, ''Yurt içi ve yurt dışı bira faaliyetlerimizin hızlı ve dinamik gelişimi doğrultusunda, 15 Ağustos 2005 tarihi itibariyle söz konusu bira faaliyetlerimiz 3 ana bölgede gruplandırılmış ve Efes Bira Grubu Başkanlığı'na bağlı olarak Semih Maviş Türkiye Bölge Başkanlığı, Serdar Bölükbaşı Rusya ve BDT Bölge Başkanlığı ve Osman Mut ise Güneydoğu Avrupa Bölge Başkanlığı görevlerine getirilmişlerdir'' denildi. 
     Açıklamada, gruba 1984 yılında katılmış olan Semih Maviş'in halen yurt dışı bira faaliyetlerini yürüten Hollanda'da bulunan şirket iştiraki Efes Breweries International N.V.'nin Başkanı olarak görev yaptığı belirtildi. 
     Açıklamada, Maviş'in, Efes Bira Grubu Türkiye Bölge Başkanı olarak şirketin Türkiye'deki tüm bira faaliyetlerinden sorumlu olacağı bildirildi. 
     Açıklamaya göre, gruba 1984 yılında katılan Serdar Bölükbaşı, halen Efes Bira Grubu Türkiye Bira Operasyonları Genel Direktörü, gruba 1982 yılında katılan Osman Mut ise şu anda Efes Bira Grubu Gelişmekte Olan Bira Operasyonları Genel Direktörlüğü görevini yürütüyor. 
     
</TEXT>
</DOC>
