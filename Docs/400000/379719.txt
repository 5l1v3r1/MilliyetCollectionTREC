<DOC>
<DOCNO> 379719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo18.html </URL>
<DATE> 2005/09/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Volkan Alex çıkınca baraj kurdurmakta güçlük çektim 
</HEADLINE>
<TEXT>

     Fenerbahçe ve milli takımın genç kalecisi Volkan Demirel, Beşiktaş karşısında 3 puan aldıkları için mutlu olduklarını söyledi. 
     Volkan, Samandıra Tesisleri'nde gerçekleştirilen antrenman sonrası basın mensuplarının sorularını yanıtladı. 2-1 kazandıkları Beşiktaş derbisine değinen genç kaleci, ''Beşiktaş karşısında kazanacağımızdan emindik. 90 dakikayı da önde götürdük, ancak son saniyelerde talihsiz bir gol yedik. Buna rağmen uzatmalarda 2. golü bularak güzel bir galibiyet aldık'' diye konuştu. 
     
     ''KÜSMEDİM VE YILMADIM'' 

     Volkan Demirel, Fenerbahçe'de yedek beklemesine rağmen, asla yılmadığını ve küsmediğini ifade ederek, şunları söyledi 
     ''Sürekli çalıştım ve bugünlere geldim. Bundan sonra da çalışmaya devam edeceğim. İyi oynadığımı düşünüyorum. Tabii ki hatalarım var. Bu hataları en düşük seviyeye indirdiğimde, daha fazla başarılı olacağımı düşünüyorum. Gün gelecek Volkan hiç hata yapmayacak.'' 
     
     KLEBERSON'UN GOLÜ 

     Kleberson'un 90. dakikada uzaktan attığı golle ilgili soruya Volkan, ''Bizde baraj kurulmasında Alex rol alıyor. Hocamızın Alex'i oyundan almasından dolayı baraja giren kimse olmadı. Baraj kurdurmakta güçlük çektim. Talihsiz bir gol yedik, ama Tuncay becerisi ile gol attı ve galip geldik'' diye konuştu. 
     
     BEŞİKTAŞ TARAFTARININ TEPKİSİ 

     Beşiktaş taraftarının zaman geçirdiği için kendisine verdiği tepkinin ve küfürlerin sorulması üzerine Volkan, şöyle konuştu 
     ''Takımım 1-0 önde, zaman geçirmek hakkım. Takım yoruluyor, ama fazla zaman geçirdiğimi düşünmüyorum. Beşiktaş taraftarı çok büyük, rakip üzerinde baskı kuruyorlar, ama hakaretler ve küfürler onlara yakışmıyor. Başkanımıza, bize ve valimize tepki gösterildi. Aslında küfürler bizi daha da çok hırslandırıyor. Belki küfür yememiz daha iyi oluyor. O zaman daha da hırslanıyoruz.'' 
     
     TARAFTARLARIN VERDİĞİ MEKTUP 

     Fenerbahçeli taraftarların dün Samandıra Tesisleri'nden, BJK İnönü Stadı'na hareket eden Fenerbahçeli futbolcu ve teknik heyete motivasyon amacıyla tek tek dağıttıkları mektupların hatırlatılması üzerine, ''Evet bizi motive etmek için herkese mektuplar yazmışlar. Bu bizi mutlu etti. Biz motive olmuştuk, ama onların bu jesti bizi daha da motive etti. Sahaya zaten Fenerbahçe taraftarının arkamızda olduğunu bilerek çıktık'' şeklinde konuştu. 
     Volkan, Fenerbahçe taraftarlarının BJK İnönü Stadı'nda toplu halde gördüklerinde şaşırıp şaşırmadıklarının sorulmasına da ''Biz zaten yoldayken en az 30-40 kişinin geleceğini düşünüyorduk. Taraftarımız gelse de gelmese de yanımızda olduklarını hep biliyoruz'' diye yanıt verdi. 

     
</TEXT>
</DOC>
