<DOC>
<DOCNO> 368229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaman aşımı savunması 
</HEADLINE>
<TEXT>


Fenerbahçe Yönetimi, Everton ile oynanan özel karşılaşmada bir taraftarın silahla yaralanmasıyla ilgili Futbol Federasyonu'nun başlattığı soruşturmanın zaman aşımına uğradığı gerekçesiyle durdurulması talebinde bulundu 


Atatürk Olimpiyat Stadı'nda 30 Temmuz Cumartesi günü Everton'la oynanan özel maçı izleyen bir taraftarın tribünde silahla yaralanması yüzünden ceza alması gündeme gelen Fenerbahçe, savunmasını hazırladı. Sarı - Lacivertliler, Futbol Federasyonu tarafından başlatılan soruşturmanın, Disiplin Talimatı'na göre zaman aşımına uğradığı gerekçesiyle kulübe ceza verilemeyeceği şeklinde savunma düzenledi. 

'Hiçbir ceza verilemez' 
Federasyona gönderilen savunmada, "Disiplin Talimatı'nın 55. maddesindeki düzenleme müsabaka mevsiminde oynanan özel maçlar ve müsabaka mevsiminin bitiminden sonra yapılan özel maçlar şeklinde ayırım yapmaktadır. Müsabaka mevsiminin bitiminden sonraki maçlarda yaşanan olaylarla ilgili, Disiplin Kurulları, kararını, o kategorideki müsabakaların başlama tarihine kadar verebilmektedir. Disiplin Kurulu önündeki davamıza konu maç, müsabaka mevsimi bitiminden sonra oynanmıştır. Talimatın 55. maddesine göre, Disiplin Kurulu, o kategorideki maçların başlama tarihine kadar 05.08.2005 vermiş olmalıdır. Bu tarihe kadar karar verilmemiş olmakla, dava zaman aşımına uğramıştır. Bu itibarla zaman aşımına karar verilmesini istemek zarureti doğmuştur" ifadeleri kullanıldı. 

Pasta iyi gelmedi 

YUSUF DURSUN 

Gana Fahri Konsolosu Prof.Dr. Orhan Kural, dün akşamki idman öncesi Appiah'ı ziyaret ederek, kendisine üstünde iki ülke bayrakları bulunan pasta ikram etti. Daha sonra idmana çıkan Ganalı yıldız, çalışmanın hemen başında koşu esnasında midesi ağrımaya başlayınca antrenmanı yarım bıraktı. Diyarbakır maçına gözünü çeviren Fenerbahçe'de özellikle tedavi için gittiği ülkesinden dönen Anelka'nın dün 4 gol atması Daum'un yüzünü güldürdü. 

Serhat manşetlerde 

Belçika basını, Anderlecht'in kendi evinde Louveire'yi 6-0 yendiği maçta 2 gol atıp, 1 de asist yapan Serhat Akın'a övgü yağdırdı. Ülkenin en büyük gazeteleri arasında yer alan Het Laatste Nieus ve Het Nieuwsblad'ın manşetten verdiği haberlerde, milli yıldızın, mükemmel bir futbol oynadığı belirtildi. "Muhteşem forvet" başlığını atan Het Nieuwsblad, "Serhat şeytanlığını sahada gösterdi. Anderlecht yıllar sonra gerçek golcüsüne kavuştu. Taraftarın kalbi Serhat için atıyor" diye yazdı. Het Laatste Nieus ise "Yeni yıldız" başlağını atıp, "Şimdiden Belçika'nın yıldızı belli oldu. Anderlecht'in kazandığı Türk futbolcu, kulübünü 2 golle ödüllendirdi. Bir asist ve çok güzel futbol sergiledi" ifadelerini kullandı. 

Sadece 80 bilet kaldı 

Yönetim, kombine bilet satışında ilk hedef olarak belirlenen rakamlara ulaşmayı başardı. Kampanyalar sonunda bugüne kadar toplam 19 bin 750 adet kombine bilet satışı yapılırken, elde sadece 80 bilet kaldığı açıklandı. Bunların da 1-2 gün içinde bitmesi bekleniyor. İdarecilerin talebe göre ek kombine bilet satışı yapabileceği belirtildi. 


</TEXT>
</DOC>
