<DOC>
<DOCNO> 367659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo29.html </URL>
<DATE> 2005/08/06/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Lorant ''Takımımdam çok memnunum'' 
</HEADLINE>
<TEXT>

     Sivasspor Teknik Direktörü Werner Lorant, ligde ilk maçların zor geçtiğini ifade ederek, "Oyuncularımın gösterdiği performanstan memnunum" dedi. 
     Lorant, maçtan sonra düzenlediği basın toplantısında, iki takımın da maçta taktiğe çok önem verdiğini ve bu nedenle az gol pozisyonu olduğunu kaydederek, "İlk maçımızdı. Takımımdan çok memnunum. 
     Malatyaspor gibi bir takım karşısında 1-0 mağlup duruma düştükten sonra hemen golü bulmak kolay değil. Oyuncularım bunu akıllı bir şekilde başardılar. Oyun düzeni ve kondisyondan memnunum. Ancak pozisyonlarda daha iyi olabilirdik" diye konuştu. 
     Ligde şu an için hedeflerinin kümede kalmak olduğunu anlatan Lorant, bunu başardıktan sonra da çıtayı yükselterek gidebilecekleri yere kadar gideceklerini söyledi. 
     Lorant, "Fenerbahçe ile Sivasspor arasındaki fark nedir " şeklindeki bir soru üzerine de, "Arada fazla bir fark yok. Sonuçta görevimiz aynı. Ben hedefe kilitlenebilen bir teknik adamın. İki takım arasında sadece hedefler farklı. Fenerbahçe çok büyük bir camia. 
     Şampiyonlar Ligi’nde final hedefliyor. Bizim hedefimiz belli" şeklinde konuştu. 
     Lorant, takımda hala eksikler bulunduğunu ve 2 oyuncu daha transfer etmeyi düşündüklerini kaydetti. 
     
     UÇAR "RAKİBİMİZ DAHA İYİ OYNADI" 

     Malatyaspor Teknik Direktörü Feyyaz Uçar ise ortaya koydukları futboldan memnuniyetsizliğini ifade ederek, Sivasspor’un daha iyi oynadığını söyledi. 
     Maçın zor geçeceğini bildiklerini kaydeden Uçar, "Yeterince gol pozisyonuna giremedik. Sivasspor bizden daha istekliydi. Öne geçerek şans elde ettik. Bunu 1-2 dakika daha koruyabilseydik, kontra ataktan 2-0’ı yakalayabilirdik" dedi. 
     Bir puanı iki tarafın da hak ettiğini kaydeden Feyyaz Uçar, bugünkü futbollarının beğenilecek gibi olmadığını, ancak daha iyisini yapabileceklerine inandığını kaydetti. 
     Uçar, Okan, Bilal ve Mustafa gibi oyuncuların daha iyi olduklarında takım olarak daha etkili olabileceklerini sözlerine ekledi. 
     
</TEXT>
</DOC>
