<DOC>
<DOCNO> 390328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/spo05.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Patron masaya vurdu 
</HEADLINE>
<TEXT>


Federasyon, sert demeçleri nedeniyle Aziz Yıldırım ile İlhan Cavcav'ı, Disiplin Kurulu'na sevk etti. İki yönetici 15'er gün hak mahrumiyeti alacak. Bülent Tulun ile İbrahim Şahin'e de ceza yolu göründü. Hakan Şükür incelemeye alındı 


Futbolda, Tahkim Kurulu krizi ve Galatasaray-Denizli maçı iki başkan ile iki kulüp yöneticisinin, Disiplin Kurulu'na sevk edilmesine yol açtı. Federasyon yönetimi dünkü toplantısında Tahkim ile ilgili hafta başından bu yana yaşanan olaylar sonucunda Gençlerbirliği Başkanı İlhan Cavcav ve Fenerbahçe Başkanı Aziz Yıldırım'ın "medyaya verdikleri demeçlerle ateşi körükledikleri" gerekçesiyle PFDK'ya sevk edilmesini kararlaştırdı. Cavcav ve Yıldırım'a asgari 15'er gün hak mahrumiyeti cezası verileceği öğrenildi. 
Galatasaray- Denizli maçından sonra hakem Selçuk Dereli'ye hitaben "İnce ince altımızı oydu" açıklaması yapan Galatasaray Sportif Direktörü Bülent Tulun da, PFDK'ya sevk edildi. Kurul, Trabzon Basın Sözcüsü İbrahim Şahin'i de medyada, federasyon ve hakemler hakkındaki açıklamaları nedeniyle aynı işleme tabi tuttu. İki yöneticinin 2'şer maç men cezası alacağı kaydedildi. 
Denizlispor maçından sonra Selçuk Dereli hakkındaki suçlayıcı sözleri nedeniyle disipline sevki gündeme gelen Hakan Şükür'ün dosyası ise incelemeye alındı. Yönetim görüntüleri izledikten sonra kararını verecek. 
Futbol Federasyonu Başkanvekili Şekip Mosturoğlu dünkü kararların "futbolda bir milad" olarak kabul edilmesi gerektiğini belirtti. Mosturoğlu, "Federasyonumuzun ya da kurallarının da geçmişte yaptığı hatalar olabilir. Ancak futbol ailesinin tüm bireylerinin daha sorumlu davranması gerekiyor. Bundan böyle kulüp başkanlarımız veya yöneticileri camialarına verecekleri mesajlar için, federasyonumuzu veya kurullarını kullanmasınlar. Ben yıllarca ağabey dediğim sayın Cavcav ile dava arkadaşlığı yaptım. Ancak son birkaç gündür kişiliğime yönelttiği suçlamalar karşısında da duyarsız kalamam. Üzülerek de olsa hukuki girişimde bulunmayı düşünüyorum" dedi. 
Federasyonun dünkü yönetim kurulu toplantısından sonra Başkan Levent Bıçakcı'nın açıklama yaparken iki yanına başkanvekilleri Hasan Doğan ve Şekip Mosturoğlu'nu alması son günlerde kendilerine yönelik eleştirilere karşı güç birliği içinde oldukları mesajı şeklinde değerlendirildi. 

Genel Kurul tamam 

Futbolda olağanüstü genel kurul kararı alındı. Tahkim Kurulu başkanı Prof. Dr. Selçuk Öztek ve beş üyenin istifadan vazgeçmesiyle "şimdilik rafa kalkan krize" kesin çözüm getirmek amacıyla, Kasım ayı sonunda yapılmak üzere olağanüstü genel kurul kararı alındı. Futbol federasyonu yönetim kurulunun dünkü toplantısında sadece "Tahkim Kurulu" seçimine endeksli bir olağanüstü kurul yapılması ve tarihin 21 ya da 28 Kasım olması benimsendi. 
Genel kurulda yönetim kuruluna yönelik "baskın bir seçim" olasılığını ortadan kaldırmak için Salı günü ilan edilmesi beklenen genel kurul ilamına da bu ifadenin ekleneceği bildirildi. 


</TEXT>
</DOC>
