<DOC>
<DOCNO> 383225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/guncel/axgun01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkide yetki belediyelerde 
</HEADLINE>
<TEXT>


Hükümetin getirdiği yeni düzenlemeyle içkili yerlere ruhsat vermede tek sorumlu belediyeler olacak. İçkili yer bölgesi dışında içkili yer de açılamayacak 

ANKARA Milliyet 

Kamuoyunda tartışma yaratan Denizli Belediye Meclisi'nin "tabakhanede içkili bölge oluşturma kararı"nın, hükümetin bu konudaki yeni düzenlemesine dayandığı ortaya çıktı. Yeni düzenlemeyle, daha önce tespit komisyonlarında bulunan "içkili yer bölgesi belirleme" ve valiliklerle kaymakamlara ait "ruhsat verme" yetkileri belediyelere devredildi. 
Yurt genelinde içkili yer ve gayrisıhhi müesseselerin açılmasına olanak sağlayan 1999 tarihli "Açılması izne bağlı yerlere uygulanacak işlemler" hakkındaki yönetmelik değiştirildi. Başbakanlık İdari Geliştirme Başkanlığı da temmuzda "İşyeri Açma ve Çalışma Ruhsatlarına İlişkin Yönetmelik" başlığıyla yeni düzenleme yaparak, eski yönetmeliği ortadan kaldırdı. Resmi Gazete'de 10 Ağustos'ta yayımlanan yönetmeliğe göre, yeni açılacak içkili yerlerin daha önce valilik ve kaymakamlıklarca verilen ruhsatları, artık belediye sınırları içinde belediyeler, dışında da il özel idaresince verilecek. İçkili yer bölgeleri tespit edilirken illerde valilerin, ilçelerde kaymakamların genel güvenlik ve asayiş durumu hakkındaki görüşleri alınacak. 

Yasak kaldırıldı 
Yabancı elçilik ve konsolosluklara ait bina ve tesisler, silah fabrika ve imalathaneleri, emniyet, askeri ve sağlık kuruluşlarıyla, tesisleriyle genelevler ve spor tesislerinin yakınlarında içkili yer açılması yasağını kaldıran yeni yönetmelikte içkili yer açılamayacak yerler şöyle sıralandı 
"Hükümet binaları, hapishane ve ıslah evleri, her türlü mabet, dini kurum ve kuruluşlar, sanat müesseseleri, maden ocakları, inşaat yerleri, patlayıcı, parlayıcı, yanıcı ve benzeri tehlikeli maddeler üretilen, satılan ve depolanan yerlerle gaz dolum tesisleri yakını, konaklama yerleri hariç olmak üzere otoyol ve karayollarının her iki tarafında sınır çizgisine 200 metreden yakın mesafede, otogar ve otobüs terminallerinde, resmi ve özel okul binaları, ilk ve ortaöğretim öğrencilerinin barındığı öğrenci yurtları ile anaokullarına 100 metreden yakın mesafede içkili yer açılamaz." 
Yönetmelikle turizmin yoğun olduğu yörelerdeki okulların tatil olduğu dönemlerde işyerleriyle okullar arasında 100 metre şartı aranmayacak. 

Eski yönetmelik nasıldı 

Daha önceki uygulamada, içkili yer bölgeleri mahallin en büyük kolluk amiri, illerde sağlık müdürü, ilçelerde sağlık grup başkanı, milli eğitim, turizm ve kültür müdürleri, belediye başkanı veya yardımcısı, Karayolları Bölge Müdürlüğü, Tekel Başmüdürlüğü ve ticaret odasından birer temsilcinin katılımıyla oluşan içkili yer bölgesi tespit komisyonunca tespit ediliyordu. 


</TEXT>
</DOC>
