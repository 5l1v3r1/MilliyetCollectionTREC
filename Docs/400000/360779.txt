<DOC>
<DOCNO> 360779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo09.html </URL>
<DATE> 2005/07/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İstanbulspor'da Teknik Direktörlüğe Uğur Tütüneker'i getirdi 
</HEADLINE>
<TEXT>

     Yeni sezonda İkinci Futbol Ligi A Kategorisi'nde mücadele edecek olan İstanbulspor, transferde suskunluğunu bozdu. 
     Teknik direktörlüğe Uğur Tütüneker'i getiren sarı-siyahlılar, 5 futbolcuyla sözleşme imzaladı, 2 oyuncuyla da anlaşma sağladı. 
     ''İstanbul Boğaları'', eski oyuncularından, geçen sezon Malatyaspor'da oynayan Elvir Boliç ile bir, Belçika Ligi takımlarından Antwerp'te oynayan Faruk Atalay, Kayseri Erciyesspor'dan Barış Özkan, Sarıyer'den Niyazi Hüseyinoğlu ve Gençlerbirliği'nden kaleci Emrah Yılmaz ile 2'şer yıllık sözleşme imzaladı. 
     Denizlispor'dan Alp Küçükvardar ve Sakaryaspor'dan Mustafa Sert ile de anlaşan İstanbulspor, bu oyuncuların kulüpleriyle görüşmelerini sürdürüyor. Sarı-siyahlılar ayrıca, bonservisleri elinde olan Saffet Akyüz ve Murat Sözkesen ile de görüşmelerine devam ediyor. 
     Bu arada, istifası kulüp yönetimince kabul edilmeyen genel menajer Ergün Yücel görevine geri dönerken, kuracakları güçlü kadroyla yeniden Birinci Süper Lig'e çıkacaklarını ve böylece sorumluluklarını yerine getireceklerini söyledi. 
     Öte yandan İstanbulspor, kamp çalışmaları için Dorukkaya'ya gitti. 23 Temmuz'a dek burada kamp yapacak olan sarı-siyahlılar, daha sonra İstanbul'a dönüp, 2 Ağustos'ta Gerede'ye geçecek. 
     
</TEXT>
</DOC>
