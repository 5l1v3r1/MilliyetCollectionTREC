<DOC>
<DOCNO> 393703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun29.html </URL>
<DATE> 2005/11/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rum basını Putin Papadopulos'u Moskova'ya davet etti 
</HEADLINE>
<TEXT>

     Rusya Devlet Başkanı Vladimir Putin'in, Kıbrıs Rum Yönetimi lideri Tasos Papadopulos'u Ocak ayında Moskova'ya davet ettiği bildirildi. 
     Rum kesiminde yayımlanan Fileleftheros gazetesi, ''Putin, Papadopulos'u Ocak'ta Moskova'ya çağırıyor'' başlığıyla verdiği haberde, Putin'in davetinin Rum kesimine ulaştığını yazdı. 
     ''Görüşmenin Kıbrıs sorununda bazı çalışmaların öngörüldüğü bir dönemde gerçekleştirileceğine'' işaret eden gazete, ''görüşmede Kıbrıs sorununun dışında ikili ilişkiler, turizm ve ekonomik işbirliği konularının da ele alınacağını'' belirtti. 
     Fileleftheros, başka bir haberinde de, Güney Kıbrıs'ta temaslarda bulunan Rus Ticaret Odası heyetinin, Yeşil Hat Tüzüğü'nün öngördüğü koşullar çerçevesinde Kıbrıslı Türklerle ticaret ve girişim konularında işbirliği yapmak istediğini, bu görüşünü, dün bir araya geldiği Rum Ticaret ve Sanayi Odası'na KEVE ilettiğini duyurdu. 
     Habere göre KEVE yetkilileri, ''Kıbrıslı Türklerle işbirliğinin Yeşil Hat Tüzüğü çerçevesinde gerçekleşmesi durumunda bunun kendileri için bir sorun teşkil etmeyeceğini'' söylediler. 
     
</TEXT>
</DOC>
