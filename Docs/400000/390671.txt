<DOC>
<DOCNO> 390671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun16.html </URL>
<DATE> 2005/10/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Belçika Kraliyet Sarayı'nda ilginç saldırı... 
</HEADLINE>
<TEXT>

     Belçika Kraliyet Sarayı'na dün saat 06.00 sıralarında, ''silahlı'' bir kişinin girdiği bildirildi. 
     Kraliyet Sarayı'nın bulunduğu Brüksel Merkez-Ixelles Polisi Sözcüsü Florence Delent De Decker tarafından da doğrulanan bilgilere göre, başkentin merkezindeki Kraliyet Sarayı'na ''4 cam kırarak'' giren bir kişi, gaz bombası kullanarak 3 nöbetçi polisi etkisiz hale getirdi. 
     Bu kişi daha sonra, Kral II. Albert'in bürosunun bulunduğu birinci kata çıkmayı başardı. Burada, polise doğrudan bağlı alarm sistemi devreye girdi. Polis müdahale ekipleri, saraya gelerek aramalar sonucu saldırganının birinci katta bulunduğunu tespit etti. 
     Elinde bir ''kasap bıçağı'' bulunan saldırgan, kendisini çevreleyen polislere karşı elinde kalan son gaz bombasını da kullanırken tekbir getirdi ve kendisini camdan dışarı attı. 
     Birinci kattan beton zemine düşün kişinin ağır yaralı olarak hastaneye kaldırıldığı, acil bakıma alındığı, durumunun ağır olduğu bildirildi. 
     Kimliği ve tabiiyeti gizli tutulan bu kişinin, birkaç ay önceki ''bir başka saldırıdan'' sabıkalı olduğu ve polis tarafından tanındığı belirtildi. 
     Polis birimleri ve Kraliyet Sarayı, olayla ilgili ayrıntılı bilgi vermedi. 
     
</TEXT>
</DOC>
