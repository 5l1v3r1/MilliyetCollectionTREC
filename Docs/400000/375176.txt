<DOC>
<DOCNO> 375176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur31.html </URL>
<DATE> 2005/09/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Üniversite öğrencilerine evini kiralayana su indirimi 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Rektörü Prof. Dr. Ramazan Aydın, Çanakkale Belediyesi'nin, öğrencilere evini kiralayan ev sahiplerinin su borçlarında yüzde 50 indirim yapacağını bildirdi. 
     Prof. Dr. Aydın, Dardanos Yerleşkesi'nde düzenlediği basın toplantısında, üniversitelerindeki eğitim kalitesinin yükselmesinin, ÇOMÜ'ye ilgiyi her geçen yıl daha çok artırdığını, öğrencilerin tesadüfen değil bilinçli olarak ÇOMÜ'ye geldiklerini söyledi. 
     Yüksek Öğretim Kurumu'nun, üniversitelerine bu yıl 5 bin 880 kontenjan ayırdığını bildiren Prof. Dr. Aydın, şöyle konuştu 
     ''Yeni kaydolacak öğrencilerle, sayımız 20 bine yükseldi. Üniversite olarak bu sayıyı korumayı hedefliyoruz. Çünkü az öğrenciyle, eğitim kalitesinin daha iyi sağlanacağına inanıyoruz. ÇOMÜ, en fazla tercih edilen üniversiteler arasında yer alıyor. Bu ilgi, kentin bir üniversite şehri olma özelliğinden kaynaklanıyor.'' Prof. Dr. Aydın, ÖSS sonuçlarına göre ÇOMÜ'deki çeşitli fakültelere giriş puanlarında önemli artış olduğunu, özellikle Japonca Bölümü'nde rakip tanımadıklarını belirtti. 
     Bu yıl üniversiteye ilk kez yabancı uyruklu öğrenci alacaklarına işaret eden Prof. Dr. Aydın, ''Başta Bulgaristan ve Yunanistan olmak üzere çeşitli ülkelerden 45 yabancı uyruklu öğrenci, üniversitemizde eğitim alacak. Bu ilgiyi göz önünde bulundurarak, gelecek yıl yabancı dil ağırlıklı eğitime daha fazla yoğunlaşacağız'' dedi. 
     
     ÖĞRENCİLERİN KONAKLAMA SORUNU 
     Çanakkale Belediyesi'nin bu yıl başlattığı uygulamayla, öğrencilere evini kiralayan ev sahiplerinin su borçlarında yüzde 50 indirim yapacağını bildiren Prof. Dr. Aydın, şunları kaydetti 
     ''Öğrenciler yıllardır, kent içinde artan ev kiraları nedeniyle sorun yaşıyorlar. Çanakkale Belediyesi'nin başlattığı bu uygulama, kiralık evde yaşamak zorunda kalan yaklaşık 5 bin öğrenciyi rahatlatacak. Evi uygun olanların hoşgörülü davranarak, öğrencilere yardım etmesini istiyoruz.'' Prof. Dr. Aydın, Çanakkale merkezde eğitim gören 2 bin 500 üniversite öğrencisinin Kredi ve Yurtlar Kurumu'na bağlı yurtlarda, 2 bin 500'ünün özel pansiyonda, 4 bininin de aileleriyle kaldığını kaydetti. 
     
     ÜNİVERSİTEDE HEDEF, 2010 YILI 
     Kuruluşundan bu yana ÇOMÜ'nün dünya üniversitesi olma yolunda ilerlediğini, ancak fiziki ve akademik anlamda 2010 yılında tam anlamıyla hizmet vereceklerini ifade eden Prof. Dr. Aydın, konuşmasını şöyle tamamladı 
     ''Üniversitenin yarım inşaatlarının tamamlanabilmesi için 90 milyon dolarlık bütçeye ihtiyacımız var. Tam anlamıyla bir eğitim verebilmemiz için, başta Tıp Fakültesi olmak üzere, hiç temeli atılmayan ve yarım olan inşaatlarımızın tamamlanması gerekiyor. Hükümetin vereceği bütçeyle, 2010 yılına kadar eksik projelerimizi tamamlamamız mümkün değil. Gelişmekte olan üniversitelerin desteklenmesi için yeni üniversitelerin açılmasının bir süre ertelenmesini istiyoruz. Aksi taktirde bütün eğitim kurumları, yetersiz imkanlarla hizmet vermek zorunda kalacak. En azından 2010 yılına kadar yeni üniversite açılması desteklenmemelidir.'' 
     
</TEXT>
</DOC>
