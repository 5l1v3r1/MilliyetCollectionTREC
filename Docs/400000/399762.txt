<DOC>
<DOCNO> 399762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur36.html </URL>
<DATE> 2005/12/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yine soba faciası 3 ölü 
</HEADLINE>
<TEXT>

     Sincan’da sobadan sızan karbonmonoksit gazından zehirlenen 5 kişilik Alkanat ailesinin 3 ferdi, hayatını kaybetti. 
     A.A muhabirinin aldığı bilgiye göre, Fatih Gaziosmanpaşa mahallesi 10. cadde üzerinde bulunan 13 katlı binanın 4. katında meydana gelen 
     olay, ailenin bir akrabasının ihbarı üzerine ortaya çıktı. 
     Telefon ile aradığı Alkanat ailesinden haber alamayan akrabaları, söz konusu adrese gelerek kendilerine ulaşmaya çalıştı ancak içeriden ses gelmemesi üzerine yan taraftaki inşaatta çalışan Mehmet Yurt adındaki işçiden yardım istedi. İnşaat halindeki binanın balkonundan olayın meydana geldiği dairenin balkonuna geçen Yurt, balkon kapısını sökerek oturma odasından içeri girdi. İçeride Alkanat ailesinin 5 ferdinin hareketsiz yattığını gören işçi, daha sonra polise ve 112 acil servise haber verdi. 
     Bu sırada Alkanat ailesinden anne Nurhayat 40 ile oğlu Yusuf’da 24 yaşam belirtisi bulunduğunun fark edilmesi üzerine, anne-oğul hastaneye kaldırılarak tedavi altına alındı. 
     Alkanat ailesinin diğer çocukları Halil 24 , Zafer 19 ile dedeleri Halil Alkanat 75 ise hayatını kaybetti. Olayda hayatını kaybeden Halil’in, hastanede tedavi altına alınan Yusuf’un ikizi olduğu öğrenildi. 
     Öte yandan "Baba" Salim’in olay sırasında iş için Antalya’da bulunduğu bildirildi. 
     Olay yerine gelen Hızır Acil Servisi ekipleri, zehirlenmenin yaklaşık 6 saat önce meydana geldiğini belirledi. 
     Gazetecilerin sorularını yanıtlayan inşaat işçisi Mehmet Yurt, balkon kapısını açıp içeri girdiği anda çok yoğun bir dumanın evi kapladığını gördüğünü belirterek, "Oda içerisinde 3 yatak bulunuyordu ve anladığım kadarıyla aile ısınmak için oda kapılarının altını dahi kapatmıştı" dedi. 
     Olay yerine gelen savcının incelemesini tamamlamasının ardından cesetler, otopsi yapılmak üzere Keçiören Adli Tıp Kurumu morguna kaldırıldı. 
     
</TEXT>
</DOC>
