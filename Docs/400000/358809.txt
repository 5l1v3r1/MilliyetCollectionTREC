<DOC>
<DOCNO> 358809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun05.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkleri aldatmasın' 
</HEADLINE>
<TEXT>


AB üyeliği inancının bile Türkiye'de çok şeyi değiştirdiğini söyleyen yazar Orhan Pamuk, "İmtiyazlı ortaklık verilirse, her Türk gibi kendimi aldatılmış hissederdim" dedi 


Alman Kitapçılar Birliği'nin bu yılki barış ödülüne layık görülen yazar Orhan Pamuk, "Frankfurter Allgemeine Zeitung" gazetesine verdiği demeçte Türkiye'nin AB üyeliğini savundu. 
Pamuk, Türkiye'nin AB üyeliğine ilişkin bir soruya karşılık, "Türkiye'ye, tüm şartları yerine getirmesine rağmen tam üyelik yerine 'imtiyazlı ortaklık' verilirse, ben de her Türk gibi kendimi aldatılmış hissederdim. Ben AB'yi, Türkiye'deki kısıtlı demokrasinin reforme edilmesi için bir vaat ve mükemmel bir araç olarak görüyorum" dedi. 

'Çok şey değişti' 
"Sadece AB üyeliği inancının bile Türkiye'de çok şeyi değiştirdiğini ve Avrupa'nın tereddüt etmesi durumunda Türkiye'nin de şüpheye düşeceğini" savunan Pamuk, "Bu çok daha kötü olur. Çünkü o zaman Avrupa karşıtı güçler, Türkiye'deki kısıtlı demokrasiyi yok ederler" ifadesini kullandı. 
Türkiye'de birçok kişinin kendisini eleştirdiğinin hatırlatılması üzerine Pamuk, "Birçok kişi sözlerime, kitaplarıma, yorumlarıma, demeçlerime ve yabancılarla yaptığım konuşmalara dikkat etmemi söylüyor. Ancak beni eleştiren bu kişilerin çoğunun kitaplarımı bile okumadığını öğreniyorum" diye konuştu. 

Ödülünü 23 Ekim'de alacak 
Almanya'nın en önemli ödüllerinden biri olan Alman Kitapçılar Birliği Barış Ödülü'nü 23 Ekim'de Frankfurt kentindeki Paulskirche adlı kilisede alacak olan Pamuk, "Ödül için müteşekkirim. Paulskirche'de yapacağım konuşma benim için çok önemli. Kelimelerimi özenle seçeceğim" şeklinde konuştu. 




</TEXT>
</DOC>
