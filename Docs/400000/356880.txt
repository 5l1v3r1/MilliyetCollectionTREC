<DOC>
<DOCNO> 356880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yasam/axyas01.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızlı Tubiş derler bana ' 
</HEADLINE>
<TEXT>


Tuğba Özay, Kürşat Yılmaz'ın bir adamıyla yaptığı telefon görüşmesinde, "Ateş edene ederim, bana hızlı Tubiş derler valla" diyor 

TOLGA ŞARDAN Ankara 

Konya'da kurulu Endüstri Holding'in yağmalanmasıyla ilgili soruşturma kapsamında hazırlanan fezlekede, manken Tuğba Özay'ın, Kürşat Yılmaz'ın lideri olduğu iddia edilen suç örgütünün Ankara sorumlusu olduğu öne sürülen Fuat Bekir Duyanoğlu ile yaptığı telefon görüşmelerine de yer verildi. Özay ile Duyanoğlu arasında 10 Şubat 2005'te saat 16.58'de yapılan görüşme kayıtlarda şöyle yer aldı 

İşte o görüşme 
T.Ö Yarım saate kadar Mahmut havaalanında. 
F.B.D Ya niye 
T.Ö Herhalde bir şey söyleyecek sana. 
F.B.D Ne söyleyecek yahu bana Gece sabaha kadar yol geldik, ölüyorduk. 
T.Ö Ne alakası var, kimden bahsediyorsun sen. 
F.B.D Abiden bahsediyorum, biz cenazede değil miydik Apar topar oradan yola çıktık. 
T.Ö Silahlı bir saldırıya uğrarsanız eğer bilin ki benim üzerimde de silah var. Ateş edene ederim. Biliyor musunuz valla bana "hızlı Tubiş" diyorlar. Haberin olsun, bilginize sunulur. 
F.B.D Bana bak, bana da "hızlı Fufiş" diyorlar. 

Rezervasyon yaptırmış 
Dosyadaki bilgilere göre, Özay, Duyanoğlu ile adamlarının konaklaması için Muğla'nın Fethiye ilçesindeki Ece Saray Otel'de kendi adına rezervasyon yaptırdı. 
Özay'la birlikte Duyanoğlu ve 5 adamının bu tesiste kaldığı, diğer kişilerin isimlerinin otel kayıtlarında yer almadığı saptandı. Grubun 3-5 Şubat 2004'te konakladığı ve bunun karşılığında 2425 YTL ödendiği, ödemenin İstanbul Gayrettepe'de faaliyet gösteren Yapım Yönetim Limited Şirketi adına faturalandığı belirlendi. 
Emniyet kaynakları, Fethiye'deki konaklama sırasında grubun içinde Yılmaz'ın da bulunduğu yönünde bilgilere ulaşıldığını kaydetti. 



</TEXT>
</DOC>
