<DOC>
<DOCNO> 392198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy09.html </URL>
<DATE> 2005/11/04/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Mumcu "Sorunların çözümü ANAP'ta" 
</HEADLINE>
<TEXT>

     Anavatan Partisi ANAVATAN Genel Başkanı Erkan Mumcu, ''Türkiye'nin kronikleşmiş bütün meselelerinde çözümü ancak Anavatan Partisi ortaya koyabilir'' dedi. 
     Partisinin İstanbul İl Başkanlığı'nda düzenlenen bayramlaşma törenine katılan Mumcu, yaptığı konuşmada, ANAVATAN'ın millet için bir siyasi partiden ibaret olmadığını dile getirdi. 
     Mumcu, ''Anavatan Partisi, 1983'te kurulmuş bir siyasi partidir, ama kendisini millete ait kılarak, kendisini milletin bütün çocuklarına, anavatanın bütün çocuklarına açarak, gerçekten bir parti olmaktan öteye başka bir şeydir'' dedi. 
     Partilerinde ''hiç kimsenin öteki olmadığını'' ifade eden Mumcu, şunları söyledi 
     ''Bu parti hiç kimseyi inancıyla, mezhebiyle, köküyle, kökeniyle, düşüncesiyle sınıflandırmaz. Bu parti milletimize hizmet amacıyla kurulmuş bir hizmet ocağıdır. Yüreğinde millet sevgisi vardır. Vatan sevgisi olan herkese kapıları sonuna kadar açıktır. Biz hiç kimseye hasım değiliz. Biz herkese hısımız. Biz kendimizi milletten ayrı bir yapı olarak görmüyoruz.'' Türkiye'nin Anavatan Partisi'ni çok uzun zamandır özlediğini belirten Mumcu, Türkiye için Anavatan Partisi'nin değişim, vizyon ve cesaret demek olduğunu iddia etti. 
     
     ''TÜRKİYE NEYİ ARIYOR '' 
     ''Türkiye neyi arıyor '' diye soran Mumcu, şöyle konuştu 
     ''Türkiye değişimi arıyor. Birlik ve beraberliği arıyor. Kardeşliği, güveni arıyor. Türkiye yeniden geniş halk kesimlerinin, Anayasa'da zikredildiği gibi bir sosyal hukuk devleti anlayışı içinde yönetilen Türkiye gerçeğinde, ülkenin milli gelirinden ve ülkenin üretebildiği fırsatlardan adil ve eşit şekilde yararlanabileceği bir düzeni arıyor. Yani, bu mevcut adaletsiz, 1 kula 9, 9 kula da 1 pul dağıtmayı bile çok gören bu bozuk düzenin değişmesini arıyor. Ama bu değişimi gösterecek cesareti, bu değişimi üretecek vizyonu olan bir siyasi liderliği arıyor. 
     Türkiye bu arayışını yıllardır sürdürüyor ve ne yazık ki Türkiye Özal'la kaybettiğini bulmak için 15 yılını kaybetti. Özal'ı kaybettiği gün Türkiye değişim ufkunu ve vizyonunu kaybetti. Değişme cesaretini kaybetti ve o gün bugündür aramayı sürdürüyor. 
     Arıyor, iyi niyetle arıyor. İyi olsun diye arıyor. Elindeki yetkiyi, gücü, emaneti veriyor. Emaneti alanlar 'bu bozuk düzeni değiştireceğiz' diye iktidara geliyorlar, ama gidip bozuk düzenin bir parçası haline geliyorlar.'' 
     
     VERGİ GELİRLERİ 
     Vergi gelirlerinin yüzde 75'inin dolaylı vergilerden elde edildiğini söyleyen Mumcu, ''Elektrikten, doğal gazdan, telefondan, tekel ürünlerinden, ilaçtan, akaryakıttan... Tarlasını sürmek için 10 litre mazota mahkum olan köylü boğazından kesiyor, gırtlağından kesiyor, çocuğunun rızkından kesiyor devlete vergi vermeye mecbur oluyor. Türkiye'de devlete vergi vermesi gerekenler devlete borç veriyorlar. Onların işi yolunda'' dedi. 
     ''Türkiye'nin kronikleşmiş bütün meselelerinde çözümü, ancak Anavatan Partisi ortaya koyabilir'' diyen Mumcu, işsizliğin ve yoksulluğun çözümleri bulunduğunu dile getirdi. 
     Bir üye kampanyası başlatacaklarını anlatan Mumcu, ''Üye kayıtlarımızı yeniliyoruz. Tüm siyasi partiler üye kayıtlarını yenilemek zorunda'' diye konuştu. 
     Törende partinin İstanbul milletvekilleri Emin Şirin ve Göksal Küçükali ile İstanbul İl Başkanı Ümit Özerol da birer konuşma yaptı. 
     Mumcu, konuşmaların ardından partililerle bayramlaştı. 
     
</TEXT>
</DOC>
