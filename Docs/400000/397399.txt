<DOC>
<DOCNO> 397399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo31.html </URL>
<DATE> 2005/11/23/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
TFF Savunma Komitesi'ne iki yabancı takviye 
</HEADLINE>
<TEXT>

     Futbol Federasyonu, Türkiye ile İsviçre A milli futbol takımları arasında yapılan 2006 Dünya Kupası Avrupa Elemeleri play-off baraj rövanş maçı sonrası yaşanan olaylarla ilgili FIFA Disiplin Kurulu tarafından 28-29 Kasım'da FIFA'nın Zürih'teki merkezinde düzenlenecek toplantı için bir komite oluşturdu. 
     Futbol Federasyonu Başkanı Levent Bıçakcı, genel sekreter Lütfi Arıboğan, Milli Takımlar Teknik Direktörü Fatih Terim, istifa eden Milli Takım Antrenörü Mehmet Özdilek, milli futbolculardan Alpay Özalan, kaleci Volkan Demirel ve Emre Belözoğlu'nun katılacakları iki günlük toplantı için savunma hazırlayan komisyon, bugün İstanbul'da toplandı. 
     Futbol Federasyonu Yönetim Kurulu Üyesi Şekip Mosturoğlu'nun başkanlığındaki savunma komitesine, futbol avukatları İspanyol Hazehuan Pinto ve İtalyan Manzelli Ettore de eklendi. 
     Mosturoğlu başkanlığında yapılan ilk toplantıya, avukatlar Kemal Kapulluoğlu, Ayhan Çakıroğlu, Emre Koçak ve İlhan Helvacı katıldı. Ön bilgileri ve dokümanları toplayan kurul, yarın İtalya'ya hareket edecek. Komite, İspanyol avukat Pinto ve İtalyan avukat Ettore'nin katılımıyla ilk toplantısını yarın Roma'da gerçekleştirecek. 
     Komitede yer alan avukatlar İtalyan Ettore, Mosturoğlu, Kapulluoğlu ve Çakıroğlu, daha önce Türkiye'nin zaferiyle sonuçlanan Ortega davasında yer almışlardı. 
     
     GÖRÜŞLERİNE BAŞVURULACAK İSİMLER 
     FIFA Disiplin Komitesi, Türkiye ile İsviçre milli takımları arasında 16 Kasım'da İstanbul'da oynanan 2006 Dünya Kupası Avrupa Elemeleri play-off baraj rövanş maçında yaşanan olaylarla ilgili iki federasyonun yetkililerini, milli takım sorumlularını ve bazı futbolcularını, bilgilerine başvurmak amacıyla 28-29 Kasım'da Zürih'e çağırmıştı. 
     FIFA Disiplin Komitesi, 28 Kasım Pazartesi günü sırasıyla hakem Frank de Bleeckere, delege Michal Listkiewicz, güvenlik sorumlusu Alan Hutchings, Türkiye Futbol Federasyonu Başkanı Levent Bıçakcı, genel sekreter Lütfi Arıboğan, İsviçre Futbol Federasyonu Genel Sekreteri Peter Gilleron, Milli Takımlar Teknik Direktörü Fatih Terim, İsviçre Milli Takımı Teknik Direktörü Jakoc Kuhn, İsviçre Milli Takımı delegasyonundan Ernst Lammli, kaleci antrenörü Eric Burgener ve istifa eden A Milli Futbol Takımı Antrenörü Mehmet Özdilek'i dinleyecek. 
     Komite, 29 Kasım Salı günü ise sırasıyla İsviçre Milli Takımı doktoru Roland Grossen, takım kaptanı Johann Vogel, yedek kaleci Stephane Grinchting, İsviçre Futbol Federasyonu Başkanı Ralph Zloclower, A Milli Futbol Takımı'nın kalecisi Volkan Demirel, İsviçreli futbolcular Raphael Wicky ve Valon Behrami, Türk futbolcular Emre Belözoğlu ve Alpay Özalan, İsviçre Milli Takımı yetkilisi Stephan Meyer ve İsviçreli futbolcu Benjamin Huggel'in görüşlerini alacak. 
     
</TEXT>
</DOC>
