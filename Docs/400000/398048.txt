<DOC>
<DOCNO> 398048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur45.html </URL>
<DATE> 2005/11/25/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Hentbol maçında kavga 1 yaralı 
</HEADLINE>
<TEXT>

     Adıyaman'da liseler arasında yapılan hentbol karşılaşması sırasında taraftarlar arasında çıkan kavgada, 1 öğrenci bıçakla yaralandı. 
     Edinilen bilgiye göre, Cumhuriyet Kapalı Spor Salonu'nda, Adıyaman Lisesi ile Atatürk Lisesi arasında oynanan liselerarası il birinciliği müsabakasında, tribünde yer alan öğrenci taraftarlar arasında çıkan tartışma kavgaya dönüştü. 
     Kavgaya copla müdahale eden polis ekiplerinin yetersiz kalması üzerine, çevik kuvvet ekipleri olay yerine geldi. Daha sonra, tribünler boşaltılarak karşılaşmaya devam edildi. 
     Kavga sırasında taraftarlar arasında bulunan öğrencilerden Ekrem A'nın bıçakla yaralandığı öğrenildi. 
     Adıyaman Devlet Hastanesi'nde tedavi altına alınan Ekrem A'nın sağlık durumunun iyi olduğu bildirildi. 
     
</TEXT>
</DOC>
