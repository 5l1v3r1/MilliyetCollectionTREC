<DOC>
<DOCNO> 393183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur34.html </URL>
<DATE> 2005/11/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Cem Karaca'nın eşleri mahkemede 
</HEADLINE>
<TEXT>

     Emrah Karaca ile Feride Balkan'ın, sanatçı Cem Karaca'nın ölümünün ardından yaptığı bazı açıklamalarda kişilik haklarına tecavüz ettiği iddiasıyla İlkim Karaca aleyhine açtıkları tazminat davasının görülmesine devam edildi. 
     Bakırköy 8. Asliye Hukuk Mahkemesi'ndeki duruşmaya, davacılardan Feride Balkan ile davalı İlkim Karaca ve taraf avukatları katıldı. 
     Hakim değişikliği nedeniyle geçmiş zabıtların okunmasının ardından duruşmada tanık olarak dinlenen Yücel Yalçın, mali müşavirliğini yaptığı Cem Karaca'yı 7 yaşından beri tanıdığını söyledi. 
     Cem Karaca'nın evine girip çıktığını anlatan Yalçın, Karaca'nın sohbetlerinde ''Emrah'ın kendisine soğuk davrandığını'' ifade ederek, ''Bu çocuk benden mi '' diye kızdığını ve ''Test yaptırmayı düşünüyorum'' dediğini bildirdi. 
     Yalçın, ''Annesi Toto Karaca'nın da, Cem fazla alkol aldığı için kızdığında 'Bu çocuk 24 saat alkol alıyor. Bunun çocuğu olmaz' diye kızdığını biliyorum. Cem Karaca, çoğu zaman alkol ve sigara kullanırdı'' şeklinde konuştu. 
     Duruşma, diğer tanıkların da dinlenmesi amacıyla ertelendi. 
     
     DAVA DİLEKÇESİ 
     Avukat Hülya Özer tarafından hazırlanan dava dilekçesinde, Emrah Karaca'nın, Feride Balkan ve eski eşi Cem Karaca'nın oğlu olduğu belirtiliyor. 
     Cem Karaca'nın ölümünün ardından son eşi İlkim Karaca'nın, çeşitli röportajlarındaki beyanlarıyla Emrah Karaca ve Feride Balkan'ın kişilik haklarına saldırıda bulunduğu iddia edilen dilekçede, bu nedenle davacıların ağır manevi zarar gördüğü savunuluyor. 
     Dilekçede, 2 davacı için ayrı ayrı 50'şer milyar lira olmak üzere toplam 100 milyar lira manevi tazminatın davalıdan alınarak Emrah Karaca ve Feride Balkan'a verilmesi isteniyor. 
     
</TEXT>
</DOC>
