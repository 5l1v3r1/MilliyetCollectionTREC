<DOC>
<DOCNO> 395857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur13.html </URL>
<DATE> 2005/11/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD'ye göre Türkiye baharda kuş gribi tehlikesi ile karşılaşabilir 
</HEADLINE>
<TEXT>

     Türkiye ile ABD, bütün dünyayı tehdit eden kuş gribine karşı işbirliğine gidiyor. 
     Ankara’da Sağlık ve Tarım bakanlıklarında temaslarda bulunan ABD Uluslararası Sağlık ve Beslenme Ajansı yetkilisi Richard Murray, görüşmelerinin ardından AA’nın sorularını yanıtladı. 
     Murray, ABD Başkanı George Bush’un kuş gribine ilişkin son planının bu hastalığın yayılmasına karşı ülkelerle işbirliği yapılmasını öngördüğünü söyleyerek, bu nedenle kısa bir süre önce hayvan ölümleri görülen Türkiye ve ardından da Romanya’da görüşmeler yapacağını belirtti. 
     Türkiye’nin olaylar sırasında sergilediği şeffaflık ile aynı durum karşısında kalabilecek ülkeler için iyi bir örnek olduğunu söyleyen Murray, amaçlarının sadece hayvan ölümlerine değil, muhtemel insan ölümlerine karşı da hazırlıklı olmak olduğunu bildirdi. Asya’daki vakalarda bu hastalığın insanlara da geçebileceğinin görüldüğünü hatırlatan Murray, ancak daha önemli noktanın, hastalığın insandan insana geçip geçmemesi olduğunu söyledi. 
     Murray, Türkiye’nin hastalıkla mücadele etme yöntemini överek, hayvanları ölen çiftçilere tazminat ödenmesi örneğine şimdiye kadar başka yerde rastlamadıklarını, bunun aynı durumla karşı karşıya kalacak olanların hayvanlarını saklamamaları için teşvik edici bir uygulama olduğunu kaydetti. 
     Amerikalı yetkili Murray, Türkiye ile ABD’nin, kuş gribi konusunda hastalıkla mücadele eden personel ile kamuoyunun eğitimi konularında işbirliği yapabileceğini belirtti. 
     Murray, göçmen kuşların göçü sırasında sonbaharda bu hastalıkla karşı karşıya kalan Türkiye’nin, bahar aylarında da yeni bir göç dalgasıyla aynı tehditle yeniden karşılaşabileceğini de ifade etti. 
     
</TEXT>
</DOC>
