<DOC>
<DOCNO> 370760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/guncel/agun.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
03.02'de acılar tazelendi 
</HEADLINE>
<TEXT>


Kocaeli, Gölcük, Yalova ve Düzce'de, 6 yıl sonra halk, saat 03.02'de yine ayaktaydı... Depremin aldığı yakınlarını unutmadıklarını göstermek için... 

DOĞAN HABER AJANSI 

İzmit'te Merkez Bankası önünde toplanan yaklaşık 200 depremzede, meşale ve dövizlerle slogan atarak yaklaşık 2 kilometre yürüdükten sonra Anıtpark'taki deprem anıtı önüne geldi. Saatler 03.02'yi gösterdiğinde, ellerindeki düdükleri çalmaya başlayan depremzedeler, ölenler anısına saygı duruşunda bulundular. "Evsizler yürüyor, dayanışma büyüyor", "17 Ağustos'u unutmadık, unutturmayacağız", "Kader değil, ihmal öldürdü", "Duyarsız kalmak mümkün mü 945 tane evsiz var" dövizleri taşıyan depremzedeler, "İzmit uyuma, depremi unutturma" sloganları attılar. 
Gölcük'te meşalelerle yürüyen depremzedeler Körfez'e karanfil bıraktılar. Donanma Komutanlığı'nda hayatını kaybeden personel için de tören düzenlendi. Donanma Komutanı Oramiral Yener Karahanoğlu, depremde yıkılan kararg h binasının yerine inşa edilen deprem anıtına çelenk koydu. Anıtta, yakınlarının isimlerini bulan bazı aileler gözyaşlarına engel olamadı. Gölcük Deniz Ana Üs Komutanı Tuğamiral Atilla Kezek, törene katılan ailelerin onuruna öğle yemeği verdi. 
Yalova'da, 17 Ağustos Parkı'nın içinde yer alan Deprem Anıtı'nda düzenlenen törene de binlerce vatandaş katıldı. Daha sonra Deprem Şehitliği'ne giderek, kaybettikleri yakınlarını mezarlarını ziyaret eden vatandaşlar, gözyaşlarına h kim olamadı. Depremde hayatlarını kaybedenler için kabirleri başında dualar okuyan Yalovalılar, mezarları ve Deprem Şehitliği Anıtı'nı karanfillerle donattı. 
Yalova Belediye Başkanı Barbaros Binicioğlu, "Bir daha aynı hataların yapılmaması için geceli gündüzlü çalışıyoruz. Kuralları yerine getirmeyen inşaatlara kesinlikle ruhsat vermiyoruz" dedi. 
Düzceliler de, 17 Ağustos 1999 depreminde hayatını kaybeden 270 kişiyi gözyaşlarıyla andı. Anıtpark alanında 03.02'de bir araya gelen 100'e yakın DEPDER üyesi ve depremzede vatandaşlar, meşale yakarak deprem felaketinde hayatını kaybedenler anısına saygı duruşunda bulundu. 


</TEXT>
</DOC>
