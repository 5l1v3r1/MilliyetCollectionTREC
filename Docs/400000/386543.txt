<DOC>
<DOCNO> 386543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/siy04.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkök, tam üyelik konusunda olumlu' 
</HEADLINE>
<TEXT>


Finlandiya Meclis Başkanı Lipponen, Org. Özkök'ün müzakerelere başlanmasına olumlu baktığını söyledi 

UTKU ÇAKIRÖZER Ankara 


Finlandiya Meclis Başkanı Paavo Lipponen, Genelkurmay Başkanı Orgeneral Hilmi Özkök'ün Türkiye'nin AB ile müzakerelere başlamasına olumlu baktığını söyledi. 
Türkiye'nin AB'ye tam üyelik yolunu açan "aday ülke" statüsünü elde ettiği 1999 Helsinki Zirvesi'ne başkanlık eden eski Başbakan Lipponen, Avrupa Sosyalist Partisi Heyet Başkanı olarak geldiği Ankara'da TBMM Başkanı Bülent Arınç, Başbakan Recep Tayyip Erdoğan ve Özkök ile görüşmeler yaptı. Lipponen, Özkök ile ikili görüşmesine ilişkin şu açıklamayı yaptı 

'Ordu sürecin parçası' 
"Özkök'ü, AB müzakere sürecinin açılması ve tam üyelik perspektifi konusunda çok olumlu buldum. Türk halkının sosyoekonomik gelişmişlik seviyesinin güvenlik değerlendirmelerine önemli etkisi olacağını düşünüyor. Ordunun rolü de AB sürecinin bir parçası ve bunun için en iyi rolü belirlemek demokratik kurumların elinde. Özkök'ü bu konuda da işbirliğine açık buldum. Türkiye'nin çok meşru güvenlik kaygıları var. Ancak önemli olan, güvenlik kaygılarının ordunun ne tür bir katılımını meşru kılacağıdır. Bunu Türkiye de tartışmalıdır." 
AB Dönem Başkanı sıfatıyla dönemin başbakanı Bülent Ecevit'e adaylık satüsünü kabul etmesi için gönderdiği mektupta "Kıbrıs önünüze koşul olarak gelmeyecek" sözü veren Lipponen, 6 yıl sonra "Gümrük Birliği'ni eksiksiz uygulayarak Türk limanlarının Rum gemilerine açılması"nı istedi. 


</TEXT>
</DOC>
