<DOC>
<DOCNO> 377386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur28.html </URL>
<DATE> 2005/09/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Recep, Tayyip ve Erdoğan, sünnet oldu... 
</HEADLINE>
<TEXT>

     Babaları Mehmet Karakurt'un, Başbakan Recep Tayyip Erdoğan'a duyduğu sevgi nedeniyle ''Recep'', ''Tayyip'' ve ''Erdoğan'' adını verdiği Adıyamanlı 3 kardeş, sünnet oldu. 
     Kent merkezindeki Yeni Mahalle 714. Sokak'ta yaşayan Recep 12 , Tayyip 10 ve Erdoğan 8 kardeşler, amcaları Fethi Karakurt tarafından bugün sünnet ettirildi. 
     Fethi Karakurt, rahmetli ağabeyi Mehmet Karakurt'un, İstanbul Büyükşehir Belediye Başkanlığı döneminde duyduğu sempati dolayısıyla çocuklarına Başbakan Recep Tayyip Erdoğan'ın adını koyduğunu söyledi. 
     Sünnet törenine Başbakan Erdoğan, Adıyaman AK Parti İl teşkilatı üyeleri ve milletvekillerinin de çağrıldığını belirten Karakurt, davet ettikleri kişilerin işlerinin yoğun olması nedeniyle sünnet törenine gelemediklerini, ancak kutlama telgrafı gönderdiklerini ifade etti. 
     Karakurt, ''Sayın Başbakanımız, telgrafında 'Recep, Tayyip ve Erdoğan'ın sünnet törenine davetiniz için teşekkür ederim. Sizleri tebrik eder, sevgili yavrularınıza sağlıklı ve uzun ömürler dilerim' diyerek sevgi ve saygılarını iletti'' diye konuştu. 
     Sünnet olan Recep, Tayyip ve Erdoğan ise büyüyünce doktor veya öğretmen olmak istediklerini belirttiler. 
     
</TEXT>
</DOC>
