<DOC>
<DOCNO> 383881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko37.html </URL>
<DATE> 2005/10/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
OYAK En yüksek teklifi verdiğimiz için mutluyuz 
</HEADLINE>
<TEXT>

     Erdemir'in yüzde 46.12'lik bölümünün özelleştirilmesine ilişkin ihalede, 2 milyar 770 milyon dolar ile en yüksek teklifi veren OYAK Yönetim Kurulu Başkanı Yıldırım Türker, ihalenin hukuken henüz sonuçlanmadığını hatırlatırken, en yüksek teklifi verdikleri için mutlu olduklarını söyledi. 
     İhale sonrasında basın mensuplarına açıklamalarda bulunan Türker, soruları hisse devrinden sonra cevaplamanın uygun olacağını söyledi. 
     Türker, ihalenin öncelikle ortaklarına, daha sonra OYAK ve Türkiye'ye hayırlı olmasını diledi. 
     Bu arada konuşmanın ardından, TOBB Başkanı Rifat Hisarcıklıoğlu ve Ereğli Ortak Girişim Grubu üyeleri, Türker ve OYAK Genel Müdürü Coşkun Ulusoy'u tebrik etti. 
     
     COŞKUN ULUSOY 

     OYAK Genel Müdürü Coşkun Ulusoy da ihale öncesinde kendilerine gösterilen destek nedeni ile Türk milleti ve OYAK üyelerine teşekkür etti. 
     İhale sürecinde herkesten büyük destek gördüklerini, telefon ve fakslarla vatandaşlardan destek mesajları aldıklarını kaydeden Ulusoy, özellikle evinin tapusunu vermek isteyen, ancak ismini hatırlayamadığı bir hanıma da teşekkür etmek istediğini kaydetti. 
     Sonucun hayırlı olmasını dileyen Ulusoy, "Oradaki kıymetli varlığı, ümit ediyorum daha ileri noktalara taşıyacağız" diye konuştu. 
     
     SORULAR 

     İhale bedelinin nasıl ödeneceğine ilişkin soruya karşılık Ulusoy, bu konuda bir takım çalışmalar yapıldığını belirterek, "Fakat oluşan fiyat, Türkiye'ye yönelik olarak gelişen, değişmekte olan konjonktür çerçevesinde, yeni açılımlar olup olmayacağını da değerlendireceğiz. Başka tekliflerin gelip gelmeyeceği hususuna da bakacağız" dedi. 
     Gazetecilerin "Yeni ortaklık mı var " şeklindeki sözlerine karşılık da Ulusoy, "Her türlü konuyu düşünmek mecburiyetindeyiz" diye cevapladı. Bunun yabancı bir ortak olup olmayacağı yönündeki bir soruyu ise Ulusoy, "Aynı cevapla cevap vereyim. Biz her türlü konuyu düşünmek durumundayız. Hiç bir yönetici baştan şu, şu, şu ihtimalleri göz ardı ediyorum dememelidir. Değerlendirdikten sonra en doğrusu bulunur. Önce bir değerlendirmeyi görmemiz lazım" diye cevapladı. 
     Uygulayacakları istihdam politikasına ilişkin bir soruya karşılık da Ulusoy, istihdama yönelik şartnamede bazı yükümlülüklerin bulunduğunu hatırlatarak, "Biz sözümüzü tutan bir kurumuz" dedi. 
     Ulusoy, Türkiye'nin ve dünyanın da realitelerini de düşünerek en doğru kararların hep beraber alınacağı ümidinde olduğunu sözlerine ekledi. 
     
</TEXT>
</DOC>
