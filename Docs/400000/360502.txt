<DOC>
<DOCNO> 360502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur28.html </URL>
<DATE> 2005/07/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sakıp Sabancı'nın arzusu yerine getirildi 
</HEADLINE>
<TEXT>

     Merhum işadamı Sakıp Sabancı’nın en büyük arzularından biri olan Sabancı Üniversitesi Sakıp Sabancı Müzesi’nin galeri binasının genişletilmesi çalışması tamamlandı. Yeni galeri, "17. Yüzyıl Avrupasında Türk İmajı" adlı sergiye ev sahipliği yapacak. 
     Müzede düzenlenen basın toplantısında konuşan Sakıp Sabancı Üniversitesi Mütevelli Heyeti Başkanı Güler Sabancı, mekanı Sakıp Sabancı’nın adına yakışır bir müze olarak yaşama geçirmekten dolayı gurur duyduklarını söyledi. 
     Müzenin mevcut kapalı alanının yeni galeri binasının da tamamlanmasıyla 6 bin 500 metrekareye çıktığını anlatan Güler Sabancı, "Bu, Sakıp Sabancı’nın çok büyük arzusuydu. Ölümünden birkaç gün önce, Büyükşehir Belediye Başkanı Kadir Topbaş ile bizzat bu konuda görüşmüştü. Ne mutlu ki onun arzu ettiği şeyi gerçekleştirme şansına sahip olduk. Yeni galeri binasıyla çok önemli bir sergiye de ev sahipliği yapacağız" dedi. 
     Güler Sabancı, Sakıp Sabancı Müzesi’ni dünyanın en önemli sanat olaylarının bir parçası haline getirmek istediklerini de vurgulayarak, "Dünyanın en önemli müzeleri arasında yer almayı hedefliyoruz" diye konuştu. 
     Bunun için gerekli unsurları bildiklerini de kaydeden Sabancı, müzenin kendine ait ve dünya çapında özel Osmanlı hat koleksiyonuna sahip olduğunu, bunun da dünyanın önde gelen müzeleri tarafından talep edildiğini söyledi. 
     Güler Sabancı, ayrıca köşk bölümünde sergilenen ve Sakıp Sabancı tarafından müzeye bağışlanan özel Osmanlı hat koleksiyonuna bu yıl yeni eserlerin katıldığını sözlerine ekledi. 
     
     SERGİ 
     Sakıp Sabancı Müzesi Müdürü Nazan Ölçer de müze olarak yeni bir dönüm noktası yaşadıklarını bildirdi. 
     Ölçer, yeni galeri binasıyla birlikte uzun süredir sakladıkları koleksiyonlarını "Figüratif Türk Resminin 150 Yılı" adıyla sergilemeye başladıklarını anlattı. 
     Osmanlı-Avrupa ilişkileri, siyasi olayların sanata yansıyan izdüşümünü irdelemeyi amaçlayan "17. Yüzyıl Avrupasında Türk İmajı" adlı serginin Dışişleri Bakanlığı ile Slovenya Dışişleri ve Kültür Bakanlıkları işbirliğiyle düzenlendiğini dile getiren Ölçer, şunları söyledi 
     "13 Temmuz-9 Ekim 2005 tarihleri arasında gezilebilecek sergide, Slovenya başta olmak üzere Orta Avrupa’daki diğer bazı müze koleksiyonları ile İngiltere ve Türkiye’deki özel koleksiyonlardan derlenen 92 yağlıboya portre, panorama ve gravür yer alıyor. Bunlardan 80 tanesi, Slovenya’nın Ptuj şehrindeki bölge müzesinden geldi. Bu 
     sergi, Osmanlı’nın 17. yüzyıldaki imajını anlatıyor. Resimlere baktığımızda hem korku, hem de merak görüyoruz. Yani hem ürküyorlar bizden, hem de vazgeçemiyorlar." Bu sözler üzerine de Güler Sabancı, "Aynı bugünkü gibi..." diye espri yaptı. Slovenya Kültür Bakanı’nı temsilen konuşan Kültürel Miras Genel Müdürü Prof. Dr. Damjan Prelovsek de ülkesi ile Türkiye arasındaki işbirliği için bu serginin bir ilk adım olduğunu söyledi. Prof. Dr. Prelovsek, "Tarihimizde Türkler hakkında pek iyi izlenime sahip değiliz, ama bu değişti. Türkiye çok hızlı değişiyor. Umarım çok yakında hep birlikte Avrupa Birliği’nde AB yan yana oluruz. Türkiye’nin AB üyeliğini de destekliyoruz" dedi. Yer altına inşa edilen ve 10 ayda tamamlanan yeni galeri binasında 200 kişilik konferans salonunun da yer aldığı bildirildi. 
     
</TEXT>
</DOC>
