<DOC>
<DOCNO> 389817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko41.html </URL>
<DATE> 2005/10/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TEMSA, Genel Müdürlüğü'nü Adana'ya taşıyor... 
</HEADLINE>
<TEXT>

     Sabancı Holding'e bağlı TEMSA A.Ş'nin İstanbul'da bulunan Genel Müdürlüğü'nün, üretim tesisinin kurulu olduğu Adana'ya taşındığı bildirildi. 
     Genel Müdür Mehmet Buldurgan, TEMSA Adana Üretim Tesisleri'nde, Adana Belediyesi Özel Halk Otobüsleri Kooperatifi ile imzalanan protokol töreninde, genel müdürlüğün İstanbul'da kurulduğunu anımsattı. 
     Buldurgan, metropol ve sanayi şehri olması nedeniyle İstanbul'un seçildiğini, ancak, zaman içinde tesislerin de bulunduğu Adana'ya, genel müdürlük binasının taşınmasını daha doğru bulduklarını söyledi. 
     Resmi olarak taşıma işlemlerini tamamladıklarını ifade eden Buldurgan, ''Artık yatırımı, vergisi ve istihdamıyla TEMSA tamamen Adana'da olacak. Bundan sonra işçi alımları da Adana'da yapılacak. Her fırsatta yerel yöneticiler ve oda başkanları, üretimin kentte olmasına karşın verginin şehir dışına çıkmasından yakınıyordu. Ancak, bundan sonra vergi de Adana'da kalacak'' diye konuştu. 
     Buldurgan, daha önce Mitsubishi yetkilileriyle olan sözleşme gereği istedikleri gibi üretim yapamadıklarını, yeni modellerin belirlenmesinde, bağımlı kaldıklarını söyledi. 
     Ancak, bu yıldan itibaren tüketiciyle daha iyi ilişkide olacaklarını ve talebe göre modeller hazırlanacağını vurgulayan Buldurgan, ''Daha önce Tokyo'dan izinsiz hiçbir şey yapamıyorduk. Ancak, şimdi daha bağımsızız. Bugün Temsa istediği her türlü ürünü artık yapabiliyor. Tüketiciyle mühendisler aynı masaya oturuyor ve yeni ürünleri birlikte ortaya çıkartıyor'' dedi. 
     Buldurgan, bunun bir başlangıcı olarak Adana Belediyesi Özel Halk Otobüsleri Kooperatifi yetkilileri ile görüşmeler yaparak, toplu taşımada kullanılan araç ihtiyacını karşılayabilmek için projeler hazırladıklarını belirtti. 
     Bu kapsamda, bir heyet halinde Almanya'ya da giderek, toplu taşımada kullanılan araçları incelediklerini dile getiren Buldurgan, yapılan görüşmeler sonucu ''Metropol'' modelini ortaya çıkardıklarını kaydetti. 
     Buldurgan, çok kısa süre içinde tasarımı ve prototip üretimi tamamlanan halk otobüsü ''Temsa Metropol''un seri üretimine başlandığını, servis ve yedek parça ihtiyaçlarının karşılanması için de özel protokol imzalandığını söyledi. 
     Adana Otobüsçüler Odası Başkanı Mustafa Uslu da, daha önce Temsa ile çalışmak istediklerini, ancak, bunun bir türlü gerçekleşemediğini belirterek, ''Başka şehirlerde üretim yapan firmalardan araçlar alıyorduk. Ancak, şimdi kentimizde üretimi gerçekleşen ve artık vergisi de burada kalan bir firmadan araç alıyoruz. Bu da bizi hem kentimize kazanım olduğu için hem de vatandaşa iyi bir hizmet sunabilme imkanı verdiği için sevindiriyor'' dedi. 
     Uslu, anlaşma gereği ilk etapta 300 otobüsün alınacağını ve bunların hemen halkın hizmetine sunulacağını söyledi. 
     Üretimle ilgili sözleşmelerin imzalanmasının ardından, Buldurgan ve diğer yetkililer, ''Temsa Metropol''ü incelediler. 
     
</TEXT>
</DOC>
