<DOC>
<DOCNO> 373365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko11.html </URL>
<DATE> 2005/08/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 5.49 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri, geçen hafta ortalama yüzde 5.49 oranında değer kazandı. 
     İMKB geçen hafta sürekli bir yükseliş eğiliminde oldu. İMKB, AB Daimi Temsilciler toplantısının 31 Ağustos'a ertelenmesinin ardından iç dinamiklerle hareket etmeye başladı. 
     Başarılı geçen Hazine ihalelerinin ardından, Telekom'un satışına ilişkin olarak Oger Telecom ile hisse satış sözleşmesinin imzalanması, Garanti Bankası'nın General Electric'e satışı için anlaşmaya varılması İMKB'de alıcılı seyir izlenmesine neden oldu. 
     Hafta içinde yurt dışı borsalarda yaşanan gerilemeleri ve petrol fiyatlarındaki yükselişi, yaşanan olumlu gelişmelerle şirket birleşmeleri ve özelleştirme beklentileri nedeniyle gözardı eden İMKB, alternatif piyasalardaki hareketlerden de olumlu yönde etkilendi. Endeks, haftanın son işlem gününde 30,000 direnç seviyesini test ederek bu seviyelerden kapanış yaptı. 
     Borsa uzmanları, önümüzdeki hafta Avrupa Birliği Daimi Temsilciler Konseyi COREPER toplantısının ve Avrupa Birliği dışişleri bakanları toplantısının önem kazanacağını vurgularken, enflasyon verilerinin yanında yurt dışı borsalar ve alternatif piyasaların izleyeceği seyir ile petrol fiyatlarındaki hareketlerin yakından izleneceğini kaydediyor. 
     
     ÖZETLE PİYASALAR 
     Borsa hafta boyunca yükseliş eğiliminde oldu. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler yaşandı. YTL karşısında dolar değer yitirirken, avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 5.49 oranında değer kazandı. 24 ayar külçe altının gram satış fiyatı yüzde 1.29, Cumhuriyet altınının satış fiyatı yüzde 1.15 oranında düştü. Yeni Türk Lirası karşısında dolar yüzde 0.87 oranında değer yitirirken, avro yüzde 0.12 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.67 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.74'lük artışla başladı. Endeks haftanın diğer günlerini de artışla tamamlayarak Cuma günü 30,000 direncinin hemen üstünde kapandı. Hisse senetleri Salı günü ortalama yüzde 0.83, Çarşamba günü ortalama yüzde 0.62, Perşembe günü ortalama yüzde 1.50 ve Cuma günü de ortalama yüzde 0.69 oranında değer kazandı. 
     Endeks, geçen hafta boyunca 1,563.54 puanlık artışla 28,456.86 puandan 30,020.40 puana yükseldi. Hisse senetlerindeki haftalık ortalama artış yüzde 5.49 oldu. 
     İMKB Ulusal-Mali Endeksi 2,326.26 puan artışla 42,902.92 puandan 45,229.18 puana, İMKB Ulusal-Sanayi Endeksi 1,401.47 puan artışla 22,783.44 puandan 24,184.91 puana ve İMKB Ulusal-Hizmetler Endeksi 394.37 puan artışla 14,715.91 puandan 15,110.28 puana yükseldi. 
     Böylece mali grup hisseleri ortalama yüzde 5.42 oranında, sanayi grubu hisseleri ortalama yüzde 6.15 oranında ve hizmetler grubu hisseleri ortalama yüzde 2.68 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 306 hisse senedinden 220'si değer kazanırken, 62 hisse senedi değer yitirdi, 24 hisse senedinin değeri de değişmedi. 
     Geçen hafta en yüksek oranlı artış, yüzde 59.42 ile Vakko Tekstil hisselerinde gerçekleşti. Yüzde 46.38'lik artışla Ata Yatırım hisseleri ikinci ve yüzde 40.41'lik artışla Garanti Yatırım Ortaklığı hisseleri üçüncü oldu. 
     En yüksek oranlı düşüş ise yüzde 12.37 ile Tekstilbank hisselerinde oldu. Yüzde 9.55'lik düşüşle İş Bankası KURUCU hisseleri ikinci ve yüzde 9.45'lik düşüşle de GSD Holding hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 329 milyon 672 bin adet hisse senedi işlem gördü ve karşılığında 4 milyar 452 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında avro hariç tüm döviz türleri değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.87 oranında değer yitirirken, avro yüzde 0.12 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0120 YTL düşerek 1.3600 YTL'ye gerireken, avronun satış fiyatı 0.0020 YTL artarak 1.6720 YTL oldu. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.40 düşüşle 2.4600 YTL'ye, İsviçre Frangı'nın satış fiyatı yüzde 0.46 düşüşle 1.0850 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3610 YTL'den, Avro 1.6700 YTL'den, İngiliz Sterlini 2.4600 YTL'den ve İsviçre Frangı da 1.0800 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 1.29, Cumhuriyet altınının satış fiyatı yüzde 1.15 oranında düştü. 
     Dünkü kapanış itibariyle külçe altının gram satış fiyatı 19.20 YTL'ye, Cumhuriyet altınının satış fiyatı 129.50 YTL'ye indi. 
     İstanbul Altın Borsası'nda İAB geçen hafta 24 ayar altının gram fiyatı değişmeyerek 18.44 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.67 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,031 puan artarak 598,736 puandan 602,767 puana çıktı. 
     Geçen haftanın en çok değer kazanan katılma belgeleri, yüzde 7.00'lik artışla Ata A Tipi İMKB-30 ENdeks Fon, yüzde 6.66'lık artışlarla Oyak Yatırım Menkul Değerler A Tipi U-30 Endeks Fon ve İş Bankası A Tipi İMKB-30 Endeks Fon olarak sıralandılar. 
     Haftanın tek değer yitiren katılma belgesi ise yüzde 0.32'lik düşüşle Vakıf B Tipi Eurobond Fon oldu. 
     
     HAZİNE İHALELERİ 
     Hazine geçen hafta üç ihale düzenledi. Hazine'nin Pazartesi günü düzenlediği 182 gün vadeli referans bono ihalesinde basit faiz yüzde 15.27, bileşik faiz yüzde 15.85 oldu. İhaleye nominal 3 milyar 400 milyon YTL teklif gelirken, nominal satış 2 milyar 277.5 milyon YTL, net satış da 2 milyar 116 milyon YTL olarak belirlendi. İhraç tarihi 24 Ağustos 2005 olarak belirlenen 182 gün vadeli bonoların geri ödemesi, 22 Şubat 2006 tarihinde gerçekleştirilecek. 
     Hazine'nin Salı günü düzenlediği 5 yıl vadeli, 6 ayda bir değişken kupon ödemeli tahvil ihalesine, nominal 3 milyar 865.5 milyon YTL'lik teklif geldi. 
     İhalede dönemsel faiz yüzde 9.05 olurken, nominal 1 milyar 249.5 milyon YTL, net 1 milyar 256.1 milyon YTL satış yapıldı. Tahvillerin geri ödemesi 18 Ağustos 2010'da yapılacak. 
     Yine aynı gün düzenlenen 560 gün vadeli tahvil ihalesinde ise 3 milyar 755.1 milyon YTL'lik teklife karşın, nominal 1 milyar 525.9 milyon YTL, net 1 milyar 209.8 milyon YTL'lik satış yapıldı. İhalede basit yıllık faiz yüzde 16.98, bileşik faiz yüzde 16.28 oldu. Söz konusu tahvillerin geri ödemesi 7 Mart 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.6 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
