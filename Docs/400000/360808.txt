<DOC>
<DOCNO> 360808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur18.html </URL>
<DATE> 2005/07/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Üniversitede 'anti-terör' uzmanı yetiştirilecek 
</HEADLINE>
<TEXT>

     Dünya gündeminden düşmeyen terörizm konusunda Türkiye’de ilk kez bir üniversitede sertifika programı oluşturuldu. 
     Bahçeşehir Üniversitesi’nde "antiterör uzmanı" yetiştirmek amacıyla "Hükümet ve Liderlik Okulu"nun alt programı olarak "Terör Okulu" açılması kararlaştırıldı. 
     Hükümet ve Liderlik Okulu Direktörü Burak Küntay, AA muhabirine yaptığı açıklamada, ABD’de 11 Eylül’de meydana gelen terör saldırılarının ardından dünyada çok daha farklı bir şekilde gündeme gelen terörün hem küresel, hem de yerel bir olgu olarak algılanmaya başlandığını söyledi. 
     Terörün yalnız emniyet ve askeriye gibi güvenlikten sorumlu organizasyonlar için değil, aynı zamanda siyasi kadrolar, uluslararası ilişkilerle uğraşanlar ve yatırım yapan işadamları için giderek daha önemli hale geldiğini vurgulayan Küntay, şunları kaydetti 
     "Terör Türkiye’de şimdiye kadar Harp Akademileri ile emniyet müdürlükleri tarafından düzenlenen konferans, sempozyum gibi etkinliklerde ele alındı. Ancak bir üniversitede ilk kez bu konuda bir sertifika programı oluşturuldu. Terör Okulu’nda konu genel hatlarıyla objektif olarak ele alınacak ve sadece bu işin eksperi olan birkaç kişi değil, bu işin içinde yaşayan, bire bir mücadele eden, karar mercii durumunda olan üst kadrolardan istifade edilecek." 
     
     "TERÖR ÇOK YÖNLÜ ELE ALINACAK" 
     Programda sadece terörün detayları ve fikriyatının ele alınmayacağını anlatan Küntay, terörün psikolojik ve toplumsal yönü, iş dünyasına etkisi, yönetimlerin teröre karşı alabileceği önlemler, terörün nasıl kesintiye uğratılabileceği, terörün dünyadaki yansımalarının Türkiye’ye karşı nasıl etki ve tepki oluşturacağı gibi pek çok hususun üzerinde durulacağını dile getirdi. 
     Küntay, Türkiye’nin geleceği için donanımlı kadroları yetiştirme konusunda üzerlerine düşeni yapmak için uzmanlaşmak isteyen vatandaşlara yönelik programlar oluşturduklarını belirterek, "Terör Okulu ile de amacımız, burada stratejik araştırma kurumları için bu konunun hakimlerini, eksperlerini yetiştirmek" dedi. 
     Terör Okulu’nun 1 Ekim 2005 tarihinde başlayacağını ve derslerin 1 ay süreyle cumartesi günleri 10.00-17.00 saatleri arasında gerçekleştirileceğini ifade eden Küntay, "en çok 100 kişiyle sınırlandıracakları katılımcılardan 190 YTL gibi sembolik bir ücret alacaklarını" sözlerine ekledi. 
     
     TERÖR OKULU KOORDİNATÖRÜ ÇİTLİOĞLU 
     Programın Koordinatörü Ercan Çitlioğlu da derslerin, aralarında Avrasya Stratejik Araştırmalar Merkezi ASAM Başkanı Gündüz Aktan, Ermeni Araştırmaları Enstitüsü Başkanı Ömer Engin Lütem, Ankara Polis Akademisi Öğretim Üyesi Doç. Dr. İhsan Bal, Prof. Dr. Mahir Kaynak ve Bilgi Üniversitesi Öğretim Üyesi Prof. Dr. Deniz Ülke Arıboğan’ın da bulunduğu uzmanlarca verileceğini söyledi. 
     Sertifika programında ele alınacak konu başlıklarına da değinen Çitlioğlu, bunlardan bazılarını "Terörizm olgusu, tanımı, çeşitleri, karşılaşılan tehdidin boyutu", "ABD ve terörizm", "Avrupa ve terörizm", "Türkiye ve terörizm", "Özgürlük savaşları gerekçeli terörizm", "Dinsel gerekçeli terörizm", "Terörün işbirlikçileri ile mücadele", "Terörle mücadelede uluslararası işbirliği", "Siber terörizm" ve "Terörizmin gelecekteki boyutları ve sergileyeceği tehdit unsurları" şeklinde sıraladı. 
     Çitlioğlu, her yıl farklı konu başlıkları ve uzmanlarla tekrarlanacak programın ileride yüksek lisans ve doktora programına dönüştürülebileceğini kaydetti. 
     
</TEXT>
</DOC>
