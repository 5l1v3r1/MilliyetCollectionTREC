<DOC>
<DOCNO> 399665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko63.html </URL>
<DATE> 2005/12/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tarım Bakanı 8.5 milyon hektar tarım alanının yarısı sulanabiliyor 
</HEADLINE>
<TEXT>

     Tarım ve Köyişleri Bakanı Mehdi Eker, Türkiye'de 8,5 milyon hektar sulanabilir tarım alanı bulunduğunu, bunun ancak 4,5 milyon hektarının sulanabildiğini belirtti. 
     Çeşitli ziyaretlerde bulunmak için Antalya'ya gelen Bakan Eker, Manavgat İlçesi'ne bağlı Çolaklı Beldesi'nde, bakanlığa bağlı Teşkilatlandırma ve Destekleme Genel Müdürlüğü ile Tarımsal Amaçlı Kooperatifleri Merkez Birlikleri'nce düzenlenen ''Ortak Çalışma Kurulları Toplantısı''na katıldı. Burada konuşan Bakan Eker, Türkiye'de 8,5 milyon hektar sulanabilir tarım alanı bulunduğuna işaret ederek, bunun ancak 4,5 milyon hektarının sulanabildiğini söyledi. 
     Yeteri kadar sulama yapılamaması halinde kaliteli ürün alınamayacağını anlatan Tarım ve Köyişleri Bakanı, şöyle devam etti 
     ''Yeterli sulama yapılamaması, yeterli ürün alınamaması demektir. Pahalı üretim ve yüksek maliyetli üretim demektir. Eğer yeterli miktarda, yeterli zamanda sulama yapamıyorsak, uluslararası piyasalarda tarım sektöründe rekabet edebilme şansımız olamaz. Alanları da vahşi sulama metotlarıyla suluyoruz. İşte Harran Ovası'nın durumu. Harran'da 29 bin hektar alan, yanlış sulama nedeniyle tuzlanmayla karşı karşıya kalmıştır. Gerekli tedbirler alınmaz ise burası tarım dışı kalabilir.'' Tarım alanlarına su getirmenin tek başına yeterli olamayacağını vurgulayan Bakan Eker, sulamada damlama ve yağmurlama sistemlerine önem verilmesini istedi. 
     Toprakların mutlak şekilde korunması gerektiğini kaydeden Tarım ve Köyişleri Bakanı, şöyle devam etti 
     ''Topraklarımızı sürdürülebilir hale getirmeliyiz. Suyu uygun yöntemlerle, zamanında ve doğru miktarlarda kullanmalıyız. Sadece sulama değil, aynı zamanda ilaçlamayı da, gübrelemeyi de doğru zamanda, doğru şekilde kullanmalıyız. 
     Bakanlık olarak toprak tahlil laboratuvarları sayısını artırdık. Topraklarımızı işlerken, hangi besin elementini, ne tür gübreyi ve ilacın kullanılacağını tespit ediyoruz.'' İlaç ve kimyasalların da önemli tarımsal girdi olduğunu dile getiren Bakan Eker, ilaçların doğru kullanılmaması halinde bunun bir zehir haline geldiğini anımsattı. 
     İlacın zamanında ve doğru şekilde kullanılmaması durumunda toprağın verimini ve ürünün kalitesini bozacağını ifade eden Eker, ''Ayrıca, yeraltı sularını kirleterek, kalıcı kirlilik yaratarak, insan sağlığını tehdit eder duruma geliriz. Bilinçli ilaç kullanmak zorundayız'' dedi. 
     Üreticilerin örgütlenmesi konusunda birtakım sorunlar yaşandığını ifade eden Bakan Eker, Üretici Birlikleri Yasası'nın yürürlüğe girmesinden sonra 100'e yakın üretici birliği kurulduğunu kaydetti. 
     Tarımsal amaçlı kooperatiflerin üst birliklerinin de bir çatı altında toplanarak Milli Kooperatifler Birliği haline gelmesi gerektiğini anlatan Bakan Eker, sözlerini şöyle tamamladı 
     ''Kar edecek olan da, zarar edecek olanlar da sizlersiniz. Haklarınızı korumak için tarımsal amaçlı kooperatifler üst birlik ve milli hale gelmeli. Bu hem sivilleşme hem de demokrasi adına çok önemlidir. Biz bu konuda katkı sağladık. Sağlamaya da devam edeceğiz.'' Tarım ve Köyişleri Bakanı Mehdi Eker, daha sonra AK Parti Antalya İl Başkanlığı'nı ziyaret etti. 
     
</TEXT>
</DOC>
