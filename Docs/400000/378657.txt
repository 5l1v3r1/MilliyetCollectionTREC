<DOC>
<DOCNO> 378657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko32.html </URL>
<DATE> 2005/09/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Unakıtan Elektrik dağıtım özelleştirmelerini yapmak zorundayız 
</HEADLINE>
<TEXT>

     Maliye Bakanı Kemal Unakıtan, her taraftan Türkiye'ye ilginin arttığını belirterek, ''Bu politikalarımız devam ettiği sürece, bu gayet normal'' dedi. 
     Özelleştirme uygulamaları konusunda, Özelleştirme İdaresi Başkanlığı'nda ÖİB bir basın toplantısı düzenleyen Bakan Unakıtan, 2004 yılının da özelleştirme uygulamaları açısından verimli bir yıl olduğunu söyledi. 
     Özelleştirmenin kolay bir iş olmadığını, ÖİB'nin özverili çalışmaları ile bu noktaya gelindiğini ifade eden Bakan Unakıtan, özelleştirme için altyapı çalışması gerektiğini belirtti ve ''Ayakkabı dükkanı satmıyorsunuz, koca koca şirketler satıyorsunuz. Devletin malı sattığımız. Prosedür de uzun oluyor. Bizden hemen özelleştirme soranlara en güzel cevap bu...'' diye konuştu. 
     Geçen yılki özelleştirmelerin küçük ve orta boy özelleştirmeler olduğu için fazla göze batmadığını kaydeden Bakan Unakıtan, ''Eskiden de başarılıydık, şimdi de başarılıyız. Tüm arkadaşlarıma teşekkür ediyorum. Onlarla gurur duyuyoruz'' dedi. 
     
     2005 YILINDA ÖZELLEŞTİRME İVME KAZANDI 
     Geçen yıl araç muayene istasyonlarının özelleştirildiğini, THY'nin yüzde 23'ünün halka arz edildiğini, Ataköy grubu şirketleri, Eti Krom, Eti Bakır, Divhan, Çayeli Bakır gibi birçok kuruluşun özelleştirmesinin tamamlandığını anlatan Unakıtan, 2005 yılında özelleştirmenin ivme kazandığını vurguladı. 
     Büyük işletmelerin özelleştirmeye hazırlanmasının yıllar sürdüğüne işaret eden Maliye Bakanı, bu yıl yüksek bedelli özelleştirmelere sıranın geldiğini kaydetti. Bu yıl içinde PETKİM'in yüzde 34.5'inin halka arz edildiğini, TÜPRAŞ'ın yüzde 14.76'sının İMKB'de satıldığını, Eti Alüminyum ve Kıbrıs Türk Hava Yolları gibi özelleştirmelerin gerçekleştirildiğini belirten Unakıtan, Türk Telekom'un yüzde 55'inin satışı ile Mersin Limanı'nın ihalesinin de yapıldığını hatırlattı. 
     Emekli Sandığı'na ait İstanbul Hilton Oteli'nin ihalesinin de gerçekleştirildiğini hatırlatan Unakıtan, yanındaki bürokratlara, ''kaç paraydı'' sorusunu yöneltip ''255 milyon dolardı'' yanıtını alırken, ''Aydın Doğan daha iyi bilir tabii. Parayı verecek olan o'' diye konuştu. 
     TCDD'ye ait liman özelleştirmelerine de değinen Bakan Unakıtan, Mersin ve İskenderun limanlarının ihalelerinin ardından sıranın İzmir'e geldiğini, bu limanın özelleştirmesini Bandırma, Derince ve Samsun limanlarının takip edeceğini söyledi. 
     
     EMEKLİ SANDIĞI OTELLERİ 
     Emekli Sandığı'na ait Büyük Efes Oteli ile Büyük Ankara Oteli'ni satışı için ilana çıkıldığını kaydeden Bakan Unakıtan, bu otel özelleştirmelerinin önemine dikkat çekti ve ''Çünkü Türkiye'ye olan ilgiden dolayı otel sıkıntısı çekiyoruz. Türkiye artık eski Türkiye değil. Yatak kapasitesi gibi her kapasitesini de artırması gerekiyor'' diye konuştu. 
     Toplantı öncesinde Singapur'un dışişlerinden sorumlu devlet bakanının kendini ziyaret ettiğini belirten Bakan Unakıtan, bakanın, ''Türkiye'ye olan güven ve ilgilerinin arttığını'' söylediğini kaydetti. 
     Her taraftan Türkiye'ye olan ilginin arttığını kaydeden Bakan Unakıtan, ''Bu politikalarımız devam ettikçe bu gayet normal. Artık herkes hesabını buna göre yapmaya başlasın. Türkiye'ye ilgi fazladır. Buna göre herkes üzerine düşen hazırlığı yapsın. Takip edilen ekonomik ve siyasi politikaların bir neticesi bu'' dedi. 
     Unakıtan, ERDEMİR özelleştirmesinde de artık gün saymaya başladıklarını, bu ihalede 13 firmanın ön yeterlilik aldığını hatırlattı. 
     
     ELEKTRİK DAĞITIMINDA ÖZELLEŞTİRMELER 
     Elektrik dağıtım özelleştirmelerine de değinen Bakan Unakıtan, bunun serbest piyasa ekonomisine geçiş ve kayıp-kaçak oranlarının azaltılması ile daha iyi hizmet sunulması açısından önemli olduğunu vurguladı. 
     Devletin yatırımlarının zaman zaman aksadığını, devletin yıllardır enerjiye ciddi bir yatırım yapamadığını söyleyen Maliye Bakanı, ''Türkiye daha iyi yatırım ve dağıtım ağı ile daha adaletli tarife istiyorsa, muhakkak elektrik dağıtım özelleştirmelerini yapmak zorundayız'' dedi. 
     Hükümet olarak elektrik dağıtımı özelleştirmelerinde hedeflerinin uzun vadede elektrik fiyatlarının artırmamak olduğunu kaydeden Unakıtan, ''Burada daha fazla gelir elde etmek amacını bir yana bıraktık, elektrik fiyatlarının uzun vadede artmamasını, hatta azalmasını düşünen bir tarife sistemi getiriyoruz'' diye konuştu. 
     Bu amaçla elektrik dağıtım bölgelerinin özelleştirilmesi sonrası, 5 yıl süreyle geçerli olacak tarifeler konusunda son aşamaya gelindiğin bildiren Unakıtan, bu konudaki taslağın Başbakanlık'a sunulduğunu, söz konusu taslağın yeni dönemde kanunlaşmasından hemen sonra elektrik dağıtım bölgeleri için özelleştirme sürecinin başlamasının hedeflendiğini kaydetti. 
     
</TEXT>
</DOC>
