<DOC>
<DOCNO> 363226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/ekonomi/eko05.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'nın Saka'sından meyveli gazlı içecek 
</HEADLINE>
<TEXT>


EKONOMİ SERVİSİ 

Saka markasıyla geçen yıl içecek pazarına yeniden giren Sabancı Grubu, yeni ürünü doğal mineralli gazlı içecek Saka Meyveli ile üç yıl içinde pazar lideri olmayı hedefliyor. 
Saka Meyveli'nin tanıtım toplantısında konuşan GıdaSA İçecek Genel Müdürü Adnan Erem, "Dünyada eğilim sağlıklı içeceklere yönelik. Kahverengi içeceklerin pazar payı azaldığında su bazlı doğal içeceklerin pazar payı büyüyor. Bu alanda Türkiye'de beş oyuncu var. Biz önümüzdeki üç yıl içinde yüzde 35 pay ile pazar liderliğini hedefliyoruz" dedi. 
Armut, kavun, elma, mandalina, greyfurt, limon, şeftali ve tropik aromalı çeşitleri bulunan Saka Meyveli'nin Sabancı Grubu'nun 25 milyon dolara mal olan Sakarya Hendek'teki tesislerindeki özel bir hatta üretildiğini belirten Erem, yeni ürünleri için 8 milyon dolarlık bir yatırım yaptıklarını söyledi. 
Erem, Türkiye'de aromalı, mineralli, gazlı içecek pazarının 2004 yılında bir önceki yıla göre yaklaşık yüzde 30 büyüdüğünü belirtti. 

'Çayda da iddialıyız' 
"Çayda da iddialıyız"diyen Erem, beş yıl içinde Türkiye'de her 3 liranın 1 lirasının Deren çaya gitmesini hedeflediklerini söyledi. 


</TEXT>
</DOC>
