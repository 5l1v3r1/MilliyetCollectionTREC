<DOC>
<DOCNO> 385655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/siyaset/asiy.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de rahatsızlık 
</HEADLINE>
<TEXT>


Atilla Koç'un Sakal-ı Şerif'i havaalanına getirtmesi, AKP grubunda da büyük sıkıntı yarattı. Milletvekilleri, Koç'un geleneklere aykırı davrandığını söyledi 

SALİHA ÇOLAK, BÜLENT SARIOĞLU Ankara 


Kültür ve Turizm Bakanı Atilla Koç'un Sakal-ı Şerif'i yazılı belge olmadan Eyüp Camii'nden aldırarak havaalanına getirtmesiyle başlayan tartışma, AKP grubunu rahatsız etti. Koç'un geleneklere aykırı davrandığını söyleyen milletvekilleri, "Manevi değerleri ziyarette herkes eşittir" uyarısında bulundu. AKP milletvekilleri şu görüşleri dile getirdi 

'Sabote etmek istiyorlar' 
Zeynep Tekin Börü Adana Sakal-ı Şerif'in görüleceği yer var, herkes oraya gider. Manevi değerleri görmekte herkes eşit. Sayın Bakan bu gaflete düşmez, bizi sabote etmeye çalışan yalaka bürokratların işi. 

'Kıllık yapmayın' 
Cavit Torun Diyarbakır Peygamber Efendimize ait olup olmadığını bile bilmiyoruz. Kıl işiyle uğraşmanın nelere mal olduğunu insanlar görmüyor mu Allah aşkına Basın da o anlamda kıllık yapmamalı, o arkadaş da kılla uğraşmamalı. 

'Kutsal yerde makam olmaz' 
Mahmut Göksu Adıyaman-Eski müftü Sakal-ı Şerif'e hürmeten yerinde ziyaret etmek daha doğru. Durup dururken istenmemeli. Doğru değil. Kutsal yerlerde makam mevki önem arz etmez. 

'Sakala değil söze bakın' 
Ersönmez Yarbay Ankara Geleneklerimize aykırı. Bizde ayağa getirme yoktur. Peygamberimizin sakalından çok sözleri kutsaldır, sakalından çok sözlerine itibar edilmesi lazım. 

'Atilla Bey yapmaz' 
Eyyüp Sanay Ankara Dini yönden hiçbir mahzuru yok, istediği yere gider. Ortada hiçbir maksat yokken, bir kişinin görmesi için götürülmesini anlayamıyorum. Atilla Bey böyle bir şeyi kesin yapmaz. Mutlaka bir yanlış anlaşılma var. 

'Dinimizde fetişizm yok' 
Said Yazıcıoğlu Ankara-Eski Diyanet İşleri Başkanı İşin özü zaten boş. Dinimizde sakala itibar etmek, oraya buraya çaput bağlamak, fetişizm yok. Peygamber bugün kalksa da sakalı olduğu söylenen kıllara gösterilen bu davranışı görse çok kınar, "Ben size böyle bir din mi bıraktım " derdi. Sayın Bakan, böyle biri değil, bir yanlış anlama olmalı. 

'Bakana inanmalı' 
Resul Tosun Tokat Bakan, "Kutuyu görmek istedim" diyor, inanmamız gerekir. Abartılacak bir şey yok. Peygamberimize saygıdan, ona ait her şeye saygı göstermek bir Müslümanın kusur etmemesi gereken bir nokta. 

'Başbakan'a gitti' iması 

ANKARA Milliyet 

DYP Genel Başkanı Mehmet Ağar, Kültür ve Turizm Bakanı Atilla Koç'un Sakal-ı Şerif'i havaalanına getirtmesi konusundaki mazeretlerini komik bulduğunu belirterek, "Anlaşıldığı kadarıyla başka bir şey yapılmak istenmiş, tepkilerin çok sert olacağı anlaşılınca vazgeçilmiş. Günahı üzerine alıyor" dedi. 

'Mecbur kalmış' 
Ağar, şunları söyledi "Bakan zeki, bu meseleleri bilen biridir. Daha başka bir sıkıntının önüne geçmek için, bu işin yanlış olduğunu kavrayacak noktada olan bir bakanın, bu yükü üzerine almak mecburiyetinde kaldığı anlaşılıyor." 

Hedef Erdoğan 
ANAP Genel Başkanı Erkan Mumcu da, Sakal-ı Şerif'in Başbakan Recep Tayyip Erdoğan için getirildiğini öne sürdü. Mumcu, "Orada Koç birileri adına suçu üstleniyor. Kim, tahmin ediyorum" diye konuştu. 
Bir gazetecinin "Başbakan mı " sorusu üzerine Mumcu, "Böyle bir densizliği yapacak tek insan var, o da oradaydı o saatlerde. Durum milletimizi rencide etti" şeklinde konuştu. 

Diyanet Yerinde ziyaret edilmeli 

MUSTAFA KURTARAN İstanbul 

Diyanet İşleri Başkanı Prof. Dr. Ali Bardakoğlu, Sakal - ı Şerif'in yerinde ziyaret edilmesi gerektiğini belirterek, "O, Peygamberimize bir saygının gereğidir" dedi. Kültür Bakanı Koç'un Sakal-ı Şerif'i görmek için havalimanına getirtmesini de değerlendiren Bardakoğlu, şöyle konuştu "Sayın Bakan'ın neyi talep ettiğini bilmiyorum, ama kutsal emanetlerin yerinde ziyaret edilmesi lazım." Bu arada, Kültür ve Turizm Bakanlığı'nın verdiği bilgiye göre, Türkiye'deki kutsal emanetler bugüne kadar yurt- dışına hiç çıkarılmadı. 


</TEXT>
</DOC>
