<DOC>
<DOCNO> 399556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun09.html </URL>
<DATE> 2005/12/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Amerikalıların yüzde 55'i Irak'ta zafere inanmıyor 
</HEADLINE>
<TEXT>

     ABD'de yapılan bir kamuoyu yoklamasına göre, Amerikalıların yüzde 55'i, ABD Başkanı George Bush'un Irak'ta zafer kazandıracak bir politikası olduğuna inanmıyor. 
     CNN USA Today Gallup tarafından yapılan ortak ankete katılanların yüzde 54'ü, Irak savaşını kontrol etme konusunda Bush'a zayıf not verirken, yüzde 44'ü, Bush'un ''iyi bir iş çıkardığı'' fikrini savundu. 
     Ankette, Irak'ta devrilmeyecek demokratik bir hükümet kurulabileceğini düşünenlerin oranı yüzde 47 olurken, yüzde 49'luk kesim karşı yönde görüş bildirdi. 
     Irak kuvvetlerinin, ülkedeki güvenliği tek başına sağlayıp sağlayamayacağı sorusuna ise ankete katılanların yüzde 54'ü ''hayır'', yüzde 44'ü ''evet'' cevabını verdi. 
     Ankete göre, Irak'ın, terör operasyonlarının merkezi olarak kullanılmasının zor göründüğünü düşünenlerin oranı yüzde 63, aksini düşünenlerinin oranı ise yüzde 33 oldu. 
     Savaşın, ABD'deki terör eylemlerini uzun vadede engelleyeceğini düşünenlerin oranı yüzde 48, engelleyemeyeceğini düşünenlerin oranı ise yüzde 43 olarak belirlendi. 
     
</TEXT>
</DOC>
