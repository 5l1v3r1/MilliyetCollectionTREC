<DOC>
<DOCNO> 358648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko33.html </URL>
<DATE> 2005/07/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hisarcıklıoğlu İthalatın artış hızı yavaşlamadı, demek ki bir sorun var 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, büyümedeki yavaşlamaya karşın ithalatın artış hızının yavaşlamadığını belirterek, ''Demek ki ekonomide yolunda gitmeyen bir şeyler var'' dedi. 
     Müstakil Sanayici ve İşadamları Derneği MÜSİAD yönetimi ve üyelerinin de katıldığı, ekonomi ve reel sektörün ele alındığı toplantıda konuşan Hisarcıklıoğlu, büyümede, geçen yılki performansın bu yıl tekrarlanmayacağının, bir yavaşlamanın olacağının zaten beklendiğini söyledi. 
     Önümüzdeki dönemde ihracattaki artışı mevcut haliyle koruyabilmekte çok zorlanılacağını belirten Hisarcıklıoğlu, ''Üç sene önce başladığımız işi bitirmeli, eksik bıraktığımız yapısal reformları tamamlamalı ve yatırım ortamını tesis etmeliyiz. 2 yıldır bir türlü sonuçlanmayan vergi, sosyal güvenlik, enerji, bankacılık ve kamu idaresi reformlarını süratle tamamlamalıyız'' dedi. 
     İthalattaki artışa da değinen Hisarcıklıoğlu, büyümedeki yavaşlamaya karşın, ithalatın artış hızının yavaşlamadığını kaydederek, şöyle konuştu 
     ''Oysa bunun böyle olmaması gerekirdi. Zira, bizde ithalat büyümeye bağlıdır. İlk 5 ayda ithalat artışı yüzde 22 olmuş. Yatırım mallarındaki artış yüzde 14'te kalırken, tüketim mallarındaki artış sadece yüzde 2 olarak gerçekleşmiş... Ara malı ithalatındaki artış yüzde 29'a çıkmış ve bu artış büyümenin yavaşladığı bir dönemde olmuş. Bunun bir kısmının artan petrol fiyatlarından kaynaklandığını düşünelim. Bunu dışarıda bıraksak bile ara malı ithalatındaki artış yüzde 17 oluyor. Demek ki ekonomide yolunda gitmeyen bir şeyler var. Ekonomi yavaşlarken bile ara malı ithalatına devam ediyorsak, bu durum yüksek girdi maliyetlerine artık daha fazla tahammül edilmemesi gerektiğine işarettir.'' Hisarcıklıoğlu, yapılmayan her reformun başta tüccar ve sanayiciler olmak üzere tüm vatandaşlara ilave maliyet olarak geri döneceğini belirterek, ''Hükümetimiz de bu gerçeğin bilinciyle hareket etmeli, yoksa sonradan güzel bir atasözümüzde denildiği gibi tedbirde noksan eyleyip, takdire bahane bulmamalı'' şeklinde konuştu. 
     
     REFORMLAR 

     Hisarcıklıoğlu, uygulanan ekonomik programın ekonomik istikrar için ancak asgari şartları içerdiğini ifade ederek, reformların bir an önce gerçekleştirilmesi gerektiğini vurguladı. 
     AB'ye üyelik sürecine de değinen Hisarcıklıoğlu, Fransa ve Hollanda'da çıkan hayır sonucunun Avrupa içi siyasi güç mücadelelerinin bir yansıması olduğunu ifade ederek, ''Bu tartışmada Türkiye adeta bir turnusol kağıdı vazifesi görüyor. Türkiye, aslında bu hayırlar listesinde sonlarda geliyor. Her şeyden önce Avrupa'daki kavganın dışında kalmalıyız. İşimizi yapıp gelişmeleri izlemeliyiz'' diye konuştu. 
     Soruları da yanıtlayan Hisarcıklıoğlu, söz ile eylemin birbirini tutmaması halinde inandırıcı olunamayacağını belirterek, ''Bugün başımızda ne bela varsa bunun sonucudur. Başkasında aramayın'' dedi. 
     Hisarcıklıoğlu, ''Ankara yapısal reformları yerine getirmemekte direnirse, nasıl bir yol izlenmelidir '' sorusu üzerine hiçbir sivil toplum kuruluşunun halktan yetki almış parlamentonun üzerinde olamayacağına işaret ederek, ''Bizler ancak katılımcı demokrasi çerçevesinde yol gösterici olabiliriz. İcraat parlamentonundur. Biz, Bu böyle olacak, böyle olmazsa, şöyle olur diyemeyiz. Onun hesap günü seçim sandıklarıdır'' yanıtını verdi. 
     Türkiye'de açlık sınırının altındaki nüfusa dikkat çeken Hisarcıklıoğlu, ''Bunun tek çözümü yatırım ve üretimden geçiyor. Yatırım ve üretimin önüne kim engel çıkarıyorsa o 40 milyon kişinin çektiği sıkıntıyı düşünsün. Önce işsizlik sorununu çözmeliyiz. Kim, Türkiye'de doğru çivi çakıyorsa, başımızın üstünde yeri var'' dedi. 
     Hisarcıklıoğlu, global dünyada artık yerli ve yabancı sermaye veya milli konsorsiyum ayrımının olmadığını, Türkiye'nin bunu kavraması gerektiğini vurgulayarak, ''Sadece lafı güzel olan fakat içi boş olan noktalara bakmamamız lazım'' değerlendirmesinde bulundu. 
     MÜSİAD Başkanı Ömer Bolat da gerek Cumhurbaşkanlığı gerek erken seçim tartışmalarının ülke menfaatleri açısından faydasız olduğunu söyledi. 
     Bolat, piyasaların canlandırılması, cari açığın azaltılması, sigorta, enerji, vergi yüklerinin azaltılması, Hazine'nin borç ve faiz yükünün, işsizliğin düşürülmesi konularının hükümetin neşter vurması gereken önemli alanlar olduğunu ifade etti. 

     
</TEXT>
</DOC>
