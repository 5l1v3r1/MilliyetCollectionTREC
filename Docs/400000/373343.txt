<DOC>
<DOCNO> 373343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun21.html </URL>
<DATE> 2005/08/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Irak'ta rakip Sünni aşiretlerin çatışmasında 20 kişi öldü... 
</HEADLINE>
<TEXT>

     Irak'ın batısında rakip Sünni aşiretlerin çatışmasında 20 kişi öldü. 
     Görgü tanıkları, El Kaide'ye bağlılığıyla bilinen Karabilah aşireti mensuplarının, birçoğu Anbar vilayetindeki Irak güvenlik güçleri üyesi rakip Albu-Mehel aşireti mensuplarının evlerine saldırdığını, çatışmada ağır silahlar ve havan topu kullanıldığını söylediler. 
     Dört ay önce aralarında çatışma çıkan iki aşiretin, Amerikalı deniz piyadelerinin mayıs ila temmuz aylarında direnişçilere yönelik operasyon düzenlediği Kaim kenti yakınında dün ve bugün çatıştığı belirtildi. 
     Hastane yetkilileri, şimdiye kadar kendilerine 20 ceset ulaştığını, ancak aşiretlerin cesetlerini gömmesi ve hastanenin El Kaide'nin kontrolünde olması dolayısıyla Albu-Mehel aşiretinin kayıplarını başka yerlere göndermesi nedeniyle ölü sayısının muhtemelen daha fazla olduğunu söylediler. 
     Amerikan ordusu, iki aşiret arasındaki çatışmayı doğrularken, can kaybına ilişkin bilgisi olmadığını açıkladı. 
     Irak'ta bu hafta içinde başkent Bağdat ve birkaç kentte Şii Mukteda Sadr'ın ''Mehdi Ordusu'' savaşçılarıyla ''Bedir Tugayları'' arasında çatışmalar çıkmıştı. 
     Bu arada kimliği belirsiz silahlı kişiler, Irak ordusunda görevli bir yarbayı öldürdü. 
     Polis, Kerkük'teki garnizonda lojistik subayı olarak görev yapan yarbay Muhammed Salih'in, El-Oruaba bölgesindeki evinden çıktıktan sonra uğradığı silahlı saldırıda öldüğünü açıkladı. 
     Irak'ta direnişçiler, sık sık Irak güvenlik güçlerinde görevli üst düzey subayları hedef alıyor. 
     
</TEXT>
</DOC>
