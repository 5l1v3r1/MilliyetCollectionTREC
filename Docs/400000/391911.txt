<DOC>
<DOCNO> 391911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yazar/bila.html </URL>
<DATE> 2005/11/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çubukçu Bürokratik değil, insani ilişki esas olacak 
</HEADLINE>
<TEXT>


Malatya Çocuk Yuvası'ndan yansıyan görüntüler, kimsesiz, korunmaya muhtaç çocukların bakımını gündeme taşıdı. 
Siyasi alanda yoğun bir tartışma izledik. 
Bu tartışmalar devam ediyor. 
Kimsesiz, korunmaya muhtaç çocukların, yaşlıların bakımı insani, vicdani yönü ön planda bir konu... 
Şiddetli tartışmalar ise siyasi alanda, karşılıklı suçlamalar şeklinde yapılıyor. Bu konunun siyaseti ilgilendiren yönü yok mu 
Elbette var. Belki de öncelikli olarak siyaset alanıyla ilgisi var. 
Bu ilgi, "siyasi şov, siyasi çıkar, siyasi yatırım"dan arındırılmış bir ilgi olmalı. Siyaset bu alana "sorumluluk" boyutuyla bağlanmalı. 
Bayramlarda bakan veya valilerin eşleriyle kameralara görüntü verdikleri bir alan olmamalı. Yuvalara, "görüntü hesabı"yla ilgi gösterilmemeli. 
Aksine, sevgi, ilgi gösterilmeden verilmeli. 
Siyasetteki yarış, kimsesiz, korunmaya muhtaç çocuk ve yaşlıların bakımının, yetiştirilmesinin daha iyi koşullarda sağlanması için olmalı. 
Bu alan kadrolaşma, yandaşa iş bulma, ihale verme, makam, mevki dağıtma alanı olmamalı. 
Malatya olayından sonra ortaya dökülen görüntüler, bilgiler, tartışmalar maalesef Türkiye'de her "hizmet"in siyasi amaçların aracı olarak istismar edildiğini gösterdi. 

Önce insan 
Malatya olayı nedeniyle eleştirilerin hedefi olan Devlet Bakanı Nimet Çubukçu, beş aydır bu görevde... 
Bakan, Malatya ile gündeme gelen sorunlar için, "Bilmediğim sorunlar değildi" diyor. Sorumlu olduğu alanın sorunları hakkında yeterli bilgiye sahip olduğunu vurguladıktan sonra, beş aylık görev süresi için şu değerlendirmeyi yapıyor 
"Ben bu süre içinde 150'ye yakın yuvaya gittim. Sorunları yerinde saptadım. Sistemin aksayan yönlerini de gördüm. Sistemi değiştirmek için de hazırlığa giriştim. Bu çalışmalarımız tamamlanmak üzere. Bir kısmı yasal düzenleme biçiminde TBMM'nin gündemine geliyor." 
Bakan Çubukçu, "Temel sorunu nasıl tanımlıyorsunuz " diye sorunca, şu karşılığı verdi 
"Sistemin bürokratik ilişkiler ekseninden çıkarılması, insani ilişkiler eksenine oturtulması gerekiyor. Benim temel yaklaşımım bu olacak. Bu alanda bürokratik ilişkileri esas alan bir yapıyla yeterli hizmet verebilmek mümkün değil. Bu bakımdan, sistem değişikliğinde insani ilişkileri esas alan yaklaşımı h kim kılacağız." 

Vicdani sorumluluk 
Bakan Çubukçu'nun bu yaklaşımını yansıtan girişimleri önümüzdeki dönemde kamuoyunca izlenecektir. 
Malatya olayı bir kez daha ortaya koydu ki, kimsesiz, korunmaya muhtaç çocukların bakımı, öncelikle bir insanlık sorunudur, vicdani sorumlulukla yürütülecek bir hizmettir. 
Sosyal Hizmetler ve Çocuk Esirgeme Kurumu SHÇEK Genel Müdürlüğü personelinin, makamları, kadroları, görevleri ne olursa olsun önce vicdanlarıyla hareket etmeleri gerekmektedir. Bu alanda hizmete talip olmak, bir iş bulmanın çok ötesinde anlam taşır. 
İster müdür, ister uzman, ister öğretmen, ister hizmetli olsun, bu kurumda görev yapacakların vicdanlarıyla çalışmaları gerektiğini unutmamaları gerekir. 
Genel müdüründen hizmetlisine, bütün kurum çalışanlarının vicdan muhasebesi yapmalarına vesile olması dileğiyle iyi bayramlar... 



</TEXT>
</DOC>
