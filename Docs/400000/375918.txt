<DOC>
<DOCNO> 375918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/axgun01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Van ve Mersin karıştı 
</HEADLINE>
<TEXT>


Van'da yürüyüş yapmak isteyen PKK yandaşları, polisin izin vermemesi üzerine kenti savaş alanına çevirdi. Mersin'de de PKK yanlıları polisle çatıştı 

VAN, MERSİN DHA 

PKK elebaşısı Abdullah Öcalan için Bursa'nın Gemlik ilçesinde yapılacak gösteriye izin verilmemesini protesto eden grup adına Van'da DEHAP İl Başkanı Abdurrahman Doğar, valilik önünde basın açıklaması yaptı. Öcalan ve PKK lehine slogan atan grup daha sonra Cumhuriyet caddesi üzerinde yürüyüşe geçmek istedi. 
Polisin "dağılın" uyarısı üzerine göstericiler taş ve sopalarla saldırıya geçti. Ara sokaklara dağılan göstericiler ateşler yakıp güvenlik güçlerine taş attı. Saldırı sırasında bir polis memuru ile AA muhabiri Ahmet İzgi yaralandı. 
Polis göstericilerin dağılması için havaya uyarı ateşi açıp, biber gazı kullandı. Ara sokaklara dağılan göstericiler işyerlerinin camlarını kırdı. 
Van Valisi Niyazi Tanılır, olaylarda 3'ü polis 10 kişinin yaralandığını, 80 göstericinin gözaltına alındığını bildirdi. Tanılır, güvenlik güçlerinin kontrolü sağladığını bildirdi. 

Polise taşlı saldırı 
Öcalan'a destek amacıyla Mersin'den Gemlik'e giden grup, kente dönüşünde Öcalan'ın posterleri taşıyıp, sloganlar atarak yürüyüşe geçti. Polis, taşlı saldırıda bulunan grubu gaz fişeği ile dağıtmak istedi. Gerginlik sırasında 7 kişi gözaltına alındı. M.H.A ve Y.P tutuklanarak cezaevine gönderildi. Gösteriler akşam saatlerinde de devam etti. Polis, sokak aralarında lastik yakıp Öcalan lehine slogan atanlara müdahale etti. 
Diyarbakır'da göstericilerin attığı molotofkokteylleri, bir polis aracının yanmasına sebep oldu. Göstericiler MHP İl binasının tüm camlarını kırdı. 4 polis yaralandı. 15 gösterici gözaltına alındı. 

Kaymakamın çabası iknaya yetmedi 

Bozüyük'teki olaylarda Kaymakam Balaban ile MHP'li Belediye Başkanı Berberoğlu olayları yatıştıramadı 

DHA 
Yurdun değişik yerlerinden gelenlerin Gemlik Yürüyüşü'ne izin verilmemesinin ardından Bilecik'in Bozüyük ilçesinde yaşanan olaylarda 144 kişinin yaralandığı açıklandı. Güvenlik güçlerinin yetersiz kaldığı olayları yatıştırmak için Kaymakam Dursun Balaban ile MHP'li Belediye Başkanı Ahmet Berberoğlu da büyük çaba gösterdi. Berberoğlu, megafonla taş atan kalabalıktan sakin olmalarını isterken Balaban da otobüsün önünde durarak içeri girmek isteyenleri engellemeye çalıştı. 
Bozüyük'te dün akşam da 3000 kişi Türk bayraklarıyla slogan atarak Hükümet Konağı'na kadar yürüdü. Polis, zaman zaman karayolunu trafiğe kapatan grubu dağıtmak için göz yaşartıcı bomba kullandı. Grup daha sonra sessizce dağıldı. 


</TEXT>
</DOC>
