<DOC>
<DOCNO> 383111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko07.html </URL>
<DATE> 2005/10/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Rahmi Koç Tahminime göre müzakereler başlayacak... 
</HEADLINE>
<TEXT>

     Ali Bayaslan bildiriyor 

Koç Holding Şeref Başkanı Rahmi Koç, ''Benim tahminime göre müzakereler başlayacak. Ondan sonra taşlı, mayınlı, bariyerli yollarda yürüyeceğiz'' dedi. 
     Rahmi Koç, Ramstore'un açılışı için geldiği Üsküp'te bir grup gazeteci ile sohbet etti. 
     Koç, bir gazetecinin Ankara'da Galataport ihalesi ile ilgili yaptığı açıklamayı anımsatınca ''2.5 saat konuştum. Ekonomiden, Angela Merkel'e kadar, bunu yazdılar. Onu manşet attılar. Laf olsun diye söyledik'' karşılığını verdi. 
     ''Latife, biz girecek olsak alırdık hepsini'' diyen Rahmi Koç, orada bir nüans olduğunu ve şartnamede yazıldığının dışında bir proje genişlemesinden söz edildiğini anlattı. 
     Rahmi Koç, Koç Holding Yönetim Kurulu Başkanı Mustafa Koç'un açıklamasının hatırlatılması üzerine de, ''Dikkat ederseniz ödeme planı o gün gazetelerde çıktı. Mustafa da ihaleye girecekler için 'biliyorlardı' diyor. O da doğru ben de doğru. Nasrettin Hoca'ya sormuşlar, o mu doğru bu mu doğru diye, O da sen de doğrusun demiş. Üç kişi doğru olmuş'' diye konuştu. 
     Bir gazetecinin ''Başbakan Recep Tayyip Erdoğan Galataport ihalesine en yüksek teklifi veren konsorsiyumda yer alan Sami Ofer ile önce görüşmediğini, sonra görüştüğünü söyledi'' sözleri üzerine Rahmi Koç, Başbakan'ın söylediğine itimadının olduğunu belirtti. 
     Rahmi Koç, Galataport ihalesi ile ilgili soruların tekrarlanması üzerine, ''Benim alakam yok. Ben sohbet ederken söyledim'' dedi. 
     Bir gazetecinin ''Erdemir ihalesi ile neden ilgilenmiyorsunuz '' sorusu üzerine de Rahmi Koç, '' Tüpraş-Erdemir ikisini birden kaldıramayız'' karşılığını verdi. 
     Sami Ofer'den Tüpraş ile ilgili ortaklık teklifi gelip gelmediğinin sorulması üzerine Koç, ''Arkadaşlar biliyor, ben bilemiyorum'' dedi. 
     Tüpraş ihalesinde son kararın kendisince mi verildiğinin sorulması üzerine de Rahmi Koç, bir komitenin toplanıp onların karar aldığını kaydetti. 
     
     ''OFER'İ GÖZLÜKLERİNDEN TANIYORUM'' 
     ''Başkasına gitmesin diye mi Tüpraş ihalesine girdiniz '' sorusuna karşılık Koç, kendi işlerinin bir parçası olduğu için aldıklarını söyledi. 
     Koç, petrol fiyatları ile ilgili olarak da şunları kaydetti 
     ''Burada sıkıntı hammaddeden değil rafinajdan geliyor. Hindistan, Çin rafinaja yatırım yapıyor. O zaman zannediyorum petrol fiyatları gerileyecek. Düşeceği kanaatindeyim.'' Bir gazetecinin ''Sami Ofer'i tanıyor musunuz '' sorusunu Rahmi Koç, ''Hayır, hiç tanımıyorum. O gözlüklerden tanıyorum. Bir karikatür çıktı biliyorsunuz. King Kong Galata Kulesi'ne tırmanmış halde. Çok güzel espri'' şeklinde yanıtladı. 
     Rahmi Koç, 3 Ekim'le ilgili de şöyle konuştu 
     ''Ben her zaman söyledim. Hiç hesapta yokken Ermeni işini getirdiler. Hiç hesapta yokken Kürtleri getirebilirler. Kıbrıs'ı bekliyordum, onu da getirdiler. Bu Avrupalılar belli olmuyor. En sert tepki, tehdit Avusturyalılardan geliyor. Benim tahminime göre görüşmeler, müzakereler başlayacak. Ondan sonra taşlı, bariyerli, mayınlı yollarda yürüyeceğiz. Tecrübeli Avrupalıları yanımıza çekmemiz lazım. Bizim müzakerecilerimiz kompetan, uzman insanlarsa da Avrupa toplumunun iç dinamiklerini bilen isimleri yanımıza almamız lazım. İspanya, Portekiz aldı, kullandı bu tip insanları. Nasıl biz yeni bir banka alırken o işin uzmanlarını yanımıza alıyorsak, müzakereler için de Türkiye Avrupa içinden partnerler bulmalı.'' Rahmi Koç, bir gazetecinin Galataport ihalesi ile ilgili açıklamasından sonra hükümetle bir sıkıntı olup olmadığını sorması üzerine, ''Hükümetle daima dostuz'' dedi. 
     
</TEXT>
</DOC>
