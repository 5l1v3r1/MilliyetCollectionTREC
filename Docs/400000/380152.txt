<DOC>
<DOCNO> 380152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/axspo02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'ya feda olsun 
</HEADLINE>
<TEXT>


Fenerbahçe Yönetimi'nin, PSV ve Schalke 04 maçlarına özel prim verme kararı aldığı öğrenildi. Futbolcuların altı puan toplamaları halinde cepleri dolacak. Ayrıca bu karşılaşmalar öncesi 5 trilyonluk birikmişler de ödenecek 

YUSUF KOBAL 


Fenerbahçe Yönetimi, ligdeki iyi gidişi Şampiyonlar Ligi'ne taşımak amacıyla kesenin ağzını açıyor. 
Geçen sezonun şampiyonluk primini henüz ödemeyen yönetim, önümüzdeki hafta oynanacak olan PSV Eindhoven maçı öncesi futbolcularla yapacağı toplantıda, iç sahada yapılacak olan iki Şampiyonlar Ligi maçına ekstra süper prim vadedecek. Geçen yılın şampiyonluk primini de bu maçlardan önce ödemeyi planlayan Fenerbahçe Yönetimi, yaklaşık 5 trilyonluk bir dopingle işe koyulacak. 
Başkan Aziz Yıldırım'ın, Teknik Direktör Daum ile görüşerek sezon başı belirlenen paketin dışında verilecek bu primi kendisinin belirlemesini isteyeceği, ikinci tura çıkmak için hiçbir fedak rlıktan kaçınmayacaklarını ileteceği belirtildi. Bu arada Alman hoca bugün Schalke'nin ligde Nürnberg ile oynayacağı maçı izleyecek. 

Daum gözdağı verdi 

YUSUF DURSUN 

Fenerbahçe Teknik Direktörü Daum'un önceki gün futbolcularla yaptığı toplantıda sert uyarılarda bulunduğu öğrenildi. 
Beşiktaş galibiyetine rağmen bazı oyuncuların performansından memnun olmayan Alman çalıştırıcının, "Bu yıl yükümüz çok ağır. Yolumuz uzun, dikenli ve zor. Bunu başarmak için herkes savaşmalı. Savaşmayan, çalışmayan kim olursa olsun kulübede yanımda oturur. Çünkü genç oyuncular aç ve sıra bekliyorlar. Onlara şans verme zamanı geliyor. Artık herkes kendini toparlasın. İyi bir hava yakaladık. Beşiktaş maçını unutun. Kayserispor maçını kolay görmeyin. Ardından güçlü bir PSV'nin de sizi beklediğini aklınızdan çıkarmayın" ifadelerini kullandığı belirtildi. 

Marsilya ısrarcı 

Sezon başında Aurelio'yu transfer etmek için Fenerbahçe'nin kapısını çalan ancak olumlu yanıt alamayan Marsilya kulübü, Brezilyalı oyuncunun peşini bırakmıyor. Fransız yetkililerin, Aurelio'yu izlemeyi sürdürdüğü ve gelecek yıl bu transferi mutlaka bitirmek istedikleri öğrenildi. Aurelio'nun, yakın çevresine, "Ben gitmeyi düşünmüyorum. Kararı yönetim verecek" diye konuştuğu ifade edildi. 

Nobre'ye bir çare 

Milan ve Beşiktaş maçlarında ilk on birde yer bulamayan ve derbinin son dakikalarında penaltı kaçıran Nobre'nin hayli moralsiz olduğu, teknik heyetin bu oyuncu için çare aradığı öğrenildi. Daum'un, Kayserispor karşısında Brezilyalı yıldıza forma vermeyi düşündüğü ve Alex ile Tuncay'dan birini yedek oturtabileceği bildirildi. 

Deniz'in derdi çok 

Federasyon tarafından lisansı askıya alınan Deniz, gelişmelerden hayli rahatsız. Tecrübeli oyuncu, durumunun bir önce netleşmesini beklerken, "Elim kolum bağlı. Ne yapacağımı şaşırdım. Herkes bir şeyler söylüyor ancak ortada somut bir sonuç yok. Bir an önce futbol oynamamı istiyorlarsa, herkes elini taşın altına sokmalı" dedi. 


</TEXT>
</DOC>
