<DOC>
<DOCNO> 381420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur24.html </URL>
<DATE> 2005/09/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Maganda kurşunuyla ölen Begüm'ün ismi sınıfta yaşayacak 
</HEADLINE>
<TEXT>

     Malatya'da bir düğünde atılan kurşunla yaşamını yitiren Galatasaray Üniversitesi son sınıf öğrencisi Begüm Kartal'ın ismi, bir sınıfta yaşayacak. 
     Cumhuriyet Halk Partisi CHP Malatya Milletvekili Mevlüt Aslanoğlu, yaptığı açıklamada, katıldığı düğünde atılan kurşunla hayatını kaybeden Kartal'ın isminin merkeze bağlı Orduzu Beldesi'ndeki Mimar Sinan İlköğretim Okulu'nda düzenlenecek anasınıfına verileceğini söyledi. 
     Aslanoğlu, anasınıfı için gerekli maddi desteğin düzenlenecek yemekli toplantıda işadamlarından temin edileceğini kaydetti. 
     Malatya'nın Battalgazi İlçesi'nde yaklaşık 1 ay önce bir tanıdıklarının düğününe katılan Malatyaspor Kulübü eski futbolcularından Hasan Kartal'ın Galatasaray Üniversitesi son sınıf öğrencisi kızı Begüm Kartal, atılan kurşunla hayatını kaybetmişti. 
     Kartal'ın ölümüyle ilgili Malatya Cumhuriyet Başsavcılığı'nca yürütülen soruşturma devam ediyor. 
     
</TEXT>
</DOC>
