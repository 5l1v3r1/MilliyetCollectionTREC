<DOC>
<DOCNO> 385499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko45.html </URL>
<DATE> 2005/10/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ATO Başkanı Sosyete pazarları kapatılmazsa esnaf kepenk indirecek 
</HEADLINE>
<TEXT>

     Ankara Ticaret Odası ATO Başkanı Sinan Aygün, Ankara'daki ''sosyete pazarlarının'' kapatılması için yetkilerle görüşeceklerini belirterek, olumlu yanıt alamazlarsa esnafın bir süre kepenk kapatarak durumu protesto edeceğini bildirdi. Aygün, Onur Çarşısı yakınında bir cafede çarşı esnafıyla buluştu ve sorunlarını dinledi. 
     Söz alan dükkan sahipleri, ''sosyete pazarları'' nedeniyle mağdur duruma düştüklerini, kendilerinin de pazara çıkarak satış yapmak zorunda kaldıklarını anlattılar. 
     Bazı kişilerin, sosyete pazarlarının siyasilerin elinde olduğu, il, ilçe başkanları tarafından kendi yandaşlarına dağıtıldığı gibi iddiaları dile getirmesi üzerine Aygün, ''Ben burada kimlerin nasıl çalıştığını, kimlere rant sağlandığını biliyorum. 100 milyona alıp 1 milyara satıyorlar. Bunların bir çoğunun altında da siyaset yatıyor'' dedi. 
     Sosyete pazarlarının kapatılması konusunda Ankara Büyükşehir Belediye Meclisi'nin bir kararı bulunduğunu ve bu kararın 31 Aralık'a kadar uygulanması gerektiğini kaydeden Aygün, konuya ilişkin 5 kişilik esnaf grubuyla Çankaya Belediye Başkanı Muzaffer Eryılmaz'ı da ziyaret edeceklerini söyledi. Aygün, ''İçişleri Bakanlığı'na, Başbakan'a birer yazı yazacağım artık tedbir alınmazsa bildiğimizi yapacağız, gerekirse kepenk kapatacağız'' dedi. 
     Bazı esnafın, işyerleri arasında uyum sağlanması için eylemin ne zaman, ne şekilde, kaç saat yapılacağının ATO tarafından belirlenmesini istemesi üzerine de Aygün, bu konudaki eylemlere her şekilde destek vereceklerini belirtti. 
     
     ''65 MİLYAR LİRA VERELİM, PAZARLARI KAPATIN'' 
     Çankaya Belediye Başkanı ile daha önce de bu konuda görüştüklerini ve Başkan'ın kendisine, ''Pazarları ben sana vereyim sen üyelerine dağıt'' gibi bir teklif sunduğunu anlatan Aygün, binlerce üyesine 200 pazar yerini dağıtmasının mümkün olmadığını söyledi. 
     Aygün, konuya köklü çözüm istediklerini kaydederek, ''Ne alıyorsunuz yılda buradan 65 milyar lira. Ben, 65 milyar lira para vereyim pazar açılmasın. Eğer sen bunu rant için yapmıyorsan, belediyeye gelir için yapıyorsan, pazardan ne kadar kira geliri elde ediyorsan ben o parayı vereceğim. ATO olarak bütçemiz buna müsait'' dedi. 
     Çarşı esnafı, hırsızlığın ve kapkaçın da son zamanlarda arttığını ifade ederek, bu konunun da çözümlenmesini istedi. 
     Aygün, daha sonra Onur Çarşısı'nı gezerek, buradaki esnafla da sohbet etti. 
     
</TEXT>
</DOC>
