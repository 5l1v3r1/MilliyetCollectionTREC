<DOC>
<DOCNO> 363768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/gun05.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit cenazesinde PKK lanetlendi 
</HEADLINE>
<TEXT>


Hakk ri'de şehit düşen Er Mehmet Kanşıray için Muş'ta tören düzenlendi. PKK'nın lanetlendiği törende, Kanşıray gözyaşları arasında toprağa verildi 


Hakk ri Çukurca'da teröristlerle girdiği çatışmada şehit düşen jandarma er Mehmet Kanşıray, dün memleketi Muş'un Yaygın beldesinde gözyaşları arasında son yolculuğuna uğurlandı. 
PKK'nın lanetlendiği törende konuşan Vali Vekili Şaban Acar, terör örgütünün son aylarda eylemlerinin arttığını ve hain eşkiyanın hiçbir zaman halkı yıldırmayacağını söyledi. 

Fotoğrafını öptü 
İl Jandarma Komutanı Kıdemli Albay Şinasi Çaşkurlu, şehit erin fotoğrafı ile Türk bayrağını şehit erin babası Abdurrahman Kanşıray'a teslim etti. 
Abdurrahman Kanşıray, oğlunun fotoğrafı ve Türk bayrağını öperek tören boyunca ağladı. 
Şırnak Uludere'de de mayına basan 2 çobandan Şefik Yıldırım ölürken, Mehmet Aydemir yaralandı. Bu arada Gümüşhane Kelkit'te düzenlenen "Kelkit Şenliği Kültür ve Sanat Etkinlikleri" kapsamındaki konserler, Gümüşhaneli Teğmen Tuna Kara ve Kelkitli Astsubay Kıdemli Başçavuş Kenan Taşan'ın geçtiğimiz hafta şehit olmaları üzerine iptal edildi. 

Diyarbakır'da polise taş 

DİYARBAKIR DHA 
Diyarbakır'da dün devriye görevi yapan Emniyet Müdürlüğü'ne bağlı motorize polis ekibi, bir grubun taşlı saldırısına uğradı. Motorize ekip, Fiskaya semtindeki Milli Eğitim Müdürlüğü ile Doğumevi Hastanesi çevresinde devriye gezerken, 10 kişilik bir grup taşlarla saldırdı. Polislerin havaya ateş açması üzerine grup arka sokaklara kaçtı. Olay yerine gelen takviye polis ekipleri ile kaçan saldırganlar arasında kovalamaca yaşandı. Saldırganlardan 2'si gözaltına alındı. Polislerin yara almadan kurtuldukları olaydan sonra bölgedeki güvenlik önlemleri artırıldı. 


</TEXT>
</DOC>
