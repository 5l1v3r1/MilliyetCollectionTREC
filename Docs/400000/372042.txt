<DOC>
<DOCNO> 372042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/axspo03.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Heinz 
</HEADLINE>
<TEXT>


Galatasaray, Inter'li Kily Gonzalez'in transferinden vazgeçip, rotasını Çek yıldıza çevirdi. Sarı - Kırmızılılar'ın, Mönchengladbach Kulübü ile yaptığı pazarlıkların olumlu yönde sürdüğü bildirildi 

ERHAN TELLİ 


Cim Bom uzun süredir kadrosuna katmaya çalıştığı Inter'de top koşturan Kily Gonzalez'in transfer defterini kapattı. Sarı - Kırmızılılar dün akşam saatlerine kadar süre tanınan Arjantinli yıldız sol kanat oyuncusunun senelik ücretini 2 milyon 600 bin Euro'dan aşağı indirmeyi kabul etmemesi üzerine bu transferden kesin olarak vazgeçti. 
Kily Gonzalez'in istediği ücretin, Hasan Şaş, Hakan Şükür, Ümit Karan, Necati gibi isimlerin yıllık kazançlarının iki katından bile fazla olması nedeniyle geri adım atan Galatasaraylı yöneticiler, bu gelişme üzerine rotayı hemen Almanya'nın Mönchengladbach takımında forma giyen Marek Heinz'a çevirdi. Çek Cumhuriyeti Milli Takımı'nda da görev yapan, 28 yaşındaki yıldız futbolcu için Alman kulübü ile pazarlıklara başlandığı öğrenildi. 

Maliyeti daha düşük 
Maliyeti, Kily Gonzalez'den çok daha düşük olan Heinz'ın transferi için ısrarlı olan Cim Bom'un, transferin bitmesine yaklaşık 1 hafta kalması nedeniyle en kısa sürede Çek yıldıza imza attırmak istediği vurgulandı. 
Sol kanada kaliteli bir oyuncu istediğini her fırsatta dile getiren Teknik Direktör Eric Gerets'in, 2004 Avrupa Futbol Şampiyonası'nda müthiş bir performans sergileyen Heinz'ın transfer edilmesi için yönetime olumlu görüş bildirdiği ifade edildi. 

Ümit erdi muradına 

MURAT AKBAŞ 

Ümit Karan, dün akşam Kuruçeşme Divan Restaurant'ta gerçekleştirilen düğün töreniyle hayatını Zeynep Çelebi Karan ile birleştirdi. Nikahı Şişli Belediye Başkanı Mustafa Sarıgül kıyarken, şahitlikleri Başkan Özhan Canaydın ile Milli Takımlar Baş Sorumlusu Fatih Terim yaptı. Düğün töreninde takım arkadaşları ve Sarı - Kırmızılı teknik heyet de Ümit'i yalnız bırakmadı. 

'Biz bir takımız' 

Ankaragücü maçının uzatma dakikalarında attığı altın golle Galatasaray'ı galibiyete taşıyıp, Malatyaspor karşısında 3 kez rakip ağları sallayarak farkı galibiyete imzasını koyan Ümit Karan, dün takım arkadaşları Orhan Ak ve Cihan'la birlikte objektiflere poz verdi. Yıldız futbolcu, tek başına fotoğraf çektirmesi isteğini ise kabul etmeyip, "Neden tek başıma poz vereyim Malatya maçını takım olarak kazandık. Cihan orta yapmasa ben o golü atabilir miydim Galatasaray'da ben yok biz var" dedi. 

Cim Bom durmuyor 

Konyaspor ve Ankaragücü'nden sonra önceki akşam Malatyaspor'u da mağlup ederek üçte üç yapan Galatasaray hız kesmedi. Sarı - Kırmızılı takım dün sabah yaptığı antrenmanla Gaziantepspor'la deplasmanda oynayacağı maçın hazırlıklarına başladı. Sakatlıkları süren Necati Ateş çalışmada yer almazken, Almanya'dan dönen Ayhan doktor kontrolünde koşu yaptı. 

Stat müjdesi 

Galatasaray'ın, UEFA Kupası maçlarını Ali Sami Yen Stadı'nda oynaması için umut doğdu. Yönetici Fatih Gökşen, "Yenilenen tribünün altında UEFA büroları, hakem, soyunma ve sağlık odaları bulunacak. UEFA, bu merkezleri görünce memnun kalırsa maçlarımızı, Ali Sami Yen'de oynayacağız" dedi. 

Kahin Gerets 

Galatasaray'da herkes kısa süre içinde futbolcular ve taraftarların büyük sevgisini kazanan Teknik Direktör Eric Gerets'in başarısını konuşuyor. Sarı - Kırmızılı oyuncular attıkları gollerden sonra doğrudan Belçikalı teknik adama koşarak sarmaş dolaş olurken, taraftarlar da, "I love you Gerets" tezahüratları ile tribünleri inletiyor. Sezon başında, "Tribünler üçüncü haftadan sonra dolacaktır. Futbolumuzla taraftarları stada çekeceğiz" diyen Gerets bu iddiasında haklı çıktı. Sarı - Kırmızılı taraftarların, Cim Bom'un önceki akşam Malatyaspor'la oynadığı maçta tribünleri doldurması, Belçikalı teknik adamı doğrular nitelikteydi. 


</TEXT>
</DOC>
