<DOC>
<DOCNO> 375919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/axgun02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Sultanahmet'ti 
</HEADLINE>
<TEXT>


Sultanahmet'te At Meydanı'nı terör örgütünün 'eylemsizlik kararı'nın bittiği gün kana bulamaya hazırlanan 3 PKK'lı, A-4 plastik patlayıcı içerikli 108 kiloluk bombayla yakalandı 

Erdal Kılınç - İstanbul 

Sultanahmet'te At Meydanı'nı kana bulamaya hazırlanan 3 PKK'lı, A-4 plastik patlayıcı içerikli 108 kilo parça ve basınç tesirli bombayla yakalandı. Teröristlerin, PKK'nın "eylemsizlik kararı"nın biteceği tarih olan 20 Eylül'de At Meydanı'ndaki Alman Çeşmesi'nin yanında bombayı patlatmayı planladıkları bildirildi. 
Atatürk Havalimanı Dış Hatlar Terminali geliş katı servis yolu girişinde ticari takside patlayan bombanın izini süren İstanbul polisi, eylem hazırlığındaki zanlıları yakaladı. 

Kameraya takıldı 
PKK militanı Turan Günana'nın havalimanı ve hızlı tramvaydaki kamera görüntüleri ipucu oldu. Görüntüler ışığında soruşturmayı sürdüren polis, Günana'yı takibe aldı. Polis, Günana'nın iletişim araçlarını da izlemeye aldı. Bu süreçte, PKK'nın İstanbul'da bugüne kadar görülmemiş şiddette bir eylem hazırlığı içinde olduğu tespit edildi. 
Bombayı temin eden Günana, örgütün diğer elemanı tornacı Hakan Sevilgen ile irtibata geçti. İkitelli'de Sevilgen'in torna atölyesinde, plastik patlayıcıların içine konulacağı ve patlamanın şiddetini artırması için silindir şeklinde çelik içerikli düzenek hazırlandı. 
İçine 2 kilo 550 gram A-4 yerleştirilen 34 santimetre yüksekliğinde, 24 santimetre çapında ve 108 kilo ağırlığındaki silindir bomba, Günana'nın ağabeyi Cihan Günana'nın Laleli'deki tekstil atölyesinde saklandı. 
Militanlar, eylemi 30 Ağustos'ta yapmak istediklerini yöneticilere iletti. Ancak bombanın 20 Eylül günü Sultanahmet'teki At Meydanı'na konulması talimatı verildi. 
Polis, 2 Eylül'de Bağcılar, Laleli ve İkitelli'de operasyon yaptı ve 3 zanlıyı yakaladı. Sorgusunda, PKK'nın eylemsizlik kararının bittiği gün saldırı yapmayı planladıklarını söylediği öne sürülen Cihan Günana'nın, "Bombayı ağabeyimin Sultanahmet'teki deposuna, akşam saaatlerinde de battaniyenin içine sararak el arabasıyla At Meydanı'na götürecektik. El arabasını devirerek içindeki bombayı çalıların arasına koyacaktık. Daha sonra da cep telefonuyla bombayı harekete geçirecektik" dediği iddia edildi. 

2 kişi tutuklandı 
Beşiktaş'taki İstanbul Adliyesi'ne sevk edilen 3 PKK'lı, tutuklanmaları istemiyle Nöbetçi 10. Ağır Ceza Mahkemesi'ne çıkarıldı. Turan Günana, "Devlet topraklarının bir kısmını bölmeye ya da ayırmaya teşebbüs etmek", Hakan Seviptekin "terör örgütü üyesi olmak"tan tutuklandı. Cihan Günana ise serbest bırakıldı. 


</TEXT>
</DOC>
