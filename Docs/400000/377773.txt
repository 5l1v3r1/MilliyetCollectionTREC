<DOC>
<DOCNO> 377773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy02.html </URL>
<DATE> 2005/09/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li vekilden pozitif ayrımcılıkta sürpriz karar... 
</HEADLINE>
<TEXT>

     AKP Yalova Milletvekili Şükrü Önder, alışılagelen milletvekili davranışının tam tersi bir karar aldı ve yapılacak ilk seçimde listedeki yerini milletvekili adayı olacak bir kadına gönüllü olarak bırakacağını açıkladı. 
     Şükrü Önder, ANKA’ya yaptığı açıklamada, Türkiye’nin geldiği noktada artık kadınların hala "ikinci sınıf vatandaşlar" olarak görülmelerinin sürdürülemeyeceğini söyledi. Kadınların siyaset başta olmak üzere hayatın her alanında erkeklerle eşit, aktif ve birinci sınıf vatandaşlar statüsüne kavuşturulması gerektiğini belirten Önder, "Bunu sadece lafla değil uygulamayla gerçekleştirmenin zamanı geldi. 
     Kadınları politikanın da ön saflarına geçmeleri için öncülük ve teşvik görevi de bize düşüyor" dedi. 
     
     BENİM YERİME MECLİS’E BİR KADIN GELMELİ 
     Önder, kadınların siyasette etkili konumlara gelmeleri amacıyla kendisinin de gelenek başlatıcı bir adım atma kararı aldığını bildirdi. Önder, "Ben yapılacak ilk seçimde bir kadın aday çıkarsa onun lehine milletvekili adaylığından çekileceğim. Benim seçim bölgem olan Yalova’da kadın aday çıkması halinde listedeki yerimi bu kadın adaya bırakacağım." dedi. Bu kararını partisinin Kadın Kolları yetkililerine açıkladığını belirten Önder, "Benim yerime bir kadının aday gösterilmesi için listeyi yapan Başbakanımızla da görüşeceğim. 
     Partimizin yetkili kurullarının da desteğini bizzat ben alacağım" diye konuştu. 
     
     BEN KADINLARIN DESTEĞİYLE SEÇİLDİM 
     Şükrü Önder, bu kararının tüm milletvekillerine örnek olmasını dilediğini belirtti. Şükrü Önder, 3 Kasım 2002’de milletvekili seçilirken en büyük desteği kadınlardan gördüğünü söyledi. Önder, "Benim kampanyamda kadınlar çok çalıştı. Beni adeta kadınlar Meclis’e taşıdı. Şimdi de ben kadınları Meclis’e taşımak için öncülük yapmak istiyorum" dedi. Önder, kendi yerine listeye konulacak kadın adayı seçim kampanyasında bütün gücüyle destekleyerek, Meclis’e girmesi için elinden gelen çabayı göstereceğini söyledi. 
     
</TEXT>
</DOC>
