<DOC>
<DOCNO> 374005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/yguven.html </URL>
<DATE> 2005/08/30/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kartalı pişkin sevenler 
</HEADLINE>
<TEXT>


Herkes Kartal'ı seviyor, lakin kimi "fırında kızarmış kartala" bayılıyor. 
Vurulmuş, yolunmuş, pişmiş... Buna da "Beşiktaş sevgisi" diyor. 
Ama ve bu "bazıları" yüzünden maçı şova çeviren kızlı erkekli, çocuklu ebeveynli seyirci, sürekli sanık sandalyesine oturuyor... 
Çaresi yok ayıklayacaklar bu vatandaşları. Yoksa İnönü Stadı'nı unutacaklar, maçlara ekrandan takılacaklar. 
Diyarbakırspor maçında yaşananlar olacak iş mi İnanın sahadaki tartışmayı, o "bazıları" tetikledi 
Maç bitmiş Hüseyin Kalpar hakeme "sitemini" iletiyor... Hurra çakmaklar... Teneke kova sapından yapılan hapishane işi "şiş"i andıran davul gergileri. Olay adım adım büyüyor. Sahte Zippo'lardan biri Diyarbakırspor Genel Sekreteri İsmet Yılmaz'ın kafasına geliyor. Yardımcı antrenör Sedat Karabük sahaya atılan çelik nesneyi polise teslim ediyor. Okan "Niye veriyorsun " diyor. Biliyor ki, seyircisiz oynama cezası alabilirler. Hatta o kızgınlıkla Sedat Karabük'ü çenesinden itiyor. İsmet Yılmaz hocasının dövülmesine seyirci kalamaz ya o da Okan'ı sertçe ayırıyor Karabük'ün yanından. Falan filan. 
Mesele karakolluk hale geliyor. 
Neden "Pişmiş kartal seven" seyircinin skora kızıp hırsını Hüseyin Kalpar'dan çıkarma içgüdüsünden. 
Diyarbakırspor Genel Sekreteri İsmet Yılmaz'ı çok iyi tanırım. En az Okan kadar efendi ve saygılı bir insandır yaşamında. Kavga etmeye niyetli olsa, Okan'ı da elinden alamazlar. Dün konuştum, yıkılmıştı. Sebepsiz dalaşma herkesi sarsmıştı. Zaten soyunma odasında Okan gelip özür dilemiş. Ortada kızgınlık falan kalmamıştı. Ama görüntülerin pişmanlığı yoktu. Onlar duruyordu hiç utanmadan. 
Bu olaydan Beşiktaş'ın başına ne gelirse, o "bazıları" yüzündendir. Ya onları temizleyecek gerçek seyirci, ya da kombine yerine dev ekran alacak kendine. 

Dikkat milli maç 

Milli maç yaklaşınca, müzmin milli hatalarımızdan "kestirmeciliğimiz" hortladı 
"Federasyon üç büyüklerin taraftarlarına bedava bilet versin" .. 
Neden Çünkü en iyi tezahüratı onlar yapar. Danimarka karşısında da çok güçlü bir seyirciye ihtiyacımız var. 
O zaman açın kapıları arkadaşlar 
Açın ve tribünden uzaklaştırmaya çalıştığınız meslek erbabını kucaklayın... 
Peki sonra nasıl kapatacaksınız o kapıları Hani Türk Futbolu'nun en büyük derdi kulüplerden taraftara giden bedava biletlerdi Hani bu çarkı kırmadan tribün terörü bitmezdi 
Milli maçı kazanmak için kendi koyduğumuz kuralı bu kadar rahatlıkla yıkmak normal mi 
Bakın, bir kere federasyonun milli maç biletlerine 150 milyona kadar fiyat koyması çok büyük yanlış. Önce o düşmeli. Sonra, "hiçbir taraftara bilet verilmemeli". 
Gerekiyorsa federasyon tribün liderlerine bilet parasını versin, taraftarlar gitsin bilet alsın. 
Bağırma ve tezahürat karşılığı avanta bilet uygulamasını "milli amaçlarla" olsa bile hortlatmayın. 
Futbol Federasyonu'nun bir tür "anlaşma" yaptığı fanatiklerin, ilerleyen haftalarda kendi kulüplerinden bedava bilet istemesini nasıl önleyebilirsiniz yoksa 
Siz Fatih Hoca'ya bakmayın... O "Almanya'ya gitmek için elimizden geleni ardımıza koymamamız lazım" deyip eski tüfeklerin tecrübesine bile ihtiyaç duyuyor, ama hepsi teknik anlamda... 
Etik bağlamda elimizden geleni ardımıza koymazsak, milli maçtan sonra bu futbolu toparlamak çok zor olur çok zor. 

Şimdi sıra Galatasaray'da 

Cuma Taktik ekinde, "Yamuk Yapmayın" başlıklı bir yazı yazmış ve vergi kaçırma girişimindeki Galatasaray ile Trabzonspor'u kınamıştım. 
Daha doğrusu Maliye Bakanı sayın Unakıtan'ın "Maliye'ye yamuk yapmayın" uyarısını hatırlatmıştım. Yüzde 40'dan yüzde 15'e inen stopajları bile kaytarmaya çalışan kulüplerimizin çok daha "ağır argoları" hak ettiğini yazmıştım. 
Trabzonspor AŞ. Genel Müdürü Burak Gürdal aradı ve "vergi kaçırmak" gibi bir niyetlerinin olmadığını söyledi. Futbol Federasyonu'nun sistemi yüzünden iki ayrı sözleşme yapıldığını, gerçek verginin Maliye kayıtlarından öğrenilebileceğini söyledi. 
Düşük futbolcu bedellerine bakmamalıymışız. Gerçek ücretler belirtiliyor, vergisi ödeniyormuş daha sonra. 
Ben beyana inanırım. Sayın Gürdal söylüyorsa doğrudur. 
Peki Galatasaray'ın böyle bir derdi bile olmamasına ne demeli 
Siz duydunuz mu herhangi bir Galatasaray yöneticisinin vergi kaçırma suçlamasına ilişkin açıklamasını 
Ama yapacaklar bugün, yarın. Mecburlar. 
Çünkü sayın Başbakan, spor yazarları ile yaptığı sohbet toplantısında bu konuya parmak bastı. 
"Bizim kolaylıklarımıza rağmen gerçek rakamlar gösterilmiyorsa, bu ayıptır" dedi. 
Ey Galatasaray, bizi duymadın en sonunda Başbakan da söyledi. 
Cevap ver hadi. 

Can yeleklerini takın 

Dünyanın en zor işi, herkesi "kendi bozduğun sistemin" doğrularına inandırmaktır. Bakın Futbol Federasyonu Başkan Vekili Hasan Doğan ne kadar doğru söyledi 
"Kamu kurumları yarışmacı kulüpler olmamalı. Belediyeler milyonlarca doları eğitime, alt yapıya, sağlığa ayırmalı" . 
Lafın adresi belli. Ankaraspor... 
Onursal Başkanı Melih Gökçek ile Ankara'nın sınırsız imkanlarını kullanarak Süper Lig'de zirve arayan bir Belediye kulübü Ankaraspor. 
Normal mi 
Ankara'nın takımı desen, tonla var... Sosyal işlevi desen, Ankara'nın futboldan gelecek sosyalleşmeye ihtiyacı mı var Transfere ayrılan milyon dolarla Ankara'nın yapılacak başka bir işi mi kalmadı 
Sayın Hasan Doğan sonuna kadar haklı. 
Lakin Melih Gökçek'in de savunması var 
Devlet Fenerbahçe, Galatasaray, Beşiktaş'a vergi indiriminden bedava arsalara kadar yardım etmedi mi Devletin verdikleri kamu malı değil mi 
Gel de çık işin içinden 
Anayasa bir kere delindi mi, dikiş tutmuyor işte. Yanlış omurganın üzerine doğru güverte yapılamıyor. 
Hani diyorlar ya "Hepimiz bu gemini içindeyiz, yüzdürmek için özen göstermeliyiz"... Bir yandan da yeni delikler açıyorlar sintineye. 
Futbolda sistem çökerse, o kadar üzülmeyeceğiz neredeyse .. Ancak o zaman doğru bir sistemin kurulma ihtimali var. 



</TEXT>
</DOC>
