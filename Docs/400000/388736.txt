<DOC>
<DOCNO> 388736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/spoz1.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgüven kayboldu bir kere 
</HEADLINE>
<TEXT>


Kritik - ERGUN ATA 


Trabzonspor ilginçtir kazandığı taktirde camia içinden birçok kişiyi acı ama gerçek- "üzeceği" bu zorlu maça, geçen yılki büyük başarıya imza atan kadrosundan takımın asıl yükünü çeken 4 önemli eksikle çıktı. Hüseyin - Tayfun, Szymkowiak - Adem, Gökdeniz - Jun, Fatih - Mehmet Yılmaz farkının sahaya yansıması, özellikle son vuruşlarda ortaya çıktı. Bu nedenle sergilediği futbolu "iyi kategorisine" tereddütsüz sokabileceğimiz Trabzonspor, kendisine özgüveni kazandıracak skoru, yakaladığı onca fırsata karşın üretmeyi beceremedi. 
Kayseri Erciyesspor, Trabzonspor'un kullanamadığı yıldızlarının dışında kalan Yatara üzerine daha 23. saniyede oynamaya başladı. Ömer Ateş'in, "işin başında işi sıkı tutma gayreti" sadece bir faul düdüğüyle cezalandırılınca eylem amacına ulaştı. Ömer önüne gelene tekme salladı, ama çoktan hak ettiği kartı 81. dakikada gördü. Buna karşın hemen her atakta Yattara vardı. Hemen her getirdiği top tehlike oldu. Ama ne sık sık Jun ve Mehmet Yılmaz, ne de birer kez Adem Koçak ve Lee, ilk yarıda bu topların hakkını veremedi. 
İkinci yarıyı hemen hemen bir eksikle oynayan Erciyes'e ezici üstünlük kuran bordo - mavili ekipte bitirici vuruşlarda yaşanan sorun son düdüğe kadar devam etti. Böylece genelde kötü olan Trabzonspor, "en iyi" olduğu maçta 5 hafta sonra da galibiyetle buluşamadı. Özgüven kaybolmuştu bir kere, ama acı bir gerçek ki, 4 hafta sonra da ilk kez yenilmedi Ancak "timsah gözyaşı" dökecek kesimin ekmeğine bu skor da yağ sürdü. 
Fırat Aydınus, doğru kırmızı kart kararının arkasında duramadı. Çok basit hatalar yaptı. Öyle ki, köşe vuruşu beklentisine karşın doğru verdiği aut kararında bile protesto edildi. Bir holiganın bu karara tepki için sahaya girmesi ise sadece Trabzonspor üzerinde hesapları olanların işine yaradı. 


</TEXT>
</DOC>
