<DOC>
<DOCNO> 386148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur10.html </URL>
<DATE> 2005/10/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
86 yaşındaki ağabey, 72 yaşındaki kardeşini öldürdü 
</HEADLINE>
<TEXT>

     
     Hasan BOZBEY ORHANGAZİ Bursa DHA 
     
BURSA’nın Orhangazi İlçesi’nde oturan 86 yaşındaki Osman Şen, bilinmeyen bir nedenle tartıştığı kardeşi 72 yaşındaki Kemal Şen’i tabancayla öldürdü. Cinayetten sonra kaçan katil zanlısı ağabey her yerde aranıyor. 
     Yeniköy Beldesi Taksim Caddesi Atatürk Sokak’ta yanyana evlerde oturan Şen kardeşler bu sabah saat 10.30 sıralarında bilinmeyen bir nedenle tartışmaya başladı. 
     Bir süre önce eşini kaybeden 3 çocuk babası Kemal Şen, evli ve 4 çocuk babası ağabeyinin yanına geldi ve iki kardeş arasında bilinmeyen bir nedenle tartışma çıktı. 
     Eşi ve çocukları, zeytin toplamaya giden Osman Şen, tartışma sırasında öfkelendi ve belindeki ruhsatsız tabancayla, kardeşine iki el ateş etti. Kemal Şen göğsüne isabet eden kurşunlarla olay yerinde yaşamını yitirirken kaçan Osman Şen her yerde aranıyor. 
     Kemal Şen’in cesedi otopsi yapılmak üzere Bursa Adli Tıp Kurumu’na kaldırıldı. 
     
</TEXT>
</DOC>
