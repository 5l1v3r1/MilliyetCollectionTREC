<DOC>
<DOCNO> 376818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur07.html </URL>
<DATE> 2005/09/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çalıntı telefondan mesajı çekince... 
</HEADLINE>
<TEXT>

     GAZİANTEP AA 

Gaziantep’te bir kişi, çalıntı cep telefonundan, telefonun sahibinin kız arkadaşına mesaj çekip buluşmaya kalkışınca gözaltına alındı. 
     Edinilen bilgiye göre, M.G’nin Bekirbey Mahallesi’ndeki evinden, oğlu T.G. ile kendisine ait 2 cep telefonu çalındı. Çalıntı cep telefonlarından birini kartını değiştirerek kullanan V.P, telefonun hafıza kaydından T.G’ye kız arkadaşı Ş.O. tarafından gönderilen mesaja ulaştı ve genç kıza mesaj atarak, arkadaşlık teklif etti. 
     Arkadaşlık teklifini erkek arkadaşına bildiren genç kız, T.G’nin yaptığı plan gereği V.P’ye kendisiyle arkadaşlık yapabileceğini bildirdi. Genç kız bir süre mesajlaştığı V.P’ye son bir mesaj daha yollayarak kendisiyle bir pastanede buluşmak istediğini bildirdi. T.G’nin olayı polise bildirmesi üzerine, genç kızla V.P’nin buluşma yeri olarak belirlediği pastanede önlem alan ekipler, V.P’yi çalıntı cep telefonuyla birlikte gözaltına aldı. Gözaltına alınan V.P, cep telefonunu R.E. adlı kişiden 100 YTL karşılığında satın aldığını, telefonun çalıntı olduğunu bilmediğini öne sürdü. 
     V.P’nin ifadesi üzerine çok sayıda hırsızlık olayından sabıkası bulunduğu belirlenen R.E’nin yakalanması için çalışma başlatıldı. 
     
</TEXT>
</DOC>
