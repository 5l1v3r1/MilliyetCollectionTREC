<DOC>
<DOCNO> 363034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun30.html </URL>
<DATE> 2005/07/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Almanya Suç Dairesi Başkanı Teröre karşı dikkatli olmalıyız 
</HEADLINE>
<TEXT>

     Almanya Federal Suç Dairesi BKA Başkanı Jörg Ziercke, teröre karşı çok dikkatli olmaları gerektiğini söyledi. 
     Ziercke, Berlin'de düzenlenen bir toplantıda yaptığı konuşmada, Almanya'da da saldırılar olabileceğini, ancak bu yönde somut bilgilere sahip olmadıklarını belirterek, ''Teröre karşı çok dikkatli olmalıyız'' dedi. 
     Almanya'da terör hücrelerinin olabileceğini ve Almanya'nın da tehdit bölgesinin bir parçası olduğunu ifade eden Ziercke, BKA'nın, Federal Anayasayı Koruma Dairesi ve Alman İstihbarat Teşkilatı BND , Europol ve Interpol ile sıkı işbirliği yaptığını kaydetti. 
     Almanya'da radikal dincilerle ilgili olarak 180 soruşturmanın sürdürüldüğünü belirten Ziercke, ''Londra'daki saldırıları toplumun içinden insanlar yaptı. Böyle şeylerin Almanya'da da olup olmayacağının düşünülmesi gerekir'' diye konuştu. 
     Ziercke, ülkedeki Müslüman cemaatlere güvenlik makamlarına yardım etmeleri çağrısında bulundu. 
     Ziercke ayrıca, BKA'nın hazırladığı bir burs programı kapsamında Türkiye, Mısır ve Pakistan'dan kriminoloji uzmanlarının Almanya'ya geldiklerini, kendileri ile ülkeleri ve Almanya arasındaki teması sağladıklarını kaydetti. 
     
</TEXT>
</DOC>
