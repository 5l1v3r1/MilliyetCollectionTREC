<DOC>
<DOCNO> 390178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy16.html </URL>
<DATE> 2005/10/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sağlık Bakanı Olayı ortaya çıkardığı için medyaya teşekkür ederim 
</HEADLINE>
<TEXT>

     Sağlık Bakanı Recep Akdağ, Malatya Çocuk Yuvası’nda kalan 0-6 yaş grubundaki çocukların dövülmesi olayının üzerine taviz vermeden giderek hukuk kuralları içerisinde toplumun vicdanını rahatlatacak kararları uygulayacaklarını bildirdi. 
     Malatya Çocuk Yuvası’nda incelemelerde bulunmak üzere Malatya’ya gelen Recep Akdağ, yuvayı ziyaret ettikten sonra Valiliğe geçti. 
     Bakan Akdağ, burada yaptığı açıklamada, Devlet Bakanı Nimet Çubukçu’nun yurtdışında olmasına rağmen gerekli talimatları verdiğini, yöneticilerin açığa alınma işlemini başlattığını söyledi. 
     Olayların herkesi derinden yaraladığını ve yürekleri sızlattığını dile getiren Akdağ, konunun üzerinde hassasiyetle duracaklarını, yargı ile ilgili işlemlerin de yargı mensupları tarafından yapılacağını kaydetti. 
     Sosyal Hizmetler Çocuk Esirgeme Kurumu SHÇEK Genel Müdürlüğü müfettişlerinin inceleme ve soruşturmaları sürdürdüğünü anlatan Akdağ, şunları söyledi 
     "Geleceğimizin umudu olan çocuklarımızın yüksek yararı gözetilerek konunun üzerine hiç taviz verilmeden sıfır toleransla hukuk kuralları içerisinde toplumun vicdanını rahatlatacak kararları uygulayacağız. Hem idari hem de adli açıdan kusuru bulunanlarla ilgili gereken yapılacaktır." 
     
     "MEDYAYA TEŞEKKÜR EDERİM" 
     Medyanın olayı ortaya çıkarmakla toplumsal bir görev yaptığını dile getiren Sağlık Bakanı Recep Akdağ, şöyle devam etti 
     "Medya toplumsal problemi gündemimize taşımıştır. Bunun için teşekkür ederim. Şu anda çocukları rehabilite edecek ekiplerimiz görev başında. İnönü Üniversitesi’nden de destek alınacak. Özellikle çocukların bulunduğu ortamda çocuklarla ilgilenmeyi bir tarafa bırakmamız gerekir. Projektörleri onlara çevirdiğimizi gösterirsek, rehabilitasyonları aksayabilir. Bu nedenle yavrularımızın rehabilitasyonunun aksamaması için onları uzmanlarıyla baş başa bırakmamız gerekir." SHÇEK Genel Müdürlüğü’nün 2005 yılının başından bu yana bakıma muhtaç her çocuk için ailelere ayni ve nakdi 300 YTL yardım yaptığını belirten Akdağ, "Amaç çocukların bakımlarının kendi öz aileleri ya da koruyucu ailelerin yanında yapılmasıdır. Korumaya muhtaç 20 bin çocuktan 5 bin yavrumuz bu şekilde bakılıyor. Önümüzdeki 5 yıl içinde çocukların büyük bölümünün ailelerin yanına dönmesinin sağlanması hedefleniyor" dedi. 
     Şiddet veya benzeri sıkıntılar nedeniyle bakıma alınması gereken çocukların, koğuş yerine "sevgi" adını verdikleri bağımsız evlerde kalmasının planlandığını dile getiren Akdağ, bu evlerde 3’er kişilik odalarda en fazla 12 çocuğun kaldığını, bu uygulamanın Türkiye’nin değişik illerinde uygulandığını söyledi. 
     Bakıcı annelerle ilgili de önemli bir uygulama başlatıldığını ifade eden Akdağ, bakıcı anne olarak çalışacaklar için yapılacak hizmet alımı ihalelerinde lise veya kız meslek lisesi şartı konulduğunu kaydetti. Akdağ, "0-6 yaş grubu çocukların altının temizlenmesi gibi durumları nedeniyle eğitimli kişilerin çalışmak istemediğini" de anlattı. 
     Yuvalarla ilgili sistematik dönüşüme ihtiyaç olduğunu vurgulayan Bakan Akdağ, "Bunun için de ilgili genel müdürlüğümüz kolları sıvamıştır. Bu dönüşüm zaman alabilir. Ama bu dönüşümü en kısa sürede tamamlamak için çalışmalıyız" dedi. 
     Valiliğin ardından AK Parti İl Başkanlığı’nı ziyaret eden Bakan Akdağ, daha sonra Malatya’dan ayrıldı. 
     
</TEXT>
</DOC>
