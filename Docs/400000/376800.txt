<DOC>
<DOCNO> 376800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo29.html </URL>
<DATE> 2005/09/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ziya Doğan Takımdaki gelişmeler 3-4 hafta sonra görünür 
</HEADLINE>
<TEXT>

     Malatyaspor Teknik Direktörü Ziya Doğan, takımdaki gelişmelerin 3-4 hafta sonra kendisini göstereceğini söyledi. 
     Doğan, kulüp binasında düzenlediği basın toplantısında, tanıdığı bir camiaya geldiğini, bunun kendisi için önemli artılar olduğunu, bıraktığı takımdan şu anda sadece 2 futbolcu bulunduğunu belirtti. 
     Takımda yeni bir yapılanmaya gidildiğini ve iyi bir takım oluşturulduğunu ifade eden Doğan, ''Ancak, mevcut kadro takım oyununu sahaya tam olarak yansıtamayınca arzulanan sonuçlar alınamamış. Bunu ortadan kaldırmak zorundayız'' dedi. 
     Futbolcuların bazılarının sezon başında, sakatlık veya transferlerin gecikmesi nedeniyle çalışmalara geç katıldıklarını anlatan Doğan, şöyle dedi 
     ''Zeki oyunculardan kurulu bir takımımız var. Takımdaki gelişmeler 3-4 hafta sonra kendisini gösterecektir. Bu hafta oynayacağımız Kayseri Erciyesspor takımı iyi transferler yaptı ve iyi bir takım. Ligin 4. haftası sonunda da aldıkları sonuçlarla moralleri de iyi. Biz de iyi takımız. Takım oyununu sahaya yansıttığımızda iyi sonuç alacağımıza inanıyorum. Hedefimiz sahadan 3 puanla ayrılmak. Ancak futbolda üç sonucun da olduğunu unutmamak gerekli. Bu karşılaşmadan galibiyetle ayrıldığımızda önümüzdeki maçlara daha moralli çıkabileceğiz.'' 
     
</TEXT>
</DOC>
