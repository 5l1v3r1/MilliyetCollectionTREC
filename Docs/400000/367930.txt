<DOC>
<DOCNO> 367930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/aspo.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan burada 2-1 
</HEADLINE>
<TEXT>


Konyaspor karşısına fırtına gibi giren Cim-Bom, Hasan Şaş'ın ortası Iliç'in kafasıyla öne geçti. Aynı ikili, ikinci golde de aynı rolleri seçti. Rakibin tek golü Levent'in penaltısından geldi 


90 dakika 

HALİL ÖZER 

Galatasaray seyircisinin tepkisi doğaçlama değildi. Planlanmış, üzerinde çalışılmıştı. Islıklar, istifa sesleri, protestolar. Böyle bir ortamda başladı maç. Konsantre olmak çok zor. Sarı - Kırmızılı on birin ilk dakikalardaki mücadele patlaması protestoların kısa zamanda kesilmesine neden oldu. 
2. dakikada Iliç'in başlattığı atakta sağ kanatta topla buluşan Hasan Şaş'ın muhteşem ortasını yine Iliç kafayla filelere gönderdi 1-0. Yönetim planlasa bu golü belki bulamazdı. Iliç'in golü onların bir şansı oldu. Ama ya sonra. Futbol ateşi birden söndü. İlk yarıda Konya erken yediği gole rağmen topla daha iyi oynadı. Daha iyi organize oldu. Daha kontrollü ataklar yaptı. Daha ne yaptığını bilen bir haldeydi. 
6. dakikada Zafer Demir'in sağdan ortasında Zafer Biryol altı pastan topu dışarıya attı. Galatasaray orta alanı bu yarıda attığı golden sonra tüm oyun hakimiyetini kaybetti. Altan, Iliç, Hasan Şaş ve Saidou, savunmada Tomas ile Song'u kaderine teslim etti. Bu durumda kanatlarda oynayan Cihan ile Orhan Ak da ne yapacağını şaşırdı. Ama Konya bu zaaflardan yararlanamadı. Zafer Biryol'un artık klasikleşen sezon başı formsuzluğu onlara en büyük darbe oldu. 
Hücumda final paslarında zorluk çeken Galatasaray tüm umudunu sadece Hasan Şaş'a bağlamıştı. Herkes onun ayağına bakarken hücumda oyunu yönlendiren tek futbolcuydu. İki golde de gösterdiği büyük ustalık ve rakibi sürekli yıpratması, yıldırması onu sahanın yıldızı yaptı. 
29. dakikada Tayfun, Zafer Biryol'a indirdi. Biryol topu kaleciye nişanladı. 
İkinci yarı da bir kopya ile başladı. Sahada golün dışında hiç gözükmeyen, tek pas bile atamayan, adama basmayan, koşmayan Iliç, 50. dakikada Hasan'ın pasıyla buluştu. İyi vurdu, durumu 2-0 yaptı. Iliç sonra yine yattı. 
59. dakikada Karambolde top Song'un eline çarptı. Hakem penaltıyı gösterdi. Atışı Levent Kartop kullandı 2-1 
Ancak bu gole rağmen Konya ilk yarıda olduğu gibi orta alanda fazla at koşturamadı. Cihan ve Orhan ileriye çıktı. Saidou biraz daha koştu, Hasan Şaş daha yardımcı oldu. 82. dakikada Cihan'ın sağdan sert vuruşuna Hakan Şükür'ün yerine giren Hasan Kabze dokundu, ancak top auta gitti. 
Sonuç olarak Galatasaray kazandı. Ancak bu maçtan çıkarması gereken çok ders var. Bu orta saha ile ligde başarılı olması mümkün değil. Transfer yapmadan devam ederse çok gol yer, az gol atar. Üstelik taraftarlar hiç üzülmesin. Bu takıma Pires değil, orta alana daha hakim, koşan ve oyun kuracak futbolcu gerek. 

Gerets'i kesmedi 

Sarı - Kırmızılılar'ın Teknik Direktörü, oyuncularının mücadele gücünü beğendi, ancak ortaya konulan futbola olumlu not vermedi 

Eric Gerets, Konyaspor önündeki futbolu yeterli bulmadı. İlk devreden memnun kaldığını vurgulayan Belçikalı hoca, "Topu iyi gezdirdik. İkinci yarıda ise penaltı pozisyonuna kadar iyi oynadık. Daha sonra telaş yaptık. Bir maçla ben mutlu olmam. Mücadele açısından memnunum. Futbolun daha iyi olması gerekiyor" dedi. Taraftarın transfer konusundaki protestolarını da değerlendiren Gerets, "Bu konuda söz haklarının olup olmadığını bilmiyorum ama kendilerini destek verdikleri için teşekkür ediyorum. Onlar yanımızda olduğu için kazandık" yorumunu yaptı. 
Sarı - Kırmızılı ekibin teknik patronu, karşılaşmanın ilk 20 dakikalık bölümünde yapılan presin ne zaman 90 dakikaya çıkarılacağı şeklinde yöneltilen bir soruya ise, "Böyle presi maç boyunca yapacak takım dünyada yok. Biz ilk 20 dakika pres yapıp sonra da çeşitli bölümlere bunu yayarak maç kazanmak istiyoruz" diye konuştu. 
Gerets, ağır bir sakatlık geçiren Hasan Şaş'ın başarılı futboluyla geri dönmesinden memnun kaldığını da sözlerine ekledi. 

'Oyundan düştük' 

Konyaspor Teknik Direktörü Aykut Kocaman, Galatasaray'ın ofansif yönünün çok tehlikeli olduğunu dile getirdi. Başarılı teknik adam, "Rakibimiz çok hareketli oynadı. Bu yüzden dengeyi tutturamadık. Fazla pozisyon vermedik. Ancak kalemizde gelişen iki tehlike de gol oldu. Maçın hakkı beraberlikti" diye konuştu. 

Zemin sıkıntısı 

Ali Sami Yen Stadı'nın zemini iki takım futbolcularına da zor anlar yaşattı. Galatasaray'ın golcü ismi Necati Ateş, "Sahamız çok kötüydü. Sürekli ayağımız kaydı. Umarım bu sorun çözülür" dedi. Orhan Ak da aynı sorundan şikayetçi olarak, "Uzun zamandır oynanmadığı için çimler çok kötüydü" yorumunu yaptı. 

MAÇIN YILDIZI 
Hasan Şaş 
Galatasaray'ı ateşleyen adamdı. İki golde de verdiği asistler onun ismine yakıştı. Uzun zamandır özlenen Hasan Şaş'ı oyunun büyük bir bölümünde gösterdi. Ancak sakatlığı yüzünden kondisyon eksikliği dikkati çekti. O olmasa, Iliç dün çok eleştiri alırdı. Ama öyle paslar attı ki, arkadaşını da kurtardı. Konya savunması sadece onunla didişti. 

MAÇIN HAKEMİ 
Soğukkanlıydı 
Cem Papila 90 dakika boyunca soğukkanlı bir yönetim gösterdi. Zaman zaman incir çekirdeğini doldurmayacak hatalar yaptı. Penaltıda haklıydı. Avantajlara çok dikkat etti. İlk yarıda Hakan'ın pozisyonu tartışılırdı. İlk yarıdaki sertliği iyi kontrol etti. Kartına fazla davranmadan oyunu ve futbolcuları kontrol altına aldı. Kısacası iyi bir maç yönetti. 

YILDIZ TABLOSU 

ERHAN TELLİ 

GALATASARAY 1 Mondragon 6 19 Cihan 6 4 Song 6 2 Tomas 7 5 Orhan Ak 5 11 Hasan Şaş 7 22 Iliç 6 20 Volkan Dk.86 7 Saidou 6 14 Altan 6 9 Hakan 5 58 Hasan Kabze Dk.80 10 Necati 5 99 Ümit Dk.74 

YEDEKLER 
12 Aykut, 6 Yalçın, 33 Uğur, 
55 Sabri 

KONYASPOR 1 Özden 5 42 Yasin 5 4 Ömer 5 5 El Saka 5 77 Erhan 5 6 Levent 6 2 Batista 6 25 Zafer D. 6 60 Eray Dk.65 5 53 Murat 5 8 Zafer B. 4 33 Tayfun 4 9 Volkan Dk.75 5 

YEDEKLER 
40 Vasilj, 3 Muhammet Fatih, 13 Mustafa, 14 Ümit Bozkurt, 38 Fırat 

HAKEMLER 
Cem Papila, Ekrem Kan, Ufuk Şepik, 

GOLLER 
Iliç Dk.3 ve 51 , Levent Kartop Dk.61 pen. 

SARI KART 
Orhan Ak Galatasaray , Zafer Demir Konyaspor 



</TEXT>
</DOC>
