<DOC>
<DOCNO> 389275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo16.html </URL>
<DATE> 2005/10/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beşiktaş 8 eksikle çalıştı 
</HEADLINE>
<TEXT>

     Turkcell Süper Ligi'nde Konyaspor'u deplasmanda yenerek haftayı 3 puanla kapayan Beşiktaş, yine Konyaspor ile bu kez Türkiye Kupası'nda oynayacağı maçın hazırlıklarına izin yapmadan başladı. 
     Özkaynak Düzeni Genel Koordinatörü Mehmet Ekşi yönetiminde BJK Nevzat Demir Tesisleri'nde gerçekleştirilen antrenmanda, siyah-beyazlı futbolcular kondisyon ve pas çalışmasının ardından, kanatlardan yapılan ortalarla gol çalışması yaptı. 
     
     8 FUTBOLCU KATILMADI 
     Konyaspor maçında forma giyen oyuncuların koşu yapmakla yetindiği antrenmana, sakatlıkları nedeniyle 8 futbolcu katılmadı. 
     Ali Güneş, Okan, İbrahim Toraman, Tümer, Tayfur, Gökhan, Ahmed Hassan ve Koray yaklaşık 1.5 saat süren antrenmanda yer almadı. 
     Ali Güneş, Okan ve Tümer, tesislerde tedavilerinin ardından, sahaya çıkarak bir süre fizyoterapist eşliğinde koşu yaptı. 
     
     5 FUTBOLCU KONYA'DA YOK 
     Beşiktaş'ta sakatlıkları bulunan 5 futbolcunun Konya'daki Türkiye Kupası maçında forma giyemeyecekleri açıklandı. 
     Kulüp Doktoru Ayhan Optur, Konyaspor maçında Okan, İbrahim Toraman, Tümer, Tayfur ve Gökhan'ın forma giyemeyeceklerini söyledi. 
     Ahmed Hassan'ın dinlendirildiğini, Ali Güneş'in sol ayak bileğinde, Koray'ın ise dünkü maçtan hafif sakatlıkları bulunduğunu belirten Optur, bu futbolcuların Konyaspor maçında takımdaki yerlerini alabileceğini ifade etti. 
     
     TAYFUR 2 HAFTA YOK 
     Konyaspor maçında sağ dizinden sakatlanan kaptan Tayfur'un 2 hafta sahalardan uzak kalacağı bildirildi. 
     Ayhan Optur, Çekilen MR sonucunda Tayfur'un sağ diz iç yan bağlarında gerilme ve ödem bulunduğunu tespit ettiklerini söyledi. 
     
     OKAN VE TORAMAN SEVİLLA'YA 
     Optur, sakatlıkları süren milli futbolcular Okan ve İbrahim Toraman'ı, İspanya'nın Sevilla takımıyla oynanacak UEFA Kupası H Grubu ikinci maçına yetiştirmeye çalıştıklarını söyledi. 
     İki futbolcunun hafta sonundaki Ankaragücü lig maçında da oynayamayacağını belirten Optur, ayrıca Gökhan Zan'ın da bu karşılaşmada yer alamayacağını, Tümer'in durumunun ise hafta sonuna doğru netlik kazanacağını kaydetti. 
     
     SERGEN VE PANCU SEVİNCİ 
     Beşiktaş'ta tüm bu sakatlıkların yanı sıra, sakatlıkları geçen Sergen ve Pancu'nun takımla birlikte çalışmaları, teknik heyeti sevindirdi. 
     Ayhan Optur, iki futbolcunun da tıbbi herhangi bir sorununun kalmadığını ve Konyaspor maçında forma giyebileceklerini ifade etti. 
     
     MILNE DE ANTRENMANI İZLEDİ 
     Beşiktaş'ın, BJK Nevzat Demir Tesisleri'nde yaptığı antrenmanı futbol direktörü Gordon Milne de izledi. 
     Gordon Milne, bir ara sahaya geçerek Mehmet Ekşi ile bir süre görüştü. 
     
     KONYA YOLCULUĞU YARIN 
     Beşiktaş, 26 Ekim Çarşamba günü Konyaspor ile yapacağı Türkiye Kupası maçı için yarın Konya'ya gidecek. 
     BJK Nevzat Demir Tesisleri'nde çalışacak olan siyah-beyazlılar, öğleden sonra özel bir uçakla Konya'ya hareket edecek. 
     
</TEXT>
</DOC>
