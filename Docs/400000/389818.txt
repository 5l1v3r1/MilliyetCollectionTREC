<DOC>
<DOCNO> 389818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko42.html </URL>
<DATE> 2005/10/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Telsim'in satışıyla ilgilenen yatırımcılar incelemelerde bulunuyor 
</HEADLINE>
<TEXT>

     Telsim ihalesinde ön yeterlilik alan yatırımcılar, bilgi odalarında incelemelerde bulunuyorlar. Bilgi odası süreci, 25 Kasım'da sona erecek. 
     Alınan bilgiye göre, 13 Aralık'ta yapılacak ihale prosedürüne göre bilgi odasına girme aşamasına 10 Ekim itibariyle geçildi. Ön yeterlilik için başvuran 15 yerli ve yatırımcının 5'li gruplar halinde bilgi odalarına alınmasına başlandı. 
     Tasarruf Mevduatı Sigorta Fonu TMSF , Telsim için dünyanın dört bir yanından yatırımcıların ön yeterlilik aldığını dikkate alarak fiziki bilgi odalarının yanı sıra daha önce Tüpraş, Türk Telekom ve ERDEMİR'in satış sürecinde de kullanılan sanal bilgi odasını devreye soktu. 
     Yatırımcıların Telsim için hazırlanan ve bilgisayara yüklenen bilgilere güvenli bir şekilde ulaşılmasının sağlandığı sanal bilgi odası sayesinde yatırımcılardan gelen sorulara da yanıt verilebiliyor. 
     Telsim Yönetim Kurulu Başkanı Ferruh Tunç, AA muhabirine yaptığı açıklamada, bilgi odası sürecinde ön yeterlilik alan firmaların belli sınırlar dahilinde şirketle ilgili bilgi sahibi olduğunu belirterek, ''Herkes eşit şartlarda ve eşit ölçülerde yararlanıyor'' dedi. 
     
     SATIŞ SÜRECİ 
     2 milyar 804 milyon dolar muhammen bedelle satışa çıkarılan Telsim ihalesinde ön yeterlilik için başvuran 15 yerli ve yabancı kuruluş arasında İngiltere'den Vodafone Telekomünikasyon A.Ş., Rusya'dan Sistema Telekomünikasyon A.Ş., Fransa'dan Piramit Mobil Telekomünikasyon Hiz. A.Ş, Norveç'ten Telenor Telekomünikasyon A.Ş., Dubai'den Uluslararası Yatırım ve Telekomünikasyon A.Ş., yine Dubai'den Etisalat Telekomünikasyon A.Ş. ve Ekşioğlu-Alguraır Investment LLC'ye bağlı Comtel Telekomünikasyon A.Ş., ABD'den Turcal İletişim Hizmetleri A.Ş., Kuveyt'ten MTC Telekomünikasyon ve İletişim Hiz. Tic. A.Ş., yine Kuveyt'ten Güney Telekomünikasyon Hizmetleri A.Ş., Almanya'dan Endeks Telekom İletişim Hizmetleri A.Ş. ve Mısır'dan Orascom Akdeniz İletişim Hizmetleri A.Ş. ön yeterlilik için başvuran yabancı kuruluşları oluşturuyor. 
     Ön yeterlilik için başvuran yerli kuruluşlar ise Sabancı Holding'e bağlı Satelko İletişim Hizmetleri ve Yatırımları A.Ş., Doğan Holding'e bağlı D Telekomünikasyon Yatırımları A.Ş. ve Koç Holding'e bağlı Koç Bilgi Grubu İletişim ve Teknoloji Hiz. A.Ş. oldu. 
     Ön yeterlilik alan firmalar, son tekliflerini kapalı zarfla 5 Aralık günü saat 16.00'ya kadar verecek. İhale 13 Aralık günü saat 10.00'da yapılacak. Kapalı zarfla verilen mali teklifler açıldıktan sonra açık artırmaya hak kazananların ''kısa listesi'' oluşturulacak. Ardından açık artırma aşamasına geçilecek. 
     İhale bedeli, belirtilen süre içerisinde ABD Doları cinsinden peşin ödenecek. İhaleye pazarlık usulü ile devam edilmesine karar verilmesi halinde ise pazarlık, 15 Aralık günü saat 10.00'da başlayacak. 
     
</TEXT>
</DOC>
