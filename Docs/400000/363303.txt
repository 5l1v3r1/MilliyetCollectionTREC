<DOC>
<DOCNO> 363303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yazar/asik.html </URL>
<DATE> 2005/07/22/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Lozan günleri 
</HEADLINE>
<TEXT>


Lozan Antlaşması'nın yıldönümleri bugüne kadar çok dar bir çerçevede kutlanırdı. Son yıllarda Sevr'in hortlatılmaya başlanmak istenmesiyle birlikte durum değişmeye başladı. Örneğin bu yıl biri anlaşmanın imzalandığı İsviçre'nin Lozan kentinde, diğeri de Cumhuriyet'in başkenti Ankara'da olmak üzere 2 ayrı yerde yürüyüşlerle, panellerle kutlanacak. Lozan'daki kutlamaya ilişkin bilgileri geçenlerde vermiştik. Çankaya Belediyesi'nin öncülüğündeki kutlama ise, anlaşmanın 82. yıldönümü olan 24 Temmuz Pazar günü saat 10.30'da Anıtkabir'in Tandoğan kapısı girişinde başlayacak. Pek çok sivil toplum örgütünün de katılacağını açıkladığı yürüyüşte, önce Ata'nın huzurunda saygı duruşunda bulunulacak. Ardından gerçekleştirilecek panelde, CHP Genel Başkan Yardımcısı Onur Öymen, CHP Ankara Milletvekili Gülsüm Bilgehan Toker, gazeteci İlhan Selçuk ve yazar Turgut Özakman Lozan'ı anlatacaklar. 

28 ayda 52 ülkeye 94 ziyaret gerçekleştiren Erdoğan, dünyanın çevresini 10 kez dolanmış. 
Acaba bu gezilerin vatandaşa ne gibi somut katkıları oldu, bilen var mı 
Haldun Ertem 

Diyanet'e ikram İzmir'in tatil beldesi Gümüldür'de Tarım ve Köyişleri Bakanlığı'na ait Dinlenme Tesisi, Özelleştirme İdaresi tarafından satışa çıkarıldı. Mayıs ayında 3 trilyona bir sendikaya satıldı. Ancak önemsiz bir nedenle ihale iptal edildi. Peşinden tesis, özelleştirme kapsamından çıkarıldı, Diyanet İşleri Başkanlığı'na devredildi. Artık orada Tarım Bakanlığı mensupları değil, Diyanet mensupları tatil yapacak. CHP İzmir Milletvekili Ahmet Ersin, bu açık haksızlık ve hukuksuzluğun sebebini Başbakan'a sordu. Yanıt bekliyor. 

Emekliler... İki emekli güvercinlere yem atarken, biri 
- Şunlara ne zaman yem versem siyasetçileri hatırlıyorum, demiş.. 
- Neden 
- Yerde dolaşırken elimizden yiyorlar, havalanınca kafamıza ediyorlar... 

Atatürk dışarı Birgün gazetesinde haber "Milli Eğitim Bakanlığı'nca hazırlanan yeni 6 - 7 - 8 Türkçe öğretim program taslağında, Atatürk ile ilgili ifadeler 'makaslandı'..." Mevcut programda bulunan, "Atatürk'ün hayatıyla ilgili bir metin okuma, Atatürk'ün fikir hayatını anlama, Atatürk'ün özelliklerini tanımaya ilgi duyma, Atatürk'ün hayatı, Atatürk ile ilgili yayınlar, Atatürk ilke ve inkılaplarını anlayabilme" gibi bölümler çıkarıldı... 
Milli Eğitim Bakanlığı, eğitim konusunda sınıfta çakıyor, ama görüldüğü gibi Atatürk'ü tarihten silme konusunda hayli gayretli... 

Sıfır çekenler... "Ortaöğretim Kurumları Sınavı'na giren 760 bin çocuktan 65 bini sıfır çekti " 
"ÖSS'de 1 milyon 614 bin gençten 57 bini sıfır çekti " 
Aslında sıfırı çeken çocuklar değil, eğitim sistemi. 
Sistem bozuktu. İktidara gelişi üzerinden 2.5 yıl geçen AKP, sistemi iyileştiremedi, daha bozdu. 
Eğitim Sen Genel Başkanı Alaattin Dinçer, gölgede kalan kimi sonuçlara değiniyor 
- Birincileri, şampiyonları gazetelerde, televizyonlarda izledik. Tamamına yakını fen lisesi, anadolu lisesi, özel liseler gibi ayrıcalıklı liselerden mezun olan gençler. Ama buna karşın hemen hepsi de özel dershanelere gitmiş, özel kurslar almış. Demek ki, sınavda başarılı olmak için ayrıcalıklı liselerden mezun olmak da yetmiyor bu sistemde. İlla özel dershanelerden, kurslardan, özel öğretmenlerden geçeceksiniz. Oralara milyarlarca lira ödeyeceksiniz. Bu da eğitim sistemimizin artık çöktüğünü gösteren bir başka kanıttır. Hükümetin yapması gereken, derhal komisyonlar kurup bu çöküntüden nasıl çıkılması gerektiğini tartışmaktır. Ama ne yazık ki bu iktidarın tek bir sorunu var, o da imam hatip okullarına üniversite kapılarını açmak. Başka dertleri yok. 

Vahdettin'i bırak Maliye Bakanı Kemal Unakıtan, Sabah gazetesinde özelleştirme sorularını yanıtlıyor 
- Malın değeri neyse, ona vereceğiz. Değerini ister yerli sermaye versin, isterse yabancı sermaye versin. Benim için hiç fark etmez. Parayı veren düdüğü çalar arkadaş. 
- Erdemir özelleştirmesinde, ulusal sermaye grubu oluşturulmasına ne diyorsunuz 
- Bir özelleştirme, iki özelleştirme derken, yerli sermayenin nefesi kesilir. Yabancı sermaye banka da satın alacak, fabrika da satın alacak. Mevcutları da satın alacak. 
Şu günlerde Vahdettin'in ne olup ne olmadığı tartışılıyor. Dünü bırak, bugüne bak 



</TEXT>
</DOC>
