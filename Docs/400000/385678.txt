<DOC>
<DOCNO> 385678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo11.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Viva Serkan 
</HEADLINE>
<TEXT>


Mehmet ÇİFTÇİ 


İspanya Süper Kupası finalinde Granada'yı 61-55 yenerek tarihinde ilk kez şampiyon olan Tau Ceramica'daki milli basketbolcumuz Serkan Erdoğan, kupaya damgasını vurdu. 
Gerek Real Madrid'e karşı 17 sayı kaydettiği yarı final maçında, gerekse 12 sayı ürettiği final mücadelesinde takımının çok kritik sayılarına imza atan, son dakikaya girilirken attığı üçlükle takımını öne geçiren Serkan, İspanya'da manşetlere çıktı. 
Serkan'a 5 üzerinden 5 yıldız veren ülkenin en çok okunan basketbol gazetesi ABC, Serkan'ı manşetine taşırken, "Serkan, Tau'nun intikamını Granada'dan aldı" başlığını kullandı. Sport gazetesi ise, "Tau sezonun ilk kupasını Erdoğan ile kazandı" başlığını atarken, milli basketbolcumuzun, oyunun sonlarına doğru açıldığını ve O'na en fazla ihtiyaç duyduğu anda sahneye çıktığını ve üçlükleriyle takımına hayat verdiğini yazdı. El Periodico gazetesi ise Serkan'ın bireysel yeteneğinin Tau'ya kupayı kazandırdığına dikkati çekerek, "Türk forvet, maçın en hassas anlarında attığı üçlüklerle Tau'yu kurtardı" yorumunu yaptı. 


</TEXT>
</DOC>
