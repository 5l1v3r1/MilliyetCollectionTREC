<DOC>
<DOCNO> 383023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/siy04.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Eğitim fonları savunmaya aktarılıyor 
</HEADLINE>
<TEXT>


ANAVATAN Genel Başkanı Erkan Mumcu, eğitime destek fonuna aktarılan paranın en küçük kısmının Milli Eğitim'e kaldığını söyledi 

GÜRKAN AKGÜNEŞ İstanbul 


ANAVATAN Genel Başkanı Erkan Mumcu, yıllardır eğitime katkı payı altında kesilen ve eğitime destek fonuna aktarılan paranın çok az bölümünün Milli Eğitim için harcandığını söyledi. Mumcu, Türkiye'nin yöneten değil, lider siyasete ihtiyacı olduğunu, siyasetin işlevini tüp geçit ve otoyol yapmak olarak tanımlayanların lider siyaseti kavrayamadıklarını söyledi. 
Mumcu, "Bakanlık yaptığım dönemden biliyorum. Eğitime destek fonu diye alınan fonların neredeyse en küçük kısmı Milli Eğitim'e kalıyordu. Milli Savunma'ya ayırıyorlardı bir kısmını, bir kısmına Hazine el koyuyordu, serbest bırakmıyordu. Yaklaşık 3,5 milyar YTL toplanıyordu, Bunun ancak 350-400 milyon YTL'si MEB'e geliyordu" dedi. 
Mumcu, Dernek Başkanı ve Doğan Holding CEO'su Tufan Darbaz'ın 'Başbakan olunca ilk iş ne yapacaksınız ' sorusu üzerine şunları söyledi "İlk yapacağımız şey, mağdur kalma politik zaafına son vereceğim. Ankara-Eskişehir demiryolu hattı duracak. Yarım tünel inşaatları duracak. İlk yapacağımız iş eğitim için ayrılan kaynakları iki katına çıkarmak. Özel sektör üniversiteye girecek, bu kadar basit. Özel sektör üniversitesi diye bir şey olacak. Üniversite reformu Türkiye'nin en önemli önceliklerinden biridir." 


</TEXT>
</DOC>
