<DOC>
<DOCNO> 370248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko17.html </URL>
<DATE> 2005/08/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sebze - meyve ihracatı yüz güldürüyor... 
</HEADLINE>
<TEXT>

     Bu yılın 6 aylık döneminde yaş sebze- meyve ihracatında geçen yıla göre yüzde 37 artış sağlandığı, narenciyede ise artışın yüzde 70 olarak gerçekleştiği bildirildi. 
     Akdeniz İhracatçı Birlikleri AKİB Yaş Sebze ve Meyve İhracatçıları Birliği Başkanı Ali Kavak, tarım ürünleri ihracatının, Türkiye'nin genel ihracat içindeki payının, sektördeki sorunlara rağmen tırmanış gösterdiğini söyledi. 
     Tarım ürünlerinin genel ihracat içindeki payının geçen yıl yüzde 11.79 olduğunu, bu payın yılın 7 aylık dönemindeki veriler dikkate alındığında yüzde 12.30'a yükseldiğine işaret eden Kavak, ''Bu yılın 6 aylık döneminde, geçen yıla göre, sebze-meyvede yüzde 37, narenciyede yüzde 70'lik artış sağlandı'' dedi. 
     Kavak, geçen yılın ilk 6 ayında 360 milyon dolar olan ihracatın bu yılın aynı döneminde 472 milyon dolara yükseldiğine işaret ederek, şunları söyledi 
     ''Sebze-meyve ihracatında özellikle de Akdeniz sineğinin neden olduğu olumsuzluğa rağmen narenciyede yaşanan ihracat artışında rakip ülkelerin durumu da etkili oldu. Bizdeki rekolte yüksekliğine karşın, rakip ülkelerdeki doğal afetlerden kaynaklanan sorunlar ihracatımızı artırdı. Sebze-meyvenin yanı sıra tarıma dayalı işlenmiş ürünlerin ihracatı da bu yılın 7 aylık döneminde yüzde 8,79'dan, yüzde 9,17'ye yükseldi.'' 
     
     ''OLUMLU GELİŞME VAR ANCAK, YETERLİ DEĞİL'' 
     Kavak, olumlu gelişmelere rağmen ihracat rakamlarını yeterli bulmadıklarını belirerek, ''Ürettiğimiz sebze-meyvenin sadece yüzde 3'ünü ihraç ediyoruz. Sorunlar çözümlenirse sadece sebze-meyvenin ihracatından yılda 10 milyar dolar gelir elde edebiliriz'' dedi. 
     Sorunların en önemlisinin girdi maliyetlerinin yüksekliği olduğuna dikkati çeken Kavak, konuşmasını şöyle sürdürdü 
     ''Bu yıl rakip ülkelerdeki dezavantajlar sayesinde rekabet gücümüz oldu ancak, bundan sonrası için de önlem almalıyız. Dünya pazarlarında amansız bir rekabetle karşı karşıyayız. Sebze-meyve ihracatçıları olarak şu anda yeni pazarlar bulmaktan çok, mevcutları koruma telaşındayız. 
     Öncelikle başta Rusya, Romanya, Almanya olmak üzere elimizdeki mevcut pazarlara rakiplerimiz göz dikmiş durumda. Bunları korumak için azami çaba göstermek zorundayız. Çünkü, kaybedilen bir pazarı yeniden kazanmak da yeni bir pazar bulmaktan daha zordur. 
     Hükümet yetkilileri, çiftçinin yanında olup girdi maliyetlerini düşürmeli, çiftçi kaliteli ürüne yönlendirilmeli ve ihracatçı ile el ele vermelidir. Aksi takdirde iyiye giden grafik bir anda tersine dönebilir.'' Kavak, üretici ve ihracatçıların işbirliğinin sürekliliğini sağlamak amacıyla önümüzdeki günlerde Adana'da her iki kesimin temsilcilerinin de katılacağı kapsamlı bir toplantı düzenleyeceklerini sözlerine ekledi. 
     
</TEXT>
</DOC>
