<DOC>
<DOCNO> 363904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur07.html </URL>
<DATE> 2005/07/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dolandırıcıya aşk mesajlı tuzak 
</HEADLINE>
<TEXT>

     Ahmet KAYA - Kadir ÇELİK DHA 

GAZİANTEP’in İslahiye İlçesi’nde 30 yaşındaki Ebru Çelik, sattığı 195 ton buğdayın parasını alamadığını öne sürdüğü işadamı Ahmet Aydoğan'ı aşk mesajlarıyla kandırıp, satışla ilgili belgelere ulaştı. Ebru Çelik, Ahmet Aydoğan ile birlikte kendisini dolandırdığını iddia ettiği Cevdet Karayılan'ı mahkemeye verdi. 
     İslahiye’de 7 yıldır çiftçilerden toptan buğday, arpa satın alıp, bunları un fabrikalarına satan ve piyasada adından söz edilen Ebru Çelik, geçen yıl aralık ayında daha önce ticaret ilişkisi bulunan Kayserili işadamı Cevdet Karayılan’ın referans olduğu Ahmet Aydoğan’a geçen yıl aralık ayında 195 ton buğday sattı. Ebru Çelik, yaklaşık 70 bin YTL 70 milyar lira tutarındaki parasını alamadı. 
     
     DEDEKTİF GİBİ ÇALIŞTI 

     Sattığı buğdayın izini süren Ebru Çelik, Kayseri’ye giderek dedektif gibi araştırma yaptı. Buğdayın satışında referans olan Cevdet Karayılan’ı bulan Çelik, araştırması sonunda bu kişinin, Ahmet Aydoğan’ı da kullanarak buğdayı alıp, Ankara, Konya ve Kayseri’de sattığını belirledi. Karayılan, önce, Sen git, ben sana havale çıkaracağım'' diyerek Çelik’i memleketine gönderdi, daha sonra ise kendisinin borcu olmadığı gerekçesiyle yine ödeme yapmadı. 
     Bir kez daha Kayseri’ye giden Ebru Çelik, 2 aylık araştırma sonunda, Karayılan’ın adresini vermek istemediği Aydoğan’ı bulmayı başardı. Aydoğan, Cevdet Karayılan ekonomik sıkıntıda olduğu için buğdayları alıp, onun istediği yerlere teslim ettiğini, kendisinin alıcı gözükmesine rağmen, sadece aracı olduğunu iddia etti. 
     
     'SENİ SEVİYORUM' MESAJI 

     Ebru Çelik, parasını almak için uğraşırken, Aydoğan’ın cep telefonundan, Seni seviyorum’ mesajı aldı. Ailesinin onayını alarak Aydoğan’ın bu zaafını kullanan Ebru Çelik, ilgi duyuyormuş gibi hareket edip, onun yardımıyla buğday satışları hakkındaki tüm belgeleri ele geçirdi. Ardından, her ikisi hakkında İslahiye Asliye Ceza Mahkemesi’nde dava açtı. 
     Dolandırılması nedeniyle ilçedeki ticari itibarının yok olduğunu, buğdayı aldığı çiftçilerin kapısını her gün aşındırıp, para istediğini belirten Ebru Çelik, şöyle konuştu 
     Ben buğdayları verdiğim Ahmet Aydoğan’ı tanımıyordum. Cevdet Karayılan'la yıllardır ticari ilişkilerimiz vardı ve onun referansıyla malı sattım. Sonra da öğrendim ki Ahmet Aydoğan’ı da kullanmış, buğdayları kendisi alıp, satmış. beni sevdiğini söyleyen Ahmet’in zaafını da kullanarak, belgeleri alabilmek için kendisine, Ben de seni seviyorum’ mesajı attım. İstediğimi alınca da ona, Seni bu amaçla kullandım’ dedim. Kendisi de, Helal olsun işini iyi yaptın’ dedi. Şimdi yasal yollardan hakkımı alma mücadelesi başlattım ve bunu başaracağıma da inanıyorum.'' Öte yandan, suçlananlardan Karayılan, Benim olayla ilgim yok. Bana sadece Ahmet Aydoğan’ı sordu. Birkaç kez ona mal sattığımı, parasını ödediğini söyledim. İkisi arasında aşk ilişkisi var. Beni suçluyorlar'' diye konuştu. Aydoğan ise, Karayılan’ın maddi sıkıntı içinde olduğunu, bu nedenle kendisini aracı olarak kullanarak buğdayı alıp, sattığını öne sürdü. 
     
</TEXT>
</DOC>
