<DOC>
<DOCNO> 367619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko17.html </URL>
<DATE> 2005/08/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 1.11 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.11 oranında değer kazandı. 
     İMKB'de geçen hafta da, seans içi ve kapanışlarda tarihi rekorların kırıldığı ve Endeksin 30,000 puanı geçtiği seanslar yapıldı. 
     İMKB, haftaya Ankara Anlaşması Ek Protokolü'nün imzalanmasının verdiği moralle başladı. Türkiye'nin yayınladığı deklarasyona Fransa ve Avusturya'dan gelen tepkiler nedeniyle Salı günü gerileyen endeks, AB Komisyonu'nun müzakerelere başlamak için Türkiye'nin Güney Kıbrıs'ı tanımasının gerekmediğini açıklamasıyla toparlandı. Beklenenin oldukça altında gelen enflasyon rakamlarının ve Yapı Kredi Bankası'na yönelik haberlerin etkisiyle 30,000 psikolojik direnç seviyesinin üzerine çıkan endeks haftanın son işlem gününde bir miktar kar satışıyla karşılaştı. Hafta içinde en yüksek 30,123.59 puanı görerek seans içi tarihi rekor seviyesine de ulaştı. 
     Borsa uzmanları, haftanın ilk gününde yapılacak Merkez Bankası Para Politikasi Kurulu PPK toplantısında alınacak faiz kararının 9 Ağustos Salı günü sabahı açıklanmasını bekleyen İMKB'nin aynı gün gerçekleştirilecek ABD Merkez Bankası'nın FED toplantısını da yakından takip edeceğini vurgulayarak, yurt dışı borsalardaki hareketlerin izleneceğini, AB ile ilgili gelişmelerin etkili olmasının beklendiğini kaydediyor. 
     
     ÖZETLE PİYASALAR 
     Borsa hafta boyunca, küçük çapta düşüşlere rağmen artış eğilimini korudu. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler yaşandı. YTL karşısında dolar değer yitirirken, avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.11 oranında değer kazandı. 24 ayar külçe altının gram satış fiyatı yüzde 1.09, Cumhuriyet altınının satış fiyatı yüzde 1.21 oranında arttı. Türk Lirası karşısında dolar yüzde 0.98 gerilerken, avro yüzde 0.62 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.46 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.54'lük artışla başladı. İMKB, Salı günü ortalama yüzde 0.78'lik düşüşün ardından iki gün boyunca yükseldi. 
     Hisse senetleri Çarşamba günü ortalama yüzde 0.62, Perşembe günü de ortalama yüzde 1.33 oranında değer kazanan hisse senetleri Cuma günü gelen kar satışlarıyla ortalama yüzde 0.59 oranında değer yitirdi. 
     Endeks, geçen hafta boyunca 330.15 puanlık artışla 29,615.29 puandan 29,945.44 puana çıktı. Hisse senetlerindeki haftalık ortalama artış yüzde 1.11 oldu. 
     İMKB Ulusal-Mali Endeksi 358.97 puan artışla 44,960.75 puandan 45,319.72 puana, İMKB Ulusal-Sanayi Endeksi 434.72 puan artışla 23,471.66 puandan 23,906.38 puana ve İMKB Ulusal-Hizmetler Endeksi 303.44 puan artışla 14,836.49 puandan 15,139.93 puana yükseldi. 
     Böylece, mali grup hisseleri ortalama yüzde 0.80 oranında, sanayi grubu hisseleri ortalama yüzde 1.85 oranında ve hizmetler grubu hisseleri ortalama yüzde 2.05 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 307 hisse senedinden 193'ü değer kazanırken, 80 hisse senedi değer yitirdi, 34 hisse senedinin değeri de değişmedi. 
     Geçen hafta en yüksek oranlı artış, yüzde 28.48 ile Marmaris Altınyunus hisselerinde gerçekleşti. Yüzde 21.87'lik artışla Yapı Kredi Yatırım Ortaklığı hisseleri ikinci ve yüzde 20.00'lik artışla Deva Holding hisseleri üçüncü oldu. 
     En yüksek oranlı düşüş ise yüzde 17.55 ile Türkiye İş Bankası KURUCU hisselerinde oldu. Yüzde 16.39'luk düşüşle DYO Boya hisseleri ikinci ve yüzde 6.82'lik düşüşle de Mensa Mensucat hisseleri üçüncü sırada yer aldı. 
     
     DÖVİZ 
     Geçen hafta, YTL karşısında dolar dışındaki döviz türleri değer kazandı. İstanbul serbest döviz piyasasında alınıp satılan ABD Doları Türk Lirası karşısında yüzde 0.98 oranında değer yitirirken, avro yüzde 0.62 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 0.0130 YTL düşerek 1.3150 YTL'ye indi. Avronun satış fiyatı ise 0.0100 YTL artarak 1.6200 YTL'ye çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.21 artışla 2.3400 YTL'ye, İsviçre Frangı'nın satış fiyatı yüzde 1.06 artışla 1.0490 YTL'ye yükseldi. 
     Bugün öğle saatlerinde ise İstanbul serbest piyasada ABD Doları 1.3120 YTL'den, Avro 1.6160 YTL'den, İngiliz Sterlini 2.3450 YTL'den ve İsviçre Frangı da 1.0400 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 1.09, Cumhuriyet altınının satış fiyatı yüzde 1.21 oranında arttı. 
     Dünkü kapanış itibariyle külçe altının gram satış fiyatı 18.60 YTL'ye, Cumhuriyet altınının satış fiyatı 125.50 YTL'ye çıktı. 
     İstanbul Altın Borsası'nda İAB geçen hafta 24 ayar altının gram fiyatı ise yüzde 1.28'lik artışla 18.30 YTL'ye yükseldi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.46 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,762 puan artarak 600,055 puandan 602,817 puana yükseldi. 
     Geçen haftanın en çok değer kazanan katılma belgeleri, yüzde 5.85'lik artışla İş A Tipi Metal Eşya Endeks Fon, yüzde 5.22'lik artışla Akbank A Tipi Sabancı Holding İştirak Fon ve yüzde 4.33'lük artışla Bizim Menkul Değerler A Tipi İnşaat Sektör Fon olarak sıralandılar. 
     Haftanın en çok değer yitiren katılma belgeleri ise yüzde 3.07'lik düşüşle Ata B Tipi Yabancı Menkul Kıymet Yatırım Fonu, yüzde 1.82'lik düşüşle Eczacıbaşı Menkul Değerler B Tipi Tahvil-Bono Fonu ve yüzde 1.78'lik düşüşle Oyakbank B Tipi Yabancı Menkul Kıymet Fonu oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.33 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
