<DOC>
<DOCNO> 354174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas08.html </URL>
<DATE> 2005/06/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fransa’da 'öldürücü yaz' korkusu 
</HEADLINE>
<TEXT>

     SAADET ORUÇ Paris DHA 

SON 2 günde kaydedilen sıcaklık oranlarıyla mevsim normallerinin ortalama 8 derece üstüne çıkılan Fransa’da, hava sıcaklıkları pazartesi günü de aşırı yüksek seyrederek, yeni bir ’öldürücü yaz’ endişesine neden oldu. 
     Her ne kadar Fransız meteoroloji uzmanları, ’canicule’ denilen öldürücü sıcaklar için "3 gece üst üste yüksek değerlerin kaydedilmesi gerektiğini ve şimdiye kadar böyle bir duruma rastlanmadığını" söylese de, özellikle güney Fransa’dan gelen haberlerde, bu sıcakların çoktan başladığı belirtiliyor. Güney Fransa’da çıkan yerel gazetelerde, "Öldürücü sıcaklar şimdiden başladı" şeklinde haberler yeraldı. Başkent Paris de aşırı sıcaklardan nasibini alırken, özellikle öğle saatlerinde sokakların tenhalığı dikkat çekiyor. 
     2003 yılında yaşanan aşırı sıcaklar nedeniyle ağustos ayının ilk yarısında binlerce kişi yaşamını yitirmişti. Yaşlıların ve hastaların başını çektiği bu kitlesel ölümlerde, Fransa’nın sosyal açıdan bir başka gerçeği de ortaya çıkmıştı. Aileler, büyüklerinin cenazelerini almak için tatillerini yarıda kesmemiş ve morglarda yaşlı Fransızların cenazelerini koyacak yer kalmamıştı. Bu yıl için ise yeni bir öldürücü sıcak olasılığı için acil eylem planı hazırlandığı belirtilmişti. 
     
</TEXT>
</DOC>
