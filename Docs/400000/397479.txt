<DOC>
<DOCNO> 397479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/ekonomi/eko03.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sabancı Grubu olarak sanatla fark yaratacağız' 
</HEADLINE>
<TEXT>


KADİFE ŞAHİN 

Picasso İstanbul'da sergisinin sponsoru olan Sabancı Holding'in Yönetim Kurulu Başkanı Güler Sabancı, "Sabancı Grubu olarak sanat olaylarıyla fark yaratacağız" dedi. Sakıp Sabancı Müzesi'nde dün sanat ve iş dünyasından gelen davetlileri karşılayan Güler Sabancı, grubun bu tür sanat ve kültür olaylarıyla fark yaratmayı bir strateji olarak belirlediğini söyledi. 
24 Kasım 2005 26 Mart 2006 tarihleri arasında ziyaret edilebilecek Pablo Picasso sergisinin Türkiye'de olmasından büyük mutluluk duyduklarını belirten Sabancı, şunları söyledi 
"Sabancı olarak bizim vizyonumuz fark yaratmak ve kalıcı etkiler sağlamaktır. Bu proje bizim toplumsal duyarlılık projelerimizden biri. Proje kendi konusunda, yani sanatta yeni bir standart getirecek, fark yaratacak." Amcası Sakıp Sabancı'nın en büyük arzularından birinin Picasso sergisini İstanbul'a getirmek olduğunu anlatan Güler Sabancı, şöyle dedi 
"Bu serginin İstanbul'a gelmesinde rahmetli Sakıp Bey'in arzusunun büyük etkisi var. Ama onun arkasında bir rasyonelite de var. Sakıp Amcam bu sergiyi iki sebepten istedi. Birincisi, bu müzeyi öyle bir standartta yapalım ki Picasso'lar gelebilsin. Biz de dört sene boyunca bu amaca yönelik bir çalışma yürüttük. Yönetimini de ona göre belirledik. Nazan Hanım Ölçer gibi kıymetli bir kişiyi müze müdürlüğüne getirdik. İki genç kızımız bu iş için İtalya'da eğitim gördü. İkinci sebep, Picasso sadece çok büyük bir sanatçı değil, dünyanın çok yakından tanıdığı bir ressam. Biraz da bunun için istiyordu. Türk halkı daha fazla ilgi gösterir diye." 

Müşfik Kenter'in sesi 
Ziyaretçilerin Picasso İstanbul'da adlı sergiyi izlemelerinde Türkçe ve İngilizce bilgiler, sesli bilgilendirme sistemi ile sunulacak. Picasso'nun sergisinde bulunan 26 eserin tanıtımı Müşfik Kenter'in sesinden yapıldı. Serginin açılışına bin kişi davet edildi. 


</TEXT>
</DOC>
