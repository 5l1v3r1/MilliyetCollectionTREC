<DOC>
<DOCNO> 383188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur17.html </URL>
<DATE> 2005/10/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yağış ve sel uyarısı 
</HEADLINE>
<TEXT>

     İstanbul Valiliği, ilde yarın beklenen sağanak yağış konusunda kamu kurum ve kuruluşlarını uyardı, vatandaşların da alınan tedbirlere duyarlı olmasını istedi. 
     İstanbul Valiliği Afet Yönetim Merkezi’nden yapılan açıklamada, Meteoroloji Bölge Müdürlüğü’nden alınan hava tahmin raporuna göre, İstanbul’un yeni bir yağışlı havanın etkisine gireceği ve yarın il genelinde etkili olacağının tahmin edildiği belirtildi. 
     Yağışın olumsuz etkilerine karşı ilgili kamu kurum ve kuruluşlarının gerekli tedbirleri almaları konusunda uyarıldığına dikkat çekilen açıklamada, vatandaşların da alınan önlemlere duyarlı olmaları istendi. 
     
     METEOROLOJİ DE UYARDI 

     Meteoroloji, yurdun batı kesimlerinin yeni bir yağışlı havanın etkisine girdiğini belirterek, su baskını, sel ve taşkın gibi olaylara karşı vatandaşları dikkatli olmaları konusunda uyardı. 
     Meteoroloji Genel Müdürlüğü Analiz ve Tahmin Merkezi’nden yapılan yazılı açıklamaya göre, yurdun batı kesimleri bugün öğle saatlerinden itibaren Orta Akdeniz üzerinden gelen yeni bir yağışlı havanın etkisine girdi. 
     Marmara’nın batısı, kıyı Ege ile öğleden sonra ve akşam saatlerinde Batı Akdeniz bölgelerinde yağış bekleniyor. 
     Sağanak ve gökgürültülü sağanak şeklinde görülecek yağışların İzmir, Aydın, Muğla, Edirne ve Çanakkale illerinde bugün öğleden sonra ve akşam saatlerinde etkili olması beklendiğinden, yaşanabilecek su baskını, sel, taşkın gibi olumsuzluklar konusunda ilgililerin ve vatandaşların dikkatli olmaları istendi. 
     
</TEXT>
</DOC>
