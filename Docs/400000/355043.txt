<DOC>
<DOCNO> 355043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun21.html </URL>
<DATE> 2005/06/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yunanistan'da genel grev yaşamı felç etti... 
</HEADLINE>
<TEXT>

     Yunanistan'da kamu ve özel sektör çalışanlarının 24 saatlik genel grevi, ülkede yaşamı felç etti. 
     Yunanistan İşçi Sendikaları Konfederasyonu'nun GSEE ile Yunanistan Kamu Çalışanları Konfederasyonu'nun çağrısıyla yapılan greve, şehiriçi ve şehirlerarası ulaşımda görev yapan otobüs, tren, metro, troleybüs, tramvay şoförlerinin katılmasıyla, özellikle büyük kentlerde ulaşım zaman zaman durma noktasına geldi. 
     Denizyolu çalışanlarının da grev yapmasıyla birlikte, anakara ile adalar arasındaki deniz bağlantısı koptu, Olympic havayolları ise her yöne yalnızca tek sefer yaptı. 
     Öte yandan kamu bankaları, elektrik ve su işleri daireleri ile PTT çalışanlarının büyük bölümünün de eyleme katılmasıyla, müşteri hizmetlerinde aksaklıklar oldu. 
     Basın çalışanları da greve 12.00-16.00 saatleri arasında iş durdurma eylemiyle destek vereceği için, televizyon ve radyolarda haber bültenlerinin bu saatlerde yayımlanmayacağı açıklandı. 
     
</TEXT>
</DOC>
