<DOC>
<DOCNO> 353966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun47.html </URL>
<DATE> 2005/06/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
DSÖ, radon gazına savaş açıyor... 
</HEADLINE>
<TEXT>

     Dünya Sağlık Örgütü DSÖ , dünyada her yıl akciğer kanserinden onbinlerce kişinin ölümüne yol açan yeraltı gazı radona karşı savaş açıyor. 
     DSÖ yetkilileri, topraktan yeryüzüne yayılan renksiz ve kokusuz radyoaktif radon gazıyla mücadele edebilmek amacıyla dünya çapında eylem planı hazırladılar. 
     DSÖ uzmanı Dr. Mike Repacholi, radonun akciğer kanserinde sigaradan sonra ikinci büyük risk faktörü olduğunu, bu riskin sigara tiryakileri arasında sigara içmeyenlerden 25 kat fazla olduğunu belirtti. 
     Cenevre'de açıklama yapan Dr. Repacholi, uranyumun çözünmesiyle ortaya çıkan radonun, ''çevremizde her yerde bulunduğunu'' vurguladı ve ''Bütün toplumlar aslında kolayca önlenebilecek bir riskle karşı karşıya bulunuyor. Ama bu husus şimdiye kadar kimsenin dikkatini çekmemiş...'' dedi. 
     Açık havada yoğunluğu azalan radon, özellikle kapalı mekanlarda biriktiğinde tehlikeli olabiliyor. 
     Binaların inşaat sırasında radona maruz kalmasının büyük ölçüde engellenebileceğini belirten DSÖ uzmanı, inşaatı tamamlanmış binalarda da radondan kaçınılabileceğini anlattı ve bunun için döşeme altının iyi havalandırılması ya da çatlak ve deliklerin güzelce kapatılmasının yeteceğini kaydetti. 
     DSÖ'nün hazırladığı üç yıllık proje uyarınca radon uzmanları bir araya gelecek. Uzmanlar, risk değerlendirmesi yapacak, radon yoğunlaşmalarını ölçerek bunu azaltma çalışmaları yapacak, kamuoyunu aydınlatacaklar. 
     
</TEXT>
</DOC>
