<DOC>
<DOCNO> 351248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yazar/civaoglu.html </URL>
<DATE> 2005/06/12/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Mare nostrum 
</HEADLINE>
<TEXT>


Cennette günah diye anılan adada 24 saatlik bir yaşam parantezi açtım. Bir saat firması "Biz saat değil, zaman kavramı satıyoruz" diye reklam yapmakta. 
Mikonos Mykonos bunun bir örneği... 
Başka bir zaman boyutunda yaşanıyor. 
Yaşam önce kafelerde başlıyor. 
13.00 dolaylarında afyon patlatmak için mis kokulu kahve... 
Kahvaltı 14.00-14.30'da... 
Daha sonra harikulade kumsallar, koylar, kristal gibi turkuaz pırıl pırıl su... 
Sürekli içki servisi ve plaj partisi... 
En güzel plajı ikiye bölünmüş... Birinde erkekler , diğerinde kadınlar 
Böyle ayrımcılığı olmayan sıradan dünyalılara zaten Ada'nın tümü açık. 
21.00 dolaylarında otellere dönüş. 
Duş, belki yarım saat-bir saat siesta... Gece için hazırlık... O saatlerde Mikonos sokakları boş. Sanki görüntü donmuş... 
12.00'ye doğru ada birden hareketleniyor. 
Yemek ve disko... 
Sabah 4 dolaylarında plajlara yeniden akın başlıyor. Sabaha kadar içki, dans... Plajlarda sevişen çiftler... Ve deniz... Sabah 9'a kadar böyle sürüyor. 
............................. 
Mikonos'ta sanki zamanın ayağı kaymış ve başka saatlerin yaşandığı bir 24 saat... 
............................. 
Mikonos, zaman kavramı kadar, yaşam kavramı da satıyor. 
Bir coğrafyada turizm, ancak tarih, sanat ve kültür tabanı üzerinde yükseliyorsa tutulur. 
Mikonos da sadece "seks içki"nin adası olarak algılanırsa, yüzeysel yaklaşım olur. 
Mikonos, eğlence çekim alanı oluşturmadan önce entelektüellerin adasıydı. Onları bir araya getiren şey, harikulade denizi, kumsalları, pek bilinmeyen, güzelliklerinin ötesinde, adanın tarihi yapısıydı da... 
1207'de Venediklilerin h kimiyeti altına girmiş olan adalılar, 1615'te Mikonos topluluğunu kurmuşlardı. 
Kyklad türü köylerin en güzel örneklerinden biri... 
Dar sokakları, aslında korsanlardan korunmak için düşünülmüştü. 
Ada'nın Arkeoloji Müzesi, Halk Müzesi, Ege Deniz Müzesi ve Kent Sanat Galerisi ünlüdür. 
Adanın diskoları, restoranları, kahveleri ve plajları, günaha "tavan" yaptıran yaşamı kadar, tarihi kalıntıları ve müzeleri, sanat galerileri de ilgi çeker. 
Yanındaki Delos Adası, Yunanistan'ın önemli arkeolojik sit alanlarından biridir. 
Mitolojiye göre Artemis ve Apollon, Delos'ta doğmuşlar. 
İyonlar, MÖ 1000 yılında bile Apollon'un onuruna dans ve spor gösterilerinin yapıldığı Delos şenliklerini başlatmışlardı. 
Çılgınlıkların doruğa çıktığı Mikonos geceleri, bir bakıma 3000 yıllık şenlik geleneğinin devamıdır. 
Burası, bizim Bodrum'un oluşum sürecine benzetilebilir. 
Nasıl ki Bodrum, önceleri entelektüellerin buluşma sığınma yeriydi... Daha sonra tarih ve entelektüel doku üzerine eğlence ve turizm dalgaları geldi... Mikonos da aynı süreci geçirdi. 
Harikulade deniz ve kumsal çerçevesi, Bodrum iklimini andıran az uyku yeterli rutubetsiz geceleri, bu oluşumun diğer unsurları... 
Ada'da her dakika güzel. 
İçki, seks, dans büyüsüyle güneşin doğuşu plajlardan izleniyor... Güneş batışı ise, Platis Gialos'tan kalkan taksi teknelerle gidilen koylardan... 
İki kattan yukarısına izin olmayan, doğayla bütünleşmiş mimari göz okşuyor. 
........................... 
Bu ayın sonundan itibaren Mikonos'a İstanbul'dan doğrudan uçak seferleri var. 
Keyifli, güzel bir yolculuğun ilkini yapanlar arasındaydım. 
Fırsat buldukça tekrarlayacağım. 
Tadı damağımda kaldı. 
İki saat ötesi Santorini Adası'na da aynı şirket uçak kaldırıyor. 
Bodrum'a gider gibi 55 dakikada adalara iniliyor. 
Ege'nin iki yakası arasında sular ısındıkça aynı kültürün çocukları birbirine yaklaşıyor. 
Akdeniz'den Latince "mare nostrum" diye söz edilir. 
Yani, "bizim deniz..." 
Bu denizin etrafındaki insanlar yerkürenin neresinde karşılaşsalar garip bir çekimle birbirlerine yaklaşırlar. 
Türkiye'nin AB'ye tam üyeliği için Yunanistan, İtalya, İspanya hatta Portekiz toplumlarının yüzde 50'sinden fazlası EVET diyor. 
Kamuoyu araştırmalarının ortaya koyduğu bu gerçek, bir rastlantı olamaz. 
Aynı denizin çocukları, aynı tatları alıyoruz. 
Teşekkürler Berna ve Fem... 



</TEXT>
</DOC>
