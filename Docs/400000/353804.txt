<DOC>
<DOCNO> 353804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas12.html </URL>
<DATE> 2005/06/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Aldırdığı yağlar bile para etti 
</HEADLINE>
<TEXT>

     İtalya Başbakanı Silvio Berlusconi'nin geçirdiği estetik operasyon sırasında aldırdığı yağlardan yapılan sabun rekor fiyata alıcı buldu. 
     İsviçre'nin Basel kentinde düzenlenen modern sanat fuarı Art Basel'de İtalya Başbakanı Silvio Berlusconi'nin geçirdiği estetik operasyon sırasında aldırdığı yağlardan yapılan sabun rekor fiyata alıcı buldu. 
     Reuters'in haberine göre fuara katılan ismi açıklanmayan bir İsviçreli sanat koleksiyoneri, sabuna tam 18 bin dolar ödedi. İtalya'da yolsuzlukla mücadele kampanyalarından esinlenerek 'Temiz Eller' ismi verilen sabun, hemen alıcı bulduğu için sadece birkaç saat sergilenebildi. Bu ilginç sabun, İtalyan sanatçı Gianni Monti'nin imzasını taşıyor. Berlusconi, geçen yıl bir operasyonla yüzünü gerdirip vücudundaki yağları aldırmıştı. 
     50 bin civarındaki koleksiyonerle sanat eleştirmenini bir araya getiren Art Basel, yeni zenginlerin akınına uğruyor. Cep telefonlarıyla sergi salonlarında dolaşan koleksiyonerler, çağdaş sanat eserlerini rekor fiyatlara satın alıyor. Ancak çağdaş sanata ödenen bu yüksek rakamlar, sanat uzmanlarını ürkütüyor. 
     Birçok müzenin koleksiyonuna yaşayan sanatçıların eserlerini koymaya gücünün yetmeyeceği öne sürülüyor. Bunun yanında yeni zenginlerin bu ilgisinin geçici olmasından ve giderek şişen çağdaş sanat piyasasının gelecekte çökmesinden endişe ediliyor. 

     
</TEXT>
</DOC>
