<DOC>
<DOCNO> 382516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun20.html </URL>
<DATE> 2005/09/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
'Havaalanında yalnız siyahlar aranıyor' iddiası 
</HEADLINE>
<TEXT>

     Hollanda'nın başkent Amsterdam'daki Schiphol havaalanında bazı hatlarda yapılan uyuşturucu kontrolleri sırasında yalnızca siyahların arandığı, gümrük görevlilerinin bu kişilere karşı ayrımcı ve ırkçı tutum sergilediği öne sürüldü. 
     Bazı kuruluşlar ile bir grup avukat tarafından yapılan ortak açıklamada, Hollandalı görevlilerin, Hollanda'nın eski sömürge ülkelerinden Surinam ile Hollanda'ya bağlı Antil Adaları ve Venezuela'dan gelen yolcuları yüzde yüz uyuşturucu kontrolüne tabi tuttuğu ve bu kontroller sırasında sergilediği tavırla insan haklarını ihlal ettiği belirtildi. 
     Açıklamada, bütün siyahların en geniş şekilde arandığı, arananların ortalama 3 ile 6 saat arasında bekletildiği, kimi zaman eşyanın parçalanarak kontrol edildiği, suçsuz yolculardan özür dilenmediği, bütün yolcuların potansiyel uyuşturucu kuryesi olarak görüldüğü, bazı yolculara midesinde uyuşturucu olabileceği gerekçesiyle saatlerce karın hareketi yaptırıldığı ifade edildi. 
     Schiphol'da Surinam ile Hollanda'ya bağlı Antil Adaları ve Venezuela'dan gelen yolculara yapılan bu davranışın ''hayvanlara yapılmasının dahi hoş görülemeyeceği'' belirtilerek, ''sahip olunan teknik olanaklarla çok daha rahatlıkla kontrol yapılabilecekken, görevlilerin siyahlara açıkça ırkçı bir davranış içinde olduğu'' vurgulandı. 
     Schiphol'da uğradıkları ayrımcı davranış nedeniyle yargıya başvuran bazı yolcuların davalarını üstlenen avukatlar, konu hakkında parlamentoya da bilgi sunduklarını belirtti. 
     
</TEXT>
</DOC>
