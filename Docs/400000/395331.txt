<DOC>
<DOCNO> 395331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/aspo.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahayı ıslatalım 
</HEADLINE>
<TEXT>


Kaygan zemin bizim için büyük avantaj olacaktır. Hem rakip kontrataklarda pas şiddetini iyi ayarlayamaz, hem de kötü kalecileri uzaktan şutlarda sıkıntı çeker. Çift forvet şart. Savunma göbeğine de hızlı adam koymalıyız 

RIDVAN DİLMEN 


İlk maçta futboldaki en sevimsiz skoru aldık. Bu yüzden Fatih Terim strateji belirlemekte bir hayli zorlanacaktır. 2-0 çok tehlikeli. Yani 3-1 bile daha iyiydi. Yukarı tükürsen bıyık, aşağı tükürsen sakal. Önde baskı kurmaya kalksan, kontra yeme şansın çoğalıyor. Fazla kontrollü oynamak istersen, bu kez pozisyon üretmekte zorlanırsın. İşte bu hassas iki olayın ortasını bulmamız gerek. Muhtemelen üç gündür Terim ve ekibi bu formülün peşinde koşuyorlardır. Sadece sahaya çıkacak futbolcuların isimleri değil, oyun felsefesi de, rakip de belirleyici etken olacaktır. 
Hamit Altıntop ile Emre'nin oynamaları çok ama çok önemli. İlk maçtaki kadromuz pas alış-verişinde hata yapmaya müsaitti. Ama Emre ve Hamit kadrodayken en kötü faul alırlar, ancak her şeyden önemlisi dripling yaparlar, şut atarlar. Bir büyük avantaj da İsviçre'nin bütün eleme maçlarında oynayan dörtlü savunmada fire vermesi. Magnin çok etkiliydi. Zincirleri bozuldu. Tabii ki klasik seyirci stres yaratabilir, takım paniğe girebilir laflarını kullanmak istemiyorum. Maç içinde İsviçre takımının çok iyi yaptığı tahriklere kapılmamak lazım. 

Tehlike hep var 
Bana göre ne kadar kontrollü oynarsak oynayalım, rakip İsviçre takım halinde kendi sahasına yığılacağı, Streller'in yerine hızlı Vonlanthen'i oynatacakları için kontra tehlikesi zaman zaman olacaktır. Mümkün olduğu kadar savunmanın göbeğine çabuk oyuncu atmamız gerek. 
Ayrıca sahanın ıslak olması da lehimize. Hava yarın açık olursa gerekirse maç öncesi saha ıslatılmalı. Böylece rakip, kontratakta pas şiddetini ayarlayamaz. Hem de bizim şutlarımız kötü kalecilerini zor durumda bırakır. Zaten orta saha oyuncularımız Hamit ve Emre, hem top kazanan, hem araya oynayan, hem de kanat bindirmeleri ile iyi orta yapan ve şut atan oyuncular. Dolayısıyla çift forvetle sahaya çıkmamız öncelikli şarttır. 



Madem öyle, işte böyle 

İsviçre Milli Takım Teknik Direktörü Köbi Kuhn'un düzenlediği basın toplantısında, İsviçreli gazetecilerin sorduğu soru ve cevapların Türkçe'ye tercüme edilmemesi üzerine, Türkiye Futbol Federasyonu'nun yetkilileri de aynı yöntemle İsviçreli gazetecilere karşılık verdi. Fatih Terim'in düzenlediği basın toplantısında Türk gazetecilerin sorduğu soruların ve Terim'in konuşmalarının İsviçreli gazetecilere tercüme edilmemesi gözden kaçmadı. 

Prim 250'şer milyar lira 

Milli Takım oyuncuları, İsviçre engelini aşarak Almanya vizesi almaları halinde bir servete konacaklar. Ay - yıldızlı futbolcular prim olarak 250'şer milyar lira alacaklar. Bu arada Milli Takımlar Sorumlusu Davut Dişli, oluşan atmosferin takımı olumlu bir şekilde etkileyeceğini söyledi. Hiç kimsenin ortamı germek gibi bir amacının olmadığını söyleyen Dişli, "Ancak bizim bu heyecanımızı kimse durduramaz. Satılmaz denilen biletlerin hepsi bitti. 40 bin bayrağımız var. Mehter marşımız maç öncesinde seyircimizi coşturacak" diye konuştu. 

Valiliğe başvuru 

FIFA'nın Türkiye - İsviçre maçı için görevlendirdiği Polonyalı Michel Uskievic ve İngiliz güvenlik sorumlusu Alen Huchkins dün Çırağan Otel'e giderek, İsviçreli yetkililerden yaşanan olaylarla ilgili bilgi aldı. Daha sonra Ceylan Intercontinental Otel'de bir toplantı yapan FIFA yetkilileri, Zürih'te bulunan FIFA merkeziyle temasa geçerek durumu bildirdiler. Televizyon görüntülerinden de yararlanan FIFA güvenlik kurulu olayı incelemeye aldı. Sabah saatlerinde bir araya gelen Uskievic ve Huchkins, daha sonra İstanbul Valiliği'nden maç için güvenliğin artırılmasını istedi. 

DAUM milli maçı yorumluyor 

Fenerbahçe Teknik Direktörü, Türkiye-İsviçre maçını Milliyet okuyucuları için yorumlayacak. Alman hoca, Dünya Kupası için son kritik dönemece çıkan ay-yıldızlı ekibin performansını değerlendirecek. 

Souness yine devrede 

Emre Belözoğlu'nun forma giydiği Newcastle United'ı çalıştıran Graeme Souness, ilk maçta olduğu gibi rövanşta da tribündeki yerini alacak. Bern'de Tuncay'ı göz hapsine alan İngiliz hocanın, bu kez Nihat Kahveci ve Yıldıray Baştürk'ü İsviçre önünde takip edeceği öğrenildi. Souness, daha önce de Anelka'nın transferi için uzun süre uğraşmış, ancak Fenerbahçe'nin izin vermemesi üzerine geri adım atmıştı. 

Nasıl tur atlarız 
İlk maçı 2-0 kaybeden Türkiye'nin, turu geçmesi için üç farklı skor yakalaması gerekiyor. Sahadan 2-0 galip ayrılmamız halinde maç uzatmaya gidecek. 3-1, 4-2 gibi gollü iki farklı galibiyetlerimiz İsviçre'nin işine yarayacak. Uzatmalarda altın gol uygulamasına gidilmeyecek. 15'er dakikalık iki devrede eşitlik bozulmazsa seri penaltı atışlarına gidilecek. 
</TEXT>
</DOC>
