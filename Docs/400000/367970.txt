<DOC>
<DOCNO> 367970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun03.html </URL>
<DATE> 2005/08/08/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Rumlar, AB temsilcisinin köpeğinin ölümüne neden olunca... 
</HEADLINE>
<TEXT>

     AB Komisyonu’nun "Kıbrıs" temsilliği görevini bir süre önce tamamlayan Büyükelçi Adrian Van der Meer, köpeğinin Güney Kıbrıs’tan Brüksel’e Rum havayollarıyla dönüş sırasında hastalanıp ölmesinden ötürü Rum hava yollarından tazminat talep etti. 
     Görevini tamamlamasının ardından Brüksel’e dönen Büyükelçi Van der Meer, Rum havayolları müdürlüğüyle birçok Rum yetkiliye gönderdiği mektubunda, "özel kafeslerinde bulunan kedi ve köpeğine bagaj muamelesi yapılarak, diğer bagajlarla birlikte güneşin altında ve uçak motorlarının yakınında bekletildiğini ve kalkıştan az önce bir hostesin, kendilerine köpeğin rahatsızlandığı haberini verdiğini" belirtti. 
     Meer, "AB normlarına göre Larnaka havaalanında görevli olması gereken veterinerin bulunamadığını, bunun üzerine biri Larnaka biri de Lefkoşa’da olmak üzere iki veterinerin köpeğin güneşten ötürü hastalandığını doğruladıklarını" kaydetti. 
     Meer, Rum havayollarının hayvan taşımacılığını durdurarak gerekli incelemeleri yapmasını, köpeğin tedavisi için Güney Kıbrıs’ta kalan eşinin masraflarının ve köpeğin Rum havayollarına ödenmiş olan taşımacılık ücretinin kendisine ödenmesini, köpeği satın alırken verdikleri 500 Kıbrıs lirasının bir hayvanları koruma örgütüne bağışlanmasını, geçirdiği travma sonucu tıbbi tedavi gören eşinin masraflarının da kendisine ödenmesini talep ediyor. 
     Rum basını, 29 Temmuz günü Rum havayollarıyla Brüksel’e uçan Büyükelçi ve eşinin, "Golden Retiriver" cinsi köpeği ve bir kedisinin Rum havayollarıyla taşınması konusunda gerekli düzenlemeleri yaptığını, ancak köpeğin Larnaka havaalanında güneşte bekletilmesinden ötürü öldüğünü yazdı. 
     
</TEXT>
</DOC>
