<DOC>
<DOCNO> 370459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/axsiy01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP tarih oluyor 
</HEADLINE>
<TEXT>


DEHAP, partileşmesini tamamladığında Demokratik Toplum Hareketi'ne katılma kararı aldı. Genel Başkan Bakırhan, "Aydınlar, bundan sonra sorunu muhataplarına teslim etmeli" dedi 

ANKARA Milliyet 


DEHAP Genel Başkanı Tuncer Bakırhan, Demokratik Toplum Hareketi'nin DTH partileşmesi ile DEHAP'ın kapatılacağını kaydederek, "DEHAP misyonunu tamamladı" dedi. Yakın zamanda kuruluşunu ilan edecek olan DTH'ye katılmak için toplanan DEHAP Parti Meclisi ve il başkanları, partinin geleceğini tartıştı. 
Toplantının açılışında konuşan Bakırhan, son siyasal süreci değerlendirdi. "Kürt sorunu"nu, İsrail - Filistin, İngiltere - IRA ve İspanya'daki ETA sorunlarına benzeten Tuncer Bakırhan, diyalog yolunun açılmasını istedi. 

'Önemli bir adım' 
Başbakan Recep Tayyip Erdoğan'ın sorun konusunda devletin 80 yıllık politikası dışında yeni şeyler söylediğini vurgulayan Bakırhan, "Bize düşen bu süreci iyi okuyup, hükümetin gerekenleri yerine getirmesi için yoğun bir çaba göstermemizdir" dedi. 
Aydınların önemli bir adım attığına işaret eden Bakırhan, bundan sonra sorunu muhataplarına teslim etmelerini istedi. Bakırhan, muhataplardan birinin "demokratik Kürt hareketi" olduğunu kaydetti. Bakırhan, şöyle konuştu 
"Bu sorunun muhatapları Türkiyeli aydınlar değildir. Önemsiyoruz. Hep beraber yapılacak en önemli şey bu sorunun muhataplarını işaret etmeleridir." 
Bakırhan, DTH'de partileşmede son aşamaya gelindiğini vurguladı. DEHAP'ın misyonunun tamamladığını ifade eden Bakırhan, "Siyasi partiler araçtır, dolayısıyla DEHAP da araçtır. Amacımız DTH'nin partileşmesidir. Biz de DTH'ye katılım sağlayacağız" dedi. 
Parti meclisi üyeleri ve bazı il başkanlarının konuşmalarından sonra oy birliği ile DEHAP'ın DTH'ye katılımı kararı alındı. Önümüzdeki ay kurulması beklenen DTH'ye kitlesel katılım nedeniyle boşalacak DEHAP'ta 45 gün içinde kongreye gidilecek. Kongrede DEHAP'ın feshedilmesi yönünde karar çıkması bekleniyor. 




</TEXT>
</DOC>
