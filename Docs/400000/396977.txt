<DOC>
<DOCNO> 396977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun20.html </URL>
<DATE> 2005/11/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Talabani'ye İran'da şok sözler Cinayetlerin sorumlusu ABD'dir 
</HEADLINE>
<TEXT>

     İran'ın dini lideri Ayetullah Ali Hamaney, ''Irak'taki bütün cinayetlerin sorumlusunun ABD olduğunu'' söyledi. 
     Tahran'daki temaslarını sürdüren Irak Devlet Başkanı Celal Talabani, Hamaney ile görüştü. 
     Hamaney, Talabani ile görüşmesinde, İran ve Irak halkının dini, kültürel ve tarihi bağları bulunduğunu belirterek, ''Irak'ın ilerlemesi, güvenliği, bağımsızlığı ve gücünün İran'ın da yararına olduğunu'' kaydetti. 
     ''Irak ile ilişkilerin geliştirilmesinde sınır tanımadıklarını'' söyleyen Hamaney, ''Irak halkı, çok yakın bir gelecekte mevcut sıkıntılara, güvensizliğe, tahribata son verecek ve İslam dünyasında parlayacak'' diye konuştu. 
     ''Irak'ın güvenliği, bizim güvenliğimizdir'' diyen Hamaney, Irak'ın bağımsız ve güçlü bir devlet olmasının kendileri için de gurur verici olduğunu, bütün konularda Irak'a yardım etmeyi sürdüreceklerini ifade etti. 
     Irak'taki terör saldırıları nedeniyle üzüldüğünü kaydeden Hamaney, ''Irak'taki bütün cinayetler ve halkın çektiği sıkıntıların sorumlusu ABD'dir. Irak'taki yabancıların varlığı da Irak halkı için zararlıdır. Bu nedenle Irak halkı ve hükümeti, işgalcilerin ülkeden çıkarılması için bir süre belirleyebilirler. Elbette ABD ve İngiltere, sonunda acı bir tecrübeyle Irak'tan ayrılmak zorunda kalacak'' ifadesini kullandı. 
     ABD'yi, Irak'ın komşularıyla, özellikle İran ile ilişkilerini ''yalan ve iftiralarla'' bozmak istemekle suçlayan Hamaney, Irak hükümetinin bu konudaki tutumunu olumlu bulduklarını kaydetti. 
     Ayetullah Hamaney, iki ülke arasında imzalanan anlaşmaların uygulamaya geçirilmesini umduğunu sözlerine ekledi. 
     
     TALABANİ 
     İran Cumhurbaşkanı Mahmud Ahmedinejad'ın da hazır bulunduğu görüşmede, Irak Devlet Başkanı Celal Talabani, ''dini lider Ayetullah Hamaney ile görüşmekten duyduğu memnuniyeti'' dile getirdi. 
     İki ülke arasındaki ilişkilerin stratejik ve kalıcı olduğunu belirten Talabani, ''İran'ın bize yaptığı yardımları hiçbir zaman unutmayacağız'' dedi. 
     Talabani, bağımsızlık ve birlikteliğe önem verdiklerini ifade ederek, Irak'taki bütün grupların hakkını korumak için çaba gösterdiklerini söyledi. 
     Celal Talabani, Hamaney ile görüşmesinden önce, İran İslam devrimi lideri Ayetullah Humeyni'nin mezarını ziyaret ederek, çelenk bıraktı ve özel defteri imzaladı. 
     Irak Devlet Başkanı Talabani'nin, İran'dan yarın ayrılması bekleniyor. 
     
</TEXT>
</DOC>
