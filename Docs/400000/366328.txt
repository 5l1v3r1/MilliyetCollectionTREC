<DOC>
<DOCNO> 366328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun05.html </URL>
<DATE> 2005/08/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Washington Post İran, 10 yıl sonra nükleer bomba yapabilir 
</HEADLINE>
<TEXT>

     Washington Post gazetesi, yeni bir ABD istihbarat değerlendirmesinde İran'ın, 10 yıl sonra bir nükleer bomba yapma kapasitesine ulaşabileceğinin tahmin edildiğini yazdı. 
     Post, yeni değerlendirmeye yakın bazı Amerikalı kaynaklara dayanarak bugün yayımladığı haberde, İran'ın nükleer bomba yapma kapasitesine ulaşmasıyla ilgili daha önceki tahminlerin 5 yıl olduğunu belirtti. 
     Habere göre, ''Ulusal İstihbarat Tahmini'' adlı yeni değerlendirme raporu, İran ordusunun gizli çalışmalar yaptığına dair geçerli göstergeleri de içeriyor, ancak bu çalışmaların nükleer silah programıyla doğrudan ilgili olduğunu gösteren bilgilere yer vermiyor. 
     Raporda, İran yönetiminde etkili olan din adamlarının nükleer silah yapmaya karar verip vermediği konusunda belirsizlik bulunduğu da ifade ediliyor. 
     İran, uranyum dönüştürme çalışmalarına, AB'nin soruna çözüm bulunması şansını ortadan kaldırabileceği uyarısına rağmen, yeniden başlayacağını dün bildirmişti. 
     
</TEXT>
</DOC>
