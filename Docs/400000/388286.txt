<DOC>
<DOCNO> 388286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy02.html </URL>
<DATE> 2005/10/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bartholomeos Bazı kesimlerin 'ekümenik' sıfatına alerjisi var 
</HEADLINE>
<TEXT>

     Fener Rum Patriği Bartholomeos, "Türkiye laik, dinler arası ayrımcılık uygulanmayan bir ülke. Ruhban Okulu’nun, topraklarında bulunması bir şeref olacaktır" dedi. 
     Fener Rum Patrikhanesi ile AP Hıristiyan Demokratlar-Avrupa Demokratları Grubu’nca İstanbul’da düzenlenen konferansın ilk oturumunun ardından söz alan Bartholomeos, AK Parti Genel Başkan Yardımcısı Şaban Dişli’ye, "açık, doğrudan ve direkt bir dil kullandığı ve Ortodoks azınlığın sorunlarını dile getirdiği" için teşekkür etti. 
     "Hükümet ile aralarında diyalog olmamasından" yakınan Bartholomeos, "Başbakan’a ziyaretlerime rağmen Ankara, Patrikhane ile ilişki içine girmek istemiyor. Bu diyaloğun olmaması sebebiyle burada cevap vermek istiyorum" dedi. 
     Bartholomeos, Heybeliada Ruhban Okulu’nun açılmasının, 35 yıldır tartışıldığını kaydederek, "Heybeliada Ruhban Okulu, üniversite düzeyinde bir okul değildi. O zaman özel üniversite konumuna dahil edebilirdik. Buradan mezun olanlara biz bir diploma veririz. Bu diploma, lise sonrası bir senelik eğitim aldığını belgeler. Bu nedenle de, Heybeliada Ruhban Okulu’nun üniversite seviyesine sokularak kapatılması hatadır" diye konuştu. 
     "Milli Eğitim Bakanı Çelik, Yunan meslektaşıyla görüşürken ’burada hukuki açıdan engel olmadığını’ ifade etti. Hatta ’24 saat içinde açılabilir’ dedi. YÖK Başkanı Teziç de, Patrikhane’yi ziyaret etti ve ’okulun açılmasında hukuki engel olmadığını’ ifade etti, ’burada siyasi irade söz konusu. Bu gösterilirse yarın açılabilir’ dedi" şeklinde konuşan Bartholomeos, Heybeliada Ruhban Okulu’nun hem Osmanlı döneminde, hem de Cumhuriyet devrinde uzun yıllar faaliyet gösterdiğini bildirdi. 
     Bartholomeos, Heybeliada Ruhban Okulu’nun Ortodoks kilisesine ve bütün insanlara, ihtiyaç duyduğu insanları yetiştirdiğini ifade ederek, "Okulun, devlete karşı değil, devlete hizmet olarak işlediğini" söyledi. 
     "Okulun, Türkiye Cumhuriyeti Devleti’nin denetimi olmadan çalışmak istediğine" ilişkin haberler çıktığını ve bunun doğru olmadığını kaydeden Bartholomeos, "Türkiye, laik bir ülke. Dinler arası ayrımcılık uygulanmayan bir ülke. Ruhban Okulu’nun, topraklarında bulunması bir şeref olacaktır. AB’ye girme hareketindeki bir ülkede bu tür yalan haberlerin çıkması üzücüdür. Çünkü, bizim Türk halkı ile barışçı bir birlikteliğimiz var" dedi. 
     -"EKÜMENİK" KONUSU- Hukuki bir kişiliklerinin olması gerektiğini dile getiren Bartholomeos, konuşmasını şöyle tamamladı 
     "Gayrimenkul edinme hakkımız yok. Bu durumda olan başka bir vakıf bilmiyorum. Ekümenik sıfatını da kullanmıyoruz. Bazı kesimlerin ekümenik sıfatına alerjisi var. Sanki yüzyıllardır yaşadığımız bu topraklara karşı kullanacağımız sanılmakta. 
     Biz, Hıristiyan olduğumuz için ayrımcılığa maruz kalmak istemeyiz. 
     Aslında oy veriyoruz, haklarımız var. Ama hükümetimizle böyle bir diyalog yok. Gayrimenkul varlığımızın büyük kısmını, hatta kimsesiz çocukların barındığı gayrimenkulümüzü kaybettik. Bu konu, İnsan Hakları Mahkemesi’ne de gitti. 
     Eğer Patrikhane’nin mevcudiyeti bir çerçeve içine yerleştirilmezse çalışmalarına nasıl devam edebilir Cemaatimiz 3 bin kişiden oluşuyor. 
     Yarın bu Patrikhane’yi idare edecek kişileri, nasıl bulacağız Bu durumda, ekümenik patrikliğin olduğu yerlerden patrik tayin edilmesi gerekecek. Avrupalılar için normal olan şeyler, bizim için de geçerli olmalı. Hükümetten daha fazla anlayış bekliyoruz. Daha önceki patrikler ekümenik unvanını kullandılar. Ben seleflerimin devam ettirdiği geleneğin temsilcisiyim." Bartholomeos’un ardından söz alan AK Parti Genel Başkan Yardımcısı Şaban Dişli ise "Biz, diyaloğa açığız. Başbakan Recep Tayyip Erdoğan, randevu isteyene o anda randevu veriyor" dedi. 
     Hiçbir hükümet döneminde böyle bir açıklığın görülmediğini vurgulayan Dişli, şunları söyledi 
     "Bizde insanlar arası, dinler arası hoşgörü var. Ancak bizden düne bir çözüm isteniyor. Ama zamana ihtiyacımız var. Hepimiz bu konuda kanunlara ve kurallara saygılı olmalıyız. Bartholomeos’un, bazı malvarlıkları ve okullarına el konulması sözlerine çok üzüldüm. 
     Başbakan Erdoğan kaç kez söyledi ’biz okulu açmak istiyoruz’ diye. 
     Makarios örneğini biz vermedik. Böyle bir açıklamamız olmadı. 
     Bakan Çelik’in söyledikleri de doğru. Hep birlikte Çelik’in önerisini hayata geçirebiliriz. Malvarlığı konusu parlamentonun gündeminde. Biz çok açığız ve samimiyiz. Söylediğimiz her şeyi yapıyoruz. Bazı çözümler üzerinde çalışıyoruz. Bu anlamda diyalog, mutlaka devam etmeli. Erdoğan ve ilgili bakanımız her türlü görüşme talebine açıktır. Ben de diyaloğun devam etmesinin önemini kendilerine aktaracağım. AK Parti’nin tüm dinlere, Hıristiyanlığa, Müslümanlığa, Yahudiliğe eşit mesafede olduğunu göstermek için bunu yapacağım." Bu arada, oturum sonrası Şaban Dişli, basın mensuplarının "Patrik Bartholomeos’un ekümenik ile ilgili sözlerinin kendisini rahatsız edip etmediğine" ilişkin soruları üzerine, "Evet, kullanılmaması lazımdı. 
     Çünkü Türkiye’nin kendi kuralları, şartları ve kanunları var. 
     Cumhuriyet bu kurumun konumunu çizmiş, onun dışında yeni bir şey yaratmak yanlış olur" dedi. 
     
</TEXT>
</DOC>
