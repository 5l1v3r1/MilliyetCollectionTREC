<DOC>
<DOCNO> 378580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun05.html </URL>
<DATE> 2005/09/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Irak güne saldırıyla başladı 35 ölü, 7 ceset bulundu 
</HEADLINE>
<TEXT>

     Irak'ın çeşitli yerlerinde bugün meydana gelen saldırı ve çatışmalarda, çoğu Irak polisi onlarca kişi hayatını kaybetti, çok sayıda kişi de yaralandı. 
     
     BAĞDAT 

     Bağdat'ın Dora bölgesinde, sabah ilk olarak bomba yüklü araçla intihar saldırısı düzenlenmiş, saldırıda 16 polis ile 5 sivil hayatını kaybetmiş, 21 kişi de yaralanmıştı Irak polisi, Dora mahallesinde 5 bombalı araç daha olduğunu, Iraklı ve Amerikalı askerlerinin olay yerine gittiğini, halktan da evlerinde kalmalarının istendiğini söyledi. 
     Polis, Bağdat'taki ilk saldırının ardından, bomba yüklü 2 aracın daha 1'er dakika arayla infilak ettiğini ve bu olayda da 7 polisin öldüğünü, 10'unun da yaralandığını belirtti. 
     Kentin doğu tarafında da Sanayi Bakanlığı'na ait bir otobüsün yakınında yola yerleştirilen bombanın patlaması sonucu 3 sivil öldü, 13 kişi de yaralandı. 
     Bugün ayrıca, Bağdat'ın güneyindeki Seydiye'de paramilislerle direnişçiler arasında çatışma patlak verdi. Olayda 1 polis öldü, bir diğeri yaralandı. 
     Bağdat'ın çeşitli yerlerindeyse kimliği belirsiz 7 kişinin cesedi bulundu. Bu kişilerin ellerinin ve gözlerinin bağlı olduğu kaydedildi. Kentin kuzeyinde ise yine bir polisin cesedi bulundu. 
     
     RAMADİ-BAKUBA-KERKÜK 

     Bağdat'ın batısındaki Ramadi kentinde, Amerikan güçleriyle direnişçiler arasında çatışma çıktığı belirtildi. Irak polisinden Nasır Alusi, direnişçilerin sabah Amerikalı ve Iraklı askerlere havantopu saldırısı düzenlediğini, sokaklarda silahlı militanların gezdiğini söyledi. 
     Alusi, Ramadi'deki bütün dükkanların kapandığını, boş sokaklarda otomatik silah sesleri yankılandığını aktardı. 
     Bakuba'da da, direnişçilerin havantopu ve küçük ateşli silahlarla düzenledikleri saldırılarda 1 polis öldü, 3 polis yaralandı. 
     Kerkük'te ise, polis devriyesinin geçtiği sırada yola yerleştirilen bombanın infilak ettiği, saldırıda 2 polisin öldüğü, 4'ünün yaralandığı kaydedildi. 
     
     HAVAN TOPU SALDIRISI 75 SİVİL YARALI 

     Bu arada, başkent Bağdat’ın güneyine düzenlenen havan topu saldırısında 75 Iraklı sivilin yaralandığı bildirildi. 
     İçişleri Bakanlığı kaynakları, Bağdat’ın 25 kilometre güneyindeki El Maden bölgesinde pazaryerine 11 havan topu mermisi düştüğünü ve en az 75 Iraklı sivilin yaralandığını duyurdu. 
     Saldırının kimin tarafından düzenlendiğinin bilinmediğini belirten yetkililer, başka ayrıntı vermedi. El Maden bölgesinde Sünni ve Şiilerin yaşadığı belirtiliyor. 
     Irak’ta bugün bomba yüklü araçlarla düzenlenen bir dizi saldırıda 152 kişi öldü. 
     
</TEXT>
</DOC>
