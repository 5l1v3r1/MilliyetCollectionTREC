<DOC>
<DOCNO> 377698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun23.html </URL>
<DATE> 2005/09/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İsrail çekildi, Gazze aşırı dinci militanlara kaldı 
</HEADLINE>
<TEXT>

     İsrail ordusunun bu sabah son askerini de çekmesinin ardından Gazze Şeridi, aşırı dinci militanlara kalırken, onlarca Filistinli de sınırı geçerek Mısır'a girdi. 
     Bölgedeki basın mensuplarının bildirdiğine göre, önce aşırı dinci Hamas ve sonrasında İslami Cihat örgütlerinin silahlı militanları, İsrail ordusunun önceden devriye gezdiği Gazze Şeridi'nin Mısır sınırı boyunca yer alan 14 km uzunluğundaki Philadelphia koridoruna yerleşti. 
     İsrail askerlerinin bölgeden çekilmesinin ardından Mısır sınırında da kontrol elden çıktı. Onlarca Filistinli sınırdaki dikenli teli yıkarak Mısır tarafına geçti Filistinliler, Mısır polisinin hiçbir engellemesiyle karşılaşmadı. 
     Filistinlilerin bu hareketi ve silahlı militanların gösterisi sırasında hiçbir Filistin güvenlik gücü göze çarpmadı. 
     
     ŞALOM FİLİSTİNLİLER BAŞARISIZ 
     Bu arada, İsrail Dışişleri Bakanı Silvan Şalom, Filistin güvenlik kuvvetlerinin, İsraillilerin Gazze'de geride bıraktığı Sinagogları korumamaları nedeniyle ''ilk görevlerinde başarısız olduğunu'' ileri sürdü. 
     Gazze Şeridi'nde bugün boş 4 sinagogu yakan Filistinlileri ''barbarca bir hareket içinde olmakla'' suçlayan İsrail Dışişleri Bakanı, Filistin Devlet Başkanı Mahmud Abbas'ı kastederek, ''dünya, kendi topraklarını kontrol edip edemeyeceğini görmek için Abu Mazen'i gözlüyor. Bugün karşı karşıya kaldığımız anarşi, bize gelecek için cesaret vermiyor'' dedi. 
     Abbas ise bugün yaptığı açıklamada, bölgeyi boşaltan İsraillilerin geride bıraktıkları 19 sinagogu, boş olmaları nedeniyle ''kutsal mekan'' olarak kabul etmediğini tekrarlamıştı. 
     
</TEXT>
</DOC>
