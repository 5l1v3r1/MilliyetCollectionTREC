<DOC>
<DOCNO> 384226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy11.html </URL>
<DATE> 2005/10/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tan Hazmetme kapasitesi yeni bir husus değil 
</HEADLINE>
<TEXT>

     Dışişleri Bakanlığı Sözcüsü Namık Tan, AB ile Türkiye arasında müzakerelerin başlamasının tüm taraflara hayırlı olmasını temenni ettiklerini söyledi. 
     Tan, haftalık basın toplantısında bir soru üzerine, tarama sürecinin teknik düzeyde 20 Ekim’de başlayacağını belirterek, tarama süreci devam ederken bazı başlıklarda müzakerelerin başlamasını beklediklerini kaydetti. 
     Sözcü Tan, Müzakere Çerçeve Belgesi’nde yer alan "hazmetme kapasitesi" ifadesine ilişkin bir soru üzerine, AB’nin Haziran 1993’te Kopenhag’da yaptığı ve Kopenhag kriterlerinin altyapısının 
     ortaya çıkarıldığı zirvenin sonuç bildirisinde bu ifadenin ilk kez kullanıldığını hatırlatarak, "Bu husus yeni bir unsur değil" diye konuştu. Avrupa Parlamentosu tarafından alınan kararların AB müktesebatının bir parçası olduğu yönündeki görüş ve eleştirilerin hatırlatılması üzerine Tan, "Bu yönde değerlendirmeler var, ama bunların doğru olduğunu söyleyemem, çünkü bu kararlar müktesebatın parçasını oluşturmuyor" dedi. Tan, müktesebatın parçası olan kararların, AB karar organlarınca alınması gerektiğini kaydetti. Tan, başka bir soru üzerine, "hazmetme kapasitesi"nin yalnızca AB için değil, Türkiye için de geçerli olduğunu belirterek, "müzakerelerin başarısızlıkla sonuçlanması durumunda Türkiye’nin AB’ye güçlü bağlarla çıpalanması" ifadelerini, "Bu ifadeler 17 Aralık’ın gerisinde değil" şeklinde değerlendirdi. 
     
</TEXT>
</DOC>
