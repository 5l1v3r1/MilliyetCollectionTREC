<DOC>
<DOCNO> 386157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur19.html </URL>
<DATE> 2005/10/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Belediye Başkanı'nın makam odasına haciz.... 
</HEADLINE>
<TEXT>

     Konya’nın Tuzlukçu Belediye Başkanı Suat Şahin’in makam odasındaki eşyalar, 2002 yılından kalan borç nedeniyle haczedildi. 
     Belediye Başkanı Şahin, AA muhabirine yaptığı açıklamada, kendisinden önceki belediye başkanı döneminden kalan borçlar nedeniyle toplam bütçelerinin yaklaşık yüzde 70’ini gelen hacizlere ödediklerini söyledi. 
     Şahin, 18 aydır sürekli hacizlerle uğraştıklarını, kendilerine açılan icra davasının sayısını bile hatırlamadığını ifade ederek, geçen dönemde belediyenin bilinçsizce borçlandırıldığını ileri sürdü. 
     Son 1 yılda yaklaşık 700 milyar liralık borç ödediklerini dile getiren Şahin, şunları kaydetti 
     "Son gelen haciz beni ve belediye görevlilerini şaşkına çevirdi. 
     Tuzlukçu’da bir akaryakıt firmasına 2002 yılından kalan 36 milyar liralık yakıt borcu nedeniyle 216 milyar liralık haciz geldi. Dosyayı incelediğimizde ödenmiş faturalar için bile icra davası açıldığını belirledik. Bizde ödendi görünen faturalara dava açılmış. İcra dosyasında yüzde 100 faiz var. 10 yıldır belediyeye yakıt veren bu firma, geçen dönemde, Tuzlukçu’nun hemen yakınındaki Akşehir’e gidip-gelen bir aracımıza anlaşılması güç şekilde 3 depo faturası kesmiş. Biz de bu durum karşısında elimizdeki delilleri de sunarak dava açtık." Şahin, 216 milyar liralık haciz karşılığında makam odasındaki koltuk ve masaların alındığını, odasının şu anda boş olduğunu vurgulayarak, şöyle devam etti 
     "Zamanında belediyenin sırtından para kazanan bu kişiler benim gözümü korkutmak, avuçlarının içine almak istiyorlar ancak başaramayacaklar. Bu firma, ilçe merkezinde kaçak bina yaptı, yıkma kararı aldık. İzinsiz birahane açtı kapattık. Bu yüzden belediyeye bu tür uygulamalar yapmaya çalışıyorlar. Şu anda belediyenin yaklaşık 1 trilyon liralık daha borcu var. Bunun dışında belediye işçilerinin 12 aylık alacağı bulunuyor. Daha önce 18 ayda, 6 ayını zorla ödedik. 
     Borcun tamamını zamanla kapatacağız." Alacaklı şirket yetkilisi Mustafa Sak ise borcunun ödenmesi için 4 yıl beklediğini, ancak halen ödenmediğini öne sürerek, "Hiçbir esnaf benim kadar beklemez. Benim de kendime göre ödemelerim var" dedi. 
     
</TEXT>
</DOC>
