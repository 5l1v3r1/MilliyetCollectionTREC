<DOC>
<DOCNO> 358947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun64.html </URL>
<DATE> 2005/07/07/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
"Teröristler bizi yıldırmaya, sindirmeye, cesaretimizi kırmaya çalışıyor" 
</HEADLINE>
<TEXT>

     İngiltere Başbakanı Tony Blair, ani bir kararla döndüğü başkent Londra’da İngiliz halkına, "Teröristler bizi yıldırmaya, sindirmeye, cesaretimizi kırmaya çalışıyorlar, bunu başaramayacaklar, başaramamalılar" diye seslendi. 
     Kabinesinin bazı üyeleriyle Londra’da görüşüp yaşanan olaylarla ilgili bilgi aldıktan sonra basının karşısına çıkan Başbakan Blair’in son derece üzgün olduğu görüldü. 
     Teröristlerin pek çok masum insanın canına kıydıklarını hatırlatan Blair, ölenlerin ailelerine başsağlığı, yaralılara ise sağlık diledi. 
     Londra’nın en kısa zamanda normale dönmesi ve ulaşım hizmetlerinin eskisi gibi verilebilmesi için gereken her şeyin yapıldığını belirten Blair, bombaların patlaması sırasında hizmet veren devlet görevlilerini de başarılarından dolayı kutladı. 
     Londra halkının sabah meydana gelen hain terör saldırıları karşısında her zamanki cesur ve soğukkanlı tutumunu takındığına da dikkat çeken Blair, olaylardan sonra açıklama yapan ve saldırıları lanetleyen İngiltere İslam Konseyi’ne de desteklerinden dolayı teşekkür etti. 
     Teröristlerin hain eylemlerini İslam adına yaptıklarının doğru olmadığını da vurgulayan Blair, gerçek Müslümanların saygın ve yasalara bağlı kişiler olduklarını ve yaşanan olayları en az Hıristiyan İngilizler kadar içtenlikle lanetlediklerini bildirdi. 
     Yapılanın açıkça terörizm olduğunu, teröristlerin masum insanları, toplumları yıldırmak, sindirmek, cesaretlerini kırmak, sorumluluklarını yerine getirmelerini önlemek için terör yarattıklarını da belirten Blair, "Bunu yapamamalılar, yapamayacaklar" dedi. 
     Blair, yılmayacaklarını, sinmeyeceklerini vurgularken, halkı bölünmemeye ve kararlı tutumunu sürdürmeye davet etti. Cesaret ve saygınlığın ortaya konulmasıyla gerçek direniş sergilenmesinin mümkün olacağını da vurgulayan Blair, "Amaçları insanları yıldırmaktır, yılmayacağız. Bu bütün İngiliz halkı için çok acı bir gündür" diye konuştu. 
     Başbakan Blair, daha sonra G8 zirvesinin çalışmalarına katılmak üzere İskoçya’ya döndü. 
     
</TEXT>
</DOC>
