<DOC>
<DOCNO> 350207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo00.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşer şaşar, arşiv yanılmaz 
</HEADLINE>
<TEXT>


MEHMET Y. YILMAZ 


Bu yazının yazıldığı saatlerde henüz Kazakistan - Türkiye ve Yunanistan - Ukrayna maçları oynanmamıştı. Yani siz bu satırları okurken, Dünya Kupası Avrupa elemeleri 2. Grubu'nun puan tablosundaki son durumu biliyor olacaksınız, ama ben bilmiyorum. 
Bu nedenle olası bir kaza nın, yani Yunanistan'ın yenilip, bizim kazandığımız bir durumun bazı spor sayfalarında nasıl yankılanacağını da bilemiyoruz. 
Tabelacı spor yazarlığı ekolündeki arkadaşlarımızın isteği ve Futbol Federasyonu'nun sessizliği yüzünden Ersun Yanal'ın ipi Yunanistan beraberliğinden sonra çekilmişti. 
Ersun Yanal ve Milli Takım ile ilgili yorumlar yapmadan önce hatırlamamız gerekenler şunlar 
- Türkiye - Yunanistan maçının sonucu, futbolu yakından izleyen herhangi bir kişi için aslında hiç de sürpriz olmamalıydı. Çok zorladığı halde Yunanistan'ı yenmeyi başaramayan takımlardan sadece biriydi bizim Milli Takımımız. İlki değil... Son Avrupa Şampiyonluğu'nu Yunanistan bu özelliğiyle kazandı. 
- Şenol Güneş, Kore - Japonya'daki Dünya Kupası'nda Hakan Şükür'ü oynatıp, İlhan Mansız'ı oynatmadığı için eleştirilmişti. Aynı kişiler şimdi Yanal'ı Fatih Tekke'yi oynatıp, Hakan Şükür'ü oynatmadığı için eleştiriyorlar. 
- Yanal'ın Milli Takımı eleme maçlarında sadece Trabzon'daki Gürcistan ve İstanbul'daki Ukrayna maçındaki oyunu için eleştiriyi hak etti, ama geri kalan tüm maçlarda Türkiye liginin genel düzeyinin üzerinde bir performans sergiledi. 
- Yanal'ın yerine Mustafa Denizli'yi önerenler, Belçika - Hollanda'daki Avrupa Şampiyonası'nda Milli Takım'a çeyrek final oynatan Denizli'yi eleştirenlerin de başında geliyorlardı. 
Beşer şaşar, ama arşiv yanılmaz diye bir söz var.. 
Yunanistan maçından sonra Yanal'a yöneltilen eleştirileri okurken arşive bakınca bunları tekrar hatırladım. 

Benim adayım Fatih Terim 

Bir önceki sezon Galatasaray'dan ayrılacağı kesinleştiği zaman da bunu yazmıştım Türkiye'de Milli Takım'ın yükünü taşıyabilecek çapta bir tek teknik direktör var Fatih Terim. 
Mustafa Denizli'yi düşünmedim, çünkü spor kamuoyumuzun Denizli hakkındaki önyargılarının kolayca giderilemeyeceğini düşünüyorum. 
Bugün de eğer Milli Takım'a yeni bir hoca aranıyorsa önerilecek isim aynı Fatih Terim. 
Ciddi yetkilerle donatıldığı zaman neleri başarabileceğini hepimiz biliyoruz. 

Raşit Çetiner'e veda zamanı 

Ümit Milli Takım Kazakistan maçını kaybettikten sonra Teknik Direktör Raşit Çetiner şöyle demiş Bu oyuncuları seçen insan olarak kendimi kötü hissediyorum. Bu jenerasyonun, Ümit Milli Takım miyadını doldurduğunu düşünüyorum 
Aslına bakarsanız miyadını daha önce doldurmuş olan da Raşit Çetiner'den başkası değildi. 
Çetiner, aslında İstanbul'da Almanya'ya yenilip, olimpiyat fırsatını kaçırdığında miyadını doldurmuştu, ama nedense o günlerde ben ve benim gibi düşünen birkaç kişi dışında kimse bundan söz etmemişti. 
Konuşmasından anladığım kadarıyla Çetiner istifayı h l düşünmüyor. 
O halde görev Federasyon'a düşüyor şimdi Çetiner'e teşekkür edip, gelecek yaşamında başarılar dilemek 


</TEXT>
</DOC>
