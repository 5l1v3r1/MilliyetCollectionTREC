<DOC>
<DOCNO> 360959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun01.html </URL>
<DATE> 2005/07/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD, ülkeye girecek yabancılara karşı kontrolleri arttırıyor... 
</HEADLINE>
<TEXT>

     Amerikan hükümetinin, ülkeye ilk kez girecek olan yabancı ziyaretçilere uygulanacak kontrolleri artıracağı, bu önlem çerçevesinde yeni ziyaretçilerden "10 parmak izi" alınacağı bildirildi. 
     ABD İç Güvenlik Bakanı Michael Chertoff, bakanlığının yeniden yapılanmasıyla ilgili yaptığı konuşmasında, "Gelecekte, ABD’ye ilk kez giriş yapacak olan ziyaretçilerden on parmak izi alınacak. Daha sonraki girişlerde ise denetleme, alınacak iki parmak iziyle yapılacak" dedi. 
     Chertoff, bu yeni önlemlerin ABD’ye giriş yapmaya çalışan teröristlerin saptanması ve engellenmesindeki kapasitelerini belirgin bir şekilde arttıracağını söyledi. 
     11 Eylül 2001’deki terör saldırılarının ardından, ABD, ülkeye 
     uçakla giriş yapan yabancılardan iki parmak izi alınması ve fotoğraf çektirmeleri gibi önlemler almıştı. Hava taşımacılığındaki güvenliğin "mevcut ve gelecekte kullanılacak teknolojilerin daha iyi kullanımıyla" daha da geliştirilmesi gerektiğini ifade eden Chertoff, bu kontrollerin getireceği maliyetin karşılanması amacıyla "yolcular için uygulanan vergilerde hafif bir artışa gidilmesi" çağrısında bulundu. 
     
</TEXT>
</DOC>
