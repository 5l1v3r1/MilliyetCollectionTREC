<DOC>
<DOCNO> 361975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo10.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafir Sakarya 
</HEADLINE>
<TEXT>


Yeni sezona Bolu'da hazırlanan Yeşil - Siyahlılar'ın teknik direktörü Hikmet Sevim, yeniden Süper Lige dönmeyi hedeflediklerini söyledi, "Hızımızı kesmeden lige de aynı tempoda girmek istiyoruz" dedi 

TANER BAYAR DHA 


Geçtiğimiz sezon Süper Lig'den İkinci Lig A Kategorisi'ne düşen Sakaryaspor'un Bolu kampı başladı. 
Yeşil - Siyahlı ekibin teknik direktörü Hikmet Sevim, iyi bir kamp dönemi geçirip tekrar Süper Lig'e dönmek istediklerini söyledi. 
Abant yolu üzerinde bulunun Petro Club tesislerinde, günde çift idman yaparak çalışmalarını sürdüren Sakaryaspor'da futbolcuların neşeli ve hırslı olmaları teknik heyeti sevindirdi. 

'İyi başladık' 
28 Temmuz'a kadar sürecek Bolu kampının kondisyon, teknik ve taktik ağırlıklı geçeceğini belirten teknik direktör Hikmet Sevim, "Geçtiğimiz sezon Sakaryaspor istediği sonuçları alamadı ve bir alt lige düştü. Burada iyi bir hazırlık dönemi geçirip gelecek sezon Sakaryaspor'u yeniden Süper Lig'e çıkarmak istiyoruz. Futbolcularımızın istekli ve hırslı olması bizleri sevindiriyor. Buradaki çalışmalarımız ve oynayacağımız hazırlık maçlarıyla eksiklerimizi görüp bu eksikleri gidermeye çalışacağız. Takımımızda 6 yeni futbolcumuz var. 20 futbolcu ile sürdürdüğümüz kamp çalışmamız gayet iyi başladı. Hızımızı kesmeden aynı tempoda çalışmalara devam edip lige de aynı tempoyla başlamak istiyoruz'' dedi. 

Aybaba memnun 

Ankaraspor Teknik Direktörü kamp döneminin çok faydalı geçtiğini belirterek, "Ligi ilk 5 arasında bitireceğimize inanıyorum" diye konuştu 


Ankaraspor teknik direktörü Samet Aybaba, futbolcularının çalışma temposundan memnun olduğunu ifade ederek "Takımımız koşuyor, pres yapıyor, isabetli pas oranıyla futbol oynuyor. Ankaraspor izleyenlere keyif vermek amacıyla herşeyini ortaya koyuyor. Bu kamp dönemi uzun ama çok faydalı geçti. Ligi ilk 5 takım arasında tamamlayacağımıza inanıyorum" diye konuştu. 
Tecrübeli teknik adam yeni transferler Ahmet Yıldırım ile Murat Erdoğan'ın kendilerini ispatlamış futbolcular olduğunu vurgulayarak, "Takıma büyük katkı sağlayacaklar" yorumunu yaptı. 

Berabere kaldılar 
Çalışmalarını Avusturya'da sürdüren Başkent ekibi, dün oynadığı hazırlık maçında Slovenya'nın Puplikum Celje takımı ile 0-0 berabere kaldı. 

Yiğidolar'a gurbet morali 

Sivasspor, Alman 4. lig takımı Gütersloh'u hazırlık maçında 2-0 mağlup etti. Kırmızı - Beyazlılar, 18. dakikada Muhammed'in attığı golle ilk yarıyı 1-0 önde kapadı. İkinci yarıda da atak futbolunu sürdüren Yiğido'lar 90. dakikada Mehmet'in sayısı ile farkı ikiye taşıdı ve maçtan galip ayrılmayı başardı. Teknik direktör Werner Lorant, Burak ve Ramazan isimli iki gurbetçi futbolcu denedi. Maçın ikinci yarısında Hayrettin girdiği bir ikili mücadelede sakatlandı. Hayrettin'in sağ diz iç yan bağlarında esneme olduğu ve MR'ının çekileceği belirtildi. Almanya'nın Bielefeld kentine bağlı Liesborn kasabasında oynanan maçta Sivasspor'a yaklaşık bin 500 gurbetçi destek verdi. 

Körfez'den start 

Kocaelispor Teknik Direktörü Sadi Tekelioğlu, 15 gün sürecek birinci etap kamp çalışması için start verdiklerini belirterek, "Bolu kampına 36 oyuncuyla girdik. Kampta genç oyuncuların sayısının fazla olması dikkat çekiyor. Birinci etap kamp çalışmasında bu sayıyı 24'e indirmiş olacağız. Bunun için birinci etap kamp çalışması takımın belirlenmesi için çok önemli. Yoğun bir kamp dönemi geçiriyoruz" diye konuştu. 
Birinci etap kamp döneminden sonra bir hafta kendi tesislerinde çalışma yapacaklarını ifade eden Tekelioğlu, "Trabzonspor'dan Alişan ve Muhammet'i, Malatyaspor'da top oynayan gurbetçi bir oyuncuyu transfer edeceğiz. Ayrıca stoper oynayan bir oyuncuya da ihtiyacımız var" dedi. 
Kocaelispor, Bolu kampında günü çift idman yaparak tamamlıyor. 

Gençlerin dişine göre 

17 Yaşaltı Dünya Gençler Futbol Şampiyonası Finalleri'nde Türkiye'nin grubu ve rakipleri belli oldu. Ay - Yıldızlı ekibimizin Eylül ayında Peru'da düzenlenecek organizasyonda B Grubu'nda Avustralya, Uruguay ve Meksika ile eşleştiği kaydedildi. Türkiye, 16 Eylül'de Avustralya ve 19 Eylül'de Uruguay ile Lima kentinde, 22 Eylül'de ise Meksika ile Piuar kentinde grup maçlarına çıkacak. Öte yandan şampiyonaya hazırlanan 17 Yaşaltı Milli Takımı Falkenberg Turnuvası'na katılmak için bugün İsveç'e gidecek. Ay - Yıldızlı ekip turnuvada 19 Temmuz Salı günü İzlanda, 21 Temmuz Perşembe günü Norveç, 23 Temmuz Cumartesi günü de İsveç ile karşılaşacak. 


</TEXT>
</DOC>
