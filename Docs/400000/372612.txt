<DOC>
<DOCNO> 372612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas04.html </URL>
<DATE> 2005/08/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kimse ondan vazgeçemiyor 
</HEADLINE>
<TEXT>

     Dünyaca ünlü model Kate Moss'un yükselişini ne geçen zaman yavaşlattı, ne de aykırı yaşamı... 
     Kimilerine göre yeni Marilyn Monroe, kimilerine göre diva, kimilerine göreyse çağımızın ilham perisi... 1988 yılında, 14 yaşındayken keşfedildiğinden bu yana düpedüz bir ikona dönüşen model, dünyanın en karizmatik kadınları arasında gösteriliyor. Moss'u keşfeden menajer Sarah Doukas, onu JFK Havaalanı'nda fark etmekle belki de hayatının en doğru işlerinden birini yapmıştı. Doukas, Moss'la ilgili ilk izlenimini Farklı bir havası vardı bakışları, tavrı, her şeyi kendine özgüydü" diyerek özetliyor. Ünlü menajer haklı çıktı ve Moss, 17 yıl sonra artık hiçbir moda şirketinin vazgeçemediği bir isim haline geldi. 
     
     Diğerleri gibi unutulmadı 

     16 Ocak 1974 doğumlu İngiliz mankenin moda dünyasındaki önemini daha iyi anlamak için, 90'larda düpedüz 'tanrıça' olarak görülen top modellerin şimdilerde neler yaptığına bakmak da gerekiyor. 
     90'lar belki de en çok Cindy Crawford, Claudia Schiffer, Naomi Campbell, Linda Evangelista gibi isimlerin dönemiydi. Fakat değişen zamanla birlikte, bu isimler ya tamamen unutuldu ya da ağırlıklarını kaybetti. Oysa Kate Moss söz konusu olduğunda durum hiç de böyle değil. Bugün Chanel'den Christian Dior'a, Louis Vuitton'dan Gucci'ye dek moda dünyasının tüm dev firmalarının tanıtım kampanyaları için akıllarında tek bir isim var Kate Moss. 
     
     Anoreksiye özendiriyor eleştirisi 

     Firmalar piyasaya yeni bir ürün sürecekleri zaman onu tercih ediyorlar bunlardan biri de Beymen. Moda dergileri ise, onu kapak yapabilmek için birbirleriyle yarışıyor. Moss'un önlenemez yükselişi karşısında itiraz sesleri de yükselmedi değil. Birçok uzman, 1.70 boyunda ve sadece 45 kilo olan modeli, genç kızları 'anoreksi'ye özendirdiği gerekçesiyle eleştirdi. Buna bir de güzel modelin 'tuhaf' aşk hayatı eklenince, muhafazakar çevrelerin onu gençler için kötü bir örnek olarak damgalaması hiç de zor olmadı. 
     
     Depp'le fırtınalı beraberlik 

     Ünlü aktör Johnny Depp'le dört yıl fırtınalı bir aşk yaşayan Moss, daha sonra editör Jefferson Hack'le birliktelik yaşamış, bir de çocuk sahibi olmuştu. Moss'un şimdiki sevgilisi ise, İngiliz müzisyen Pete Doherty. Babyshambles adlı ikinci grubuyla müzik yaşamına devam eden Doherty bitmek bilmeyen uyuşturucu problemleri ve saldırganlığıyla tanınıyor. 
     
     Paparazzilerin gözdesi 

     Geçen yıllar boyunca Kate Moss kameralara hep farklı görüntülerle yansıdı Bir gün kuralları olmayan bir modelken, bazen dikkatsiz bir genç kız, kimi zamansa gerçek bir diva olarak görüntülendi. Ne olursa olsun, ünlü model son 15 yıldır moda devlerinin, ünlü fotoğrafçıların ve paparazzilerin gözdesi. 
     
</TEXT>
</DOC>
