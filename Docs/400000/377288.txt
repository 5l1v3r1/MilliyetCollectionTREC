<DOC>
<DOCNO> 377288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun09.html </URL>
<DATE> 2005/09/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiltere'de akaryakıt fiyatlarındaki artış protesto edilecek... 
</HEADLINE>
<TEXT>

     İngiltere'de akaryakıta yapılan zamları protesto etmeyi amaçlayan lobi, 14 Eylül'de başkent Londra'da ve rafinerilerin bulunduğu kentlerde, 16 Eylül'de de Galler'de gösteriler düzenleyecek. 
     Hükümetten akaryakıta uygulanan vergilerin düşürülmesi talebinde bulunan zam karşıtı lobinin yönetimi, bu talebin çarşamba gününe kadar yerine getirilmemesi halinde, saat 06.00'dan itibariyle eyleme geçecekleri uyarısında bulundu. 
     Eylem çerçevesinde rafinerilere giriş-çıkış önlenerek akaryakıt dağıtım faaliyetlerinin felce uğratılacağı belirtiliyor. 
     Galler'deki lobiciler ise Galler ile İngiltere'yi bağlayan en büyük karayolu M4'ü trafiğe kapatacakları tehdidinde bulunuyor. 
     2000 yılında da benzeri bir protesto düzenleyen eylemciler, günlerce rafinerilerin giriş-çıkışlarını kapatarak petrol dağıtımını engellemiş, çok sayıda kişi araçlarını akaryakıt yokluğu nedeniyle günlerce kullanamamıştı. 
     Bu gösteri ve eylemler İngiliz ekonomisini 1 milyar sterlin zarara uğratmıştı. 
     
</TEXT>
</DOC>
