<DOC>
<DOCNO> 372838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo19.html </URL>
<DATE> 2005/08/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ziya doğan TÜrkiye'de alan savunmasını bilen yok 
</HEADLINE>
<TEXT>

     Gençlerbirliği Teknik Direktörü Ziya Doğan, sezonun ilk 3 haftasında takımının performansından ve ortaya koyduğu futboldan memnun olduğunu söyledi. 
     Ziya Doğan, tesislerde düzenlediği basın toplantısında, çok pozisyona girdiklerini, ancak son vuruşlarda etkili olamadıklarını belirterek, ''Beşiktaş maçında da gördük ki rakibe pozisyon vermiyoruz. Kendimiz çok pozisyona giriyoruz, ancak iyi bir golcümüz olmadığı için bu pozisyonlardan yararlanamıyoruz'' dedi. 
     
     ''ALAN SAVUNMASINI BİLMİYORLAR'' 
     Beşiktaş maçında, adam markajı yüzünden yenildikleri yönünde bazı açıklamalar olduğuna değinen Doğan, şunları söyledi 
     ''Beşiktaş maçında kesinlikle adam markajı yapmadık. Zaten dörtlü savunma yapan takımların adam markajı yapmaları mümkün değildir. Türkiye'de alan savunmasıyla, adam markajını karıştırıyorlar. Daha doğrusu Türkiye'de alan savunmasını bilen yok.'' Doğan, rakiplerinin beşte biri kadar bütçeyle takım oluşturduklarını ifade ederek, ''Bu sezon kurduğumuz takım için harcadığımız para, 4 büyükleri kastetmiyorum, diğer rakiplerimizin ancak beşte biri kadar. Ancak biz bu bütçeyle çok iyi bir takım olduk. Bu sezon ligde her takım her takımı yenebilir. Bunun sebebi de eskiden transfer bilinçsizce yapılıyordu. Artık takımlar bu konuda daha bilinçli hareket ediyor'' diye konuştu. 
     Ziya Doğan, geride kalan 3 maçta gördükleri tek eksiğin iyi bir golcü olduğunu belirterek, ''İyi bir golcü alacağız. Ancak, bu kesinlikle yabancı olacak. Bu transferi önümüzdeki günlerde sayın başkanımız İlhan Cavcav sonuçlandıracak'' diye konuştu. 
     Doğan, bir gazetecinin, ''Mehmet Yılmaz'ın transferi konusunda girişimleriniz oldu mu '' şeklindeki sorusuna, ''Evet Mehmet Yılmaz ile ilgileniyorum. Ancak, ekonomik yönden bu transferin çok zor olduğunu gördüm. Bu nedenle bu transfer bizim için imkansız gibi görünüyor'' diye yanıtladı. 
     
</TEXT>
</DOC>
