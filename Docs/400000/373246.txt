<DOC>
<DOCNO> 373246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/eko07.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtaçlığa beyan zorunluluğu 
</HEADLINE>
<TEXT>


ANKARA Milliyet 

Emekli Sandığı, muhtaç olmadığı halde muhtacım deyip tedavi olanların sağlık karnelerini iptal ederek tedavi giderlerini geri isteyecek. 
Bu konudaki yönetmelik değişikliğiyle muayene ve tedavi hakkından yararlanmak isteyen emekli, malullük aylığı bağlanmış olanlar ve kanunen bakmakla yükümlü bulundukları aile fertleri ile dul ve yetim aylığı alanlara muhtaçlığı beyan zorunluluğu getirildi. 

Soruşturma 
Beyan zorunluluğu evli olmayan, menfaat karşılığı çalışmayan, yardım edilmediği takdirde muhtaç duruma düşecek kız çocukları, malul olanlardan muhtaç durumda erkek çocuklarıyla kanunen bakmakla yükümlü oldukları, yardım edilmediği takdirde muhtaç duruma düşecek öz ana ve babalarının durumlarını kapsıyor. 
Muhtaç olmadığı halde muhtaçlara özel sağlık karnesi alanların beyanlarından kuşku duyulursa, inceleme yapılacak. Muhtaç olmadıkları tespit edilenlerin sağlık karneleri iptal edilerek Emekli Sandığı'na ödettirdikleri tedavi giderleri tahsil edilecek ve haklarında soruşturma yapılmak üzere Cumhuriyet savcılıklarına bildirilecek. 



</TEXT>
</DOC>
