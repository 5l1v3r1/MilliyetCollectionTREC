<DOC>
<DOCNO> 383651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo36.html </URL>
<DATE> 2005/10/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Denizlispor'un basın sözcüsü Çobanoğlu ile anlaştık... 
</HEADLINE>
<TEXT>

     Denizlispor Kulübü Basın Sözcüsü Hasan Kıbrıslıoğlu, menajer Can Çobanoğlu ile anlaştıklarını, sıranın bunu imzaya dökmeye geldiğini söyledi. 
     Kıbrıslıoğlu, profesyonel bir yapılanma için çaba harcadıklarını, bunun için teknik direktörden önce menajerle anlaşıp göreve getirmek istediklerini belirtti. 
     Çobanoğlu ile yapılan görüşmelerin olumlu geçtiğini ve kendilerinden süre istediğini ifade eden Kıbrıslıoğlu, ''Kendisiyle her konuda anlaştık, iş imzaya kaldı. Yarın Denizli'ye gelecek ve büyük olasılıkla da imzayı atacak'' dedi. 
     Teknik direktör arayışlarının devam ettiğini bildiren Kıbrıslıoğlu, Nejat Biyediç, Nurullah Sağlam, Ünal Karaman, Hikmet Karaman ve Hüseyin Kalpar ile görüştüklerini kaydetti. 
     Kıbrıslıoğlu, milli maç nedeniyle lige verilen arayı iyi değerlendirip teknik direktör problemini çözeceklerini sözlerine ekledi. 
     
</TEXT>
</DOC>
