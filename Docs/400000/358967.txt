<DOC>
<DOCNO> 358967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko06.html </URL>
<DATE> 2005/07/07/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Tüketim harcamaları arttı, ailelerin borcu büyüdü 
</HEADLINE>
<TEXT>

     Özel nihai tüketim yılın ilk çeyrekleri itibariyle bu yılın ilk üç aylık döneminde geçen yılın aynı dönemine göre yüzde 4 oranında büyüyerek zirve yaptı. 2000 yılının ilk üç aylık döneminde 100 olan özel nihai tüketimi ailelerin ve bireylerin tüketimi bu yılın ilk üç ayında 119’a yükselirken, tüketimdeki bu artışa paralel olarak ailelerin borçluluğu da arttı. 
     ANKA’nın, DİE’nin tüketim yöntemiyle sabit fiyatlarla gayri safi yurt içi hasıla hesaplamalarını dikkate alarak oluşturduğu özel nihai tüketim endeksi bu yılın ilk üç aylık döneminde zirve yaptı. Tüketim harcamalarındaki artış hızının 2004 yılına göre azalmasına rağmen büyümeye devam etmesine paralel olarak hanehalkının ailelerin bankalara olan borçluluğu ve tüketim harcamalarının borçla finanse edilen kısmı da yine en yüksek noktaya çıktı. 
     Hacim olarak özel tüketim miktarını da gösteren ve 2000 yılının ilk üç aylık dönemindeki özel tüketim miktarı 100 kabul edilerek oluşturulan endekse göre, 2001 yılının ilk çeyreğinde 96.7’ye, 2002’de de 94.9’la son yılların en düşük noktasına gerileyen özel tüketim harcamaları, 2003’ün ilk çeyreğinde yüzde 102.4’e 2004’ün ilk çeyreğinde de 115.1’e yükseldi. Artış hızı yavaşlamakla birlikte özel tüketim harcamaları endeksi bu yılın ilk çeyreğinde ise 119.7’yle zirveye çıktı. 
     Geçen yılın ilk çeyreğinde 59.7 katrilyon lira olan hanehalkının gıda, içki, dayanıklı tüketim mallları, yarı dayanıklı ve dayanıksız tüketim malları, enerji, ulaştırma, haberleşme, hizmet alımı ve konut satınalınmasıyla ilgili harcamaları bu yılın aynı döneminde yüzde 13.1 artarak 67 katrilyon 584 trilyon liraya yükseldi. Ancak bu artış yüzde 8.8 olan yıllık ortalama fiyat artışından arındırıldığında 
     tüketimdeki reel büyüme yüzde 4 düzeyinde oluştu. 
     İlk çeyrekteki tüketim harcamalarının 22.3 katrilyon liralık kısmını gıda ve içecek, 9.4 katrilyonunu dayanıklı, 11 katrilyonunu yarı dayanıklı ve dayanıksız, 12.5 katrilyon 
     liralıkı enerji, ulaştırma ve haberleşme, 6.7 katrilyonunu hizmet alımları, 5.6 katrilyonunu ise konut harcamaları meydana getirdi. Bu dönemde cari fiyatlarla en yüksek artış yüzde 20.4’le konut harcamalarında, yüzde 19.9’la yarı dayanıklı ve dayanıksız tüketim mallarında, yüzde 18.2’yle de dayanıklı tüketim mallarında gözlendi. Ancak fiyat artışlarından arındırıldığında ise en yüksek reel artışın yüzde 12’yle dayanıksız ve yarı dayanıklı ürünlerin tüketiminde yaşandığı gözlendi.Dayanıklı tüketim malları harcamalarındaki reel artış yüzde 1.5’ta kalırken, gıda ve içki harcamalarıysa reel olarak yüzde 4.6 büyüdü. 2003 ve 2004’ün aksine bu yıl tüketim talebinin, dayanıklı tüketim mallarından dayanıksız ve yarı dayanıklı tüketim malları ile gıdaya doğru kaydığı gözleniyor. 
     
     YÜZDE 10.6’SI BORÇLA FİNANSE EDİLDİ 
     Henahalkının 67.6 katrilyon liralık tüketim harcaması yaptığı bu yılın ilk üç aylık döneminde Türkiye Bankalar Brliği’nin tüketici Kredileri Raporu’na göre tüketiciler bankalardan toplam 7.2 katrilyon liralık yeni tüketici kredisi kullandılar. Yeni kullanılan kredi tutarı aynı dönemdeki harcamaların yüzde 10.6’sı kadar bir büyüklük oluşturdu. Bu oran 2004’ün ilk çeyreğinde yüzde 8.6 düzeyinde gerçekleşmişti. 2004’ün ikinci çeyreğinde yüzde 9.7 olan yeni kullanılan tüketici kredilerinin toplam 
     tüketim harcamaları içerisindeki payı yüzde 9.7, üçüncü çeyrekte yüzde 5.2 ve son çeyrekte de yüzde 7.2 olarak gerçekleşmişti. Özel tüketim harcamalarının borçla finanse edilen kısmındaki bu büyüme, hanehalkının mali sisteme olan borcunu da önemli ölçüde artırdı. 2004’ün mart ayı sonunda 20.2 katrilyon lira olan hanehalkının bankalara olan tüketici kredisi ve kredi kartı borçlarıyla tüketici finansman şirketlerine olan toplam borcu bu yıl mart sonunda 30.2 katrilyon liraya kadar yükseldi. Bu yıl mart sonu itibariyle son bir yıllık dönemde toplam özel tüketim harcamaları 292.5 katrilyon lira olarak gerçekleşti. Buna göre, hanehalkının mali sisteme olan toplam borcu toplam tüketim harcamalarının yüzde 10.3’ü kadar bir büyüklük oluşturdu. Bu oran Mart 2004 sonu itibariyle son bir yıllık dönemde yüzde 8.1 düzeyinde gerçekleşmişti 
     
</TEXT>
</DOC>
