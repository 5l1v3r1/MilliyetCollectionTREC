<DOC>
<DOCNO> 395078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun46.html </URL>
<DATE> 2005/11/15/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Rotterdam'da polis alarma geçirildi 
</HEADLINE>
<TEXT>

     Hollanda'nın Rotterdam kentinde, Fransa'daki şiddet olayları benzeri olayların yaşanma olasılığına karşı polisin en yüksek düzeyde alarma geçirildiği bildirildi. 
     Verilen bilgiye göre, Belediye Başkanı Ivo Opstelten'in emriyle olaylara hızlı şekilde müdahale edebilecek özel polis birimleri oluşturuldu ve riskli semtlerde düzenli olarak devriye hizmetleri başlatıldı. 
     Polisin, vatandaşları, olay çıkacağına ilişkin belirti ya da kuşkulu gelişmeleri anında haber vermeleri için bilgilendirdiği belirtildi. 
     Bu arada, Rotterdam polisinin liman bölgesinde denizden yaptığı denetimleri de artırdığı kaydedildi. 
     Hükümet yetkililerinin Fransa'daki olayların benzerinin Hollanda'da yaşanma olasılığını düşük görmelerine karşılık, geçen Cumartesi gecesi 4 araç yakılmış, 10'dan fazla araca maddi hasar verilmişti. 
     
</TEXT>
</DOC>
