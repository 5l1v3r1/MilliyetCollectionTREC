<DOC>
<DOCNO> 355437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo13.html </URL>
<DATE> 2005/06/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fatih Terim Milli Takım'da... 
</HEADLINE>
<TEXT>

     Futbol Federasyonu Başkanı Levent Bıçakcı ile yaptığı görüşmede A Milli Futbol Takımı teknik direktörlüğü önerisini kabul ettiğini ve el sıkıştıklarını bildiren Fatih Terim, "Ülkesini seven bir insan olarak bu kaçınılmaz sondu" dedi. 
     Bodrum'da, Bıçakcı ile görüşen ve prensip anlaşmasına varan Terim, Türkbükü'ndeki evinin önünde gazetecilere açıklama yaptı. 
     Levent Bıçakcı ile kaldığı otelde bir araya geldiklerini belirten Terim, şöyle konuştu 
     "Teklifi kabul ettim, ancak henüz imza atmadık. Otellerinde yaptığım görüşmede, Türk futbolunun ve futbolcusunun yanında olmam gerektiğini belirttiler, bunu kabul ettim ve el sıkıştık. 
     Futbol Federasyonu Yönetim Kurulu toplantısında detayları konuşacağız. Daha sonra gerekli açıklamaları yapacağım ve tüm soruları yanıtlayacağız. Ülkesini seven bir insan olarak bu kaçınılmaz bir sondu. Halkım şimdiden beni telefonla tebrik ediyor." 
     
     ERKASAP PRENSİPTE ANLAŞMA SAĞLANDI 

     Fatih Terim'in yardımcılığını yapan antrenör Müfit Erkasap, Futbol Federasyonu Başkanı Dr.Levent Bıçakcı ile Fatih Terim arasında Bodrum'da yapılan görüşmede prensipte anlaşmaya varıldığını bildirdi. 
     Müfit Erkasap, AA muhabirine yaptığı açıklamada, Fatih Terim'in, A Milli Futbol Takımı'nın teknik direktörlüğü önerisini kabul ettiğini kaydetti. 
     Erkasap, "Prensipte anlaşma sağlandı. Detaylar daha sonra görüşülecek" dedi. 
     Son olarak 1996 yılında milli takımın başında sahaya çıkan Fatih Terim, ay-yıldızlı ekiple Euro 96'ya katılmış ve puan alamadan şampiyonaya veda etmişti. 
     Terim, 1996 yazında geçtiği Galatasaray'da 4 yıl boyunca Türkiye Ligi'nde şampiyonluk yaşamış, ardından da UEFA Kupası'na uzanmıştı. Başarılı çalıştırıcı, sarı-kırmızılılardan ayrıldıktan sonra İtalya'da Fiorentina'da başarısını sürdürdü. Fiorentina'dan İtalyan devi Milan'ın başına geçen Terim, kırmızı-siyahlı kulüpten ilk yarının sonunu göremeden gönderildi. 
     2002 yazında tekrar Galatasaray'a gelen Fatih Terim, sarı-kırmızılı kulüpte yaklaşık iki yıl çalıştı ve geçen yıl bahar döneminde istifa etti. 
     
     BIÇAKCI, MİLLİ TAKIM'IN YENİ TEKNİK DİREKTÖRÜNÜ AÇIKLAYACAK 

     Futbol Federasyonu Başkanı Dr.Levent Bıçakcı, yarın yönetim kurulu üyeleriyle yapacağı toplantının ardından A Milli Futbol Takımı'nın yeni teknik direktörünü açıklayacak. 
     Futbol Federasyonu'ndan yapılan açıklamada, başkan Levent Bıçakcı'nın, yönetim kuruluyla biraraya geldikten sonra düzenleyeceği basın toplantısında, A Milli Takım'ın yeni teknik direktörünü kamuoyuna duyuracağı bildirildi. 
     Lütfi Kırdar Kongre Merkezi'ndeki basın toplantısı, saat 18.30'da başlayacak. 
     Fatih Terim ile anlaşma sağladığı öğrenilen Bıçakçı'nın, basın toplantısında A Milli Takım'ın teknik patronluğuna Terim'in getirildiğini resmen açıklaması bekleniyor. 
     Basın toplantısında, Fatih Terim'in de hazır bulunacağı öğrenildi. 

     
</TEXT>
</DOC>
