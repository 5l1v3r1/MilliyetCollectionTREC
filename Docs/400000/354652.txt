<DOC>
<DOCNO> 354652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/altan.html </URL>
<DATE> 2005/06/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kebapçılık mı avantajlı, politikacılık mı 
</HEADLINE>
<TEXT>


Son 80-85 yılda kaç yüz bin kebapçı yetişti, kaç milyar kebap sattı ve toplam kaç milyar dolar kazandı hiçbir zaman öğrenemeyeceğiz. Nasıl ki aynı sürede yetişmiş ozan, mimar, heykelci ve ressamların da gerçekleştirdikleri şiir, yapı, anıt ve tablo sayısıyla, toplam ne kazandıkları hep bilinmez bir kuyunun derinliklerinde kalacak. 

Acaba son 80-85 yılda kaç yüz bin bürokrat ve politikacı yetişti kaç milyon, belki de milyar politik nutuk söylendi, demeç verildi ve yazı yazıldı kademeli olarak gerçekleştirdikleri yaşam düzeylerinin ekonomik değeri, toplam kaç yüz milyar dolardı 

Böylesi genel bir meslek, uğraş ve pozisyonlar listesinde, her bir dalın teker teker sağladığı getiri ve olanakların dökümü yapılıp açıklanabilseydi üniversiteye giriş çırpıntıları içinde kahrolan gençlere de realist bir hayat ve kazanç topoğrafyası sunulmuş olmaz mıydı 

En azından son 25 yıl içindeki kebapçılığın getirisiyle, politikacılığın getirisi birer grafikle somutlaştırılabilse... 
İster misiniz, kebapçılığın getirisi, sayıları 50'ye yaklaşan siyasal parti liderleriyle, yönetim kurulu üyelerinin politikadan sağladıkları olanaklara ağır basmaya başlamış olsun. 
Türkiye'ye özgü çarpıcı bir değişim işte... 

Bu arada -birkaç avuç et lokantası sahibi hanım hariç- kadın kebapçı yokluğu ile, kadın politikacı azlığı da dikkati çekmekte... 
Kadınlarla erkekler arasındaki eşitsizlik üstüne 58 ülkede yapılan bir araştırı sonucu Türkiye'nin çok aşağılarda ve 57'nci sırada bulunduğu çıkmış ortaya. 
Oysa "kadın"ın yeterince değerlendirilemediği Türkiye'de "vatan sevgisi"yle "milli çıkarlar" titizliği ne kadar da billur vitrinler içinde... 
Ve bir yanda politikacıların yükselen sesi 
- Türbanı referanduma sunalım... 
- Hayır sunmayalım... 
Bir yanda kebapçıların sesi 
- Adana biir, acılı olsun... 
- Çöp şişi ikiii, çok pişmiş olsun... 
Sonra da çeşit çeşit yorumlar 
- Ne şiş yansın, ne kebap... 

Eskiden mahallelerden geçen hallaçlar vardı. Sırtlarında, ok atmaya yarayan yaylardan çok daha kocaman garip bir yayla dolaşırlar yün, yahut pamuk döşeklerin, ezile ezile neredeyse çuhallaşmış yünleriyle pamuklarını, hünerli bir yay kullanımıyla havalandırıp kabartırlardı... 
Şimdi tarihe karışan bir meslek oldu hallaçlık. 
Hemen hemen nalbantlık da öyle. 
Kaportacılık çok daha ağır bastı nalbantlığa. 

Acaba 21. yüzyıl, politikacılığı da gitgide aşındırmakta mı 
Elimizde kebapçıların grafiği ile yerel seçimlere katılmış 5 milyon aday adayının durumlarını gösteren bir grafik bulunsa çok daha net anlardık durumu. 

İmam hatip okulu mezunu gençlerin de gelecekleri önemli... Başbakan Tayyip Bey'in öngörüsüyle, Türkiye'de adam başına düşen ulusal gelir 10 bin dolara çıktığında tatil kentlerinde garsonluğun piyasası "nelerin haram olduğunu anlatma"nın piyasasına bin basacak... 
Vaktiyle mahallenin saygı göstereceği bir imamlık düşü kuranlar, ister istemez garsonluğa kayacak... Ve herhalde garsonlar, imam olma özlemi çekmeyecek... 

Ne yapmalı ki eski kalıpların nasıl ırgalanıp depreme uğradığını, Fransa'nın yarısı bile göremiyor. 
Bizim Mehmet Altan'dan öğrendiğime göre, Fransa nüfusunun yüzde 5'i h l daha tarımda çalışıyormuş yani köylülük tümden aşılamamış. 
İngiltere'de ise tarımda çalışan kimse yokmuş köylülük çoktan bitmiş. 

Avrupa Birliği bütçesinin yüzde 40'ı ise üyelerin ürettiği tarım ürünlerine ayrılmış. Fransa, AB'ye tarım ürünü ihraç ettikçe k rda İngiltere tarım ürünlerini ithal ettikçe zararda... 
Üyeler arasında, köylülüğü tarihe gömmüşlerin uğradığı bu haksızlığa baş kaldırmış Londra ve 1984'ten bu yana, AB bütçesinden 4.5 milyar euro "eşitsizliği telafi" parası almaya başlamış. 
Bu kez Paris baş kaldırmış, Londra'nın böylesi bir avantajına. 

Göbeği "ulus-devlet" modeline bağlı politikacıları aşan bir ekonomi sorunu... 
Ve AB'nin, ekonomik alanda küresel boyutlarını değerlendirmeye önem veren üst düzey -milliyetçilik dışı- teknokratlar... 

Türkiye'de kebapçıların getirisi, nasıl politikacılarınkini aşmaya başlıyorsa AB'de de, teknokratların ekonomik alandaki bilimselliğe dayalı iradeleri, yerel politikacıların tatavasını aşmakta... 
Uzay teknolojisi öncesi, eski çerçevelerle, eski klişelere koşullanmış bireyler açısından, algılanması zor bir değişim. 
Ama, arada sırada hırgür de çıksa, engellenemeyecek bir değişim... 

Buralarda da, Hazine'den geçinenlerin cüzdanı cılızlaştıkça, "milli çıkar" açıları değişecektir elbet. 
20-25 yıl sonra bir de bakarsınız Jacco Olivier'nin "İstanbul Modern"de TV ekranına benzer 5 ekranda sergilediği "hareketli resimler" sanatının getirisi sade politikacılarınkine değil, kebapçılarınkine de ağır basar. 
Ve yaşamın özünü oluşturan kadın, simgesi olmaya başlar yepyeni bir küçük Asya uygarlığının... 
Nasıl ki daha şimdiden politikacılar bağırdıkça 
- Halkın hassasiyeti, diye... 
Avanta tepsileri sallanıyor. 
Oysa kebapçıların keyfi, çok daha yerinde 
- Urfa ikii... 



</TEXT>
</DOC>
