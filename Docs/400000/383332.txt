<DOC>
<DOCNO> 383332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko15.html </URL>
<DATE> 2005/10/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tüzmen'den Arap işadamlarına çağrı... 
</HEADLINE>
<TEXT>

     Eyüp Coşkun bildiriyor 

Cidde'de düzenlenen 9. Uluslararası İşadamları Forumu toplantısına katılan dış ticaretten sorumlu Devlet Bakanı Kürşad Tüzmen, Arap işadamlarına yatırım çağrısında bulundu. 
     Tüzmen, ''Türkiye'ye yatırımın tam zamanı. Türkiye yatırım için şimdi çok uygun. Bu konuda ortak çalışmalar yapmak için her türlü kolaylık göstereceğiz'' dedi. 
     Bakan Tüzmen, Müstakil Sanayici ve İşadamları Derneği MÜSİAD ve Cidde Ticaret ve Sanayi Odası'nın birlikte düzenlediği 9. Uluslararası İşadamları Forumu'nun öğleden sonraki oturumunda yaptığı konuşmada, Türkiye'nin gündem belirleyen konuma geldiğini belirterek, ''Gümrük duvarlarının yüksekliği nedeniyle İslam ülkelerinde yıllık 400 milyar dolarlık ticaret yapılamıyor'' dedi. 
     Toplantıya, Kızılcahamam'daki parti toplantısına katılmayarak destek veren Tüzmen, Türkiye'nin Körfez ülkeleri ile ticareti 20 milyar dolara çıkarmak için potansiyeli iyi kullanması gerektiğini söyledi. Türkiye'nin Körfez ülkelerine ticaretini artırması için yüzde 20 olan gümrük vergilerinin indirilmesi gerektiğini söyleyen Tüzmen, dış ticarette tam bir liberal politika izlediklerini hatırlattı. Türkiye'nin dış ticaretinin yüzde 30'unu komşu ülkelerle yapar hale geldiğini söyleyen Tüzmen, aynı başarının İslam ülkeleriyle de yakalanması gerektiğini söyledi. 
     
     CİDDE'YE 10 YILDA 60 MİLYAR DOLARLIK YATIRIM 
     Sadece Cidde'de alt ve üst yapı çalışmaları için önümüzdeki 10 yılda, 60 milyar dolarlık yatırımın planlandığını söyleyen Tüzmen, Türk müteahhitlerin bundan yararlanması gerektiğini kaydetti. Türkiye'nin Suudi Arabistan'la ticaret hacminin toplam 3.2 milyar doları ulaşmasının beklendiğini belirten Tüzmen, bu tutar içinde ihracatın 1 milyar doları aşacak olmasının önemli bir gelişme olduğunu kaydetti. Suudi Arabistan'a olan ihracatın son dönemde yüzde 40 oranında arttığına dikkat çeken Tüzmen, iyi bir altyapı çalışması ile Körfez ülkelerinden 20 milyar dolarlık yabancı sermayenin çekilebileceğini söyledi. 
     Uluslararası İşadamları Forumu'na MÜSİAD'ın öncülük etmesi ve İslam Kalkınma Örgütü'ndeki etkisiyle Türkiye'nin gündem belirleyen ülke haline geldiğini söyleyen Tüzmen, dünyada kaynakların doğru kullanılması ve gümrük tarifelerinin aşağı çekilmesiyle 400 milyar dolarlık ekstra ticaret yapılabileceğini bildirdi. 
     
     ZİRAAT BANKASI'NIN SUUDİ ARABİSTAN'DA ŞUBE AÇMASI 
     Ziraat Bankası'nın Suudi Arabistan'da şubesinin açılması konusunda çalışmaların sürdüğünü söyleyen Tüzmen, bu konuda Suudi Arabistan'ın adım atması gerektiğini kaydetti. 
     Tüzmen, Türkiye'deki krizler nedeniyle uluslararası piyasada Türk bankalarının itibarının azalmasının işadamları karşısında önemli engel olduğunu hatırlattı. Türkiye'nin yüzde 20 gibi yüksek gümrük vergilerine rağmen ticaretin gelişmesinde önemli başarılar yakaladığını söyleyen Tüzmen, Afrika ülkelerine yapılan ticaretin yüzde 40 oranında arttığını dile getirdi. 
     Forum sırasında basın mensuplarının sorularını da cevaplayan Tüzmen, Telekom ihalesinin Danıştay tarafından iptal edilmesini beklemediğini, Türkiye'de kamu kurum ve kuruluşlarının dünyadaki globalleşme trendiyle birlikte hareket ettiğini söyledi. Son özelleştirmelerin Körfez sermayesinin Türkiye'ye gelmesi konusunda önemli etkisinin olduğunu hatırlatan Tüzmen, daha sonraki dönemde yatırıma dönük sermaye akışının da oluşacağını ifade etti. 
     
</TEXT>
</DOC>
