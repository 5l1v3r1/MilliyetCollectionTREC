<DOC>
<DOCNO> 373228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas08.html </URL>
<DATE> 2005/08/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Elektronik asparagas 
</HEADLINE>
<TEXT>

     ANTALYA, DHA 

ELEKTRONİK posta adreslerine 23 Ağustos’dan itibaren gelmeye başlayan maillerde, 27 Ağustos gecesi Mars gezegeninin dünyaya 34.6 milyon kilometre yaklaşacağı ve dolunay büyüklüğünde gözükeceği bildiriliyor. Bu olayın bir daha 2287 yılında tekrarlanacağı belirtilerek bugün hayatta olanların bir daha böyle bir olay göremeyecekleri uyarısı yapılıyor ve yazıyı okuyanların dostlarına da haber vermeleri isteniyor. 
     Bu iddia karşısında heyecanlanan ve Acaba dünyanın sonu mu geldi ’ diye paniğe kapılan çok sayıda kişi gözlemevlerini aramaya başladı. Bunun üzerine TÜBİTAK’ın Antalya’daki Bakırlıtepe Ulusal Gözlemevi’nden yapılan açıklamada, haberin asılsız olduğu bildirildi. 
     Mailde dolaşan iddiaların tamamen hayal ürünü olduğunu belirten Ulusal Gözlemevi’nde görevli uzman araştırmacı Dr. Tuncay Özışık, bu konuda şu açıklamayı yaptı 
     Ağustos’tan itibaren gökyüzünün en parlak cismi Mars değil. Venüs ve Jüpiter daha parlak görünecektir. O gece Mars -1 kadir, Jüpiter-1.7 kadir ve Venüs -3.8 kadir parlaklıkta olacak. Çıplak gözle dolunay kadar büyük görünmesi olanaksızdır. Bir gökcisminin çapı değişmiyorsa, daha büyük görünmesi için yere daha yakın olması gerekir. Mars’ın yere uzaklığı 27 Ağusto'ta 103 milyon kilometre olacaktır. Halbuki, yere en yakın konumuna 30 Ekim 2005 günü gelecek olan Mars gezegeninin çapı, Ay’ın görünür çapının 0.001’i kadar olacaktır.. Bu nedenle elektronik ortamda dolaşan bu mail, asparagastan ibarettir.’ Haberi yalanlayan açıklama TÜBİTAK Ulusal Gözlemevi’nin internet sitesinde de yayınlandı. 
     
</TEXT>
</DOC>
