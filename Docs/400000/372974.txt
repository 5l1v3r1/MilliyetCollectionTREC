<DOC>
<DOCNO> 372974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/spo04.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten son nokta 
</HEADLINE>
<TEXT>


Trabzonspor Teknik Direktörü, Gökdeniz Karadeniz'e sahip çıktı, "Adamı bunaltıp, rahatsız edip sonra da iyi oynamadı diyorlar. Delil varsa çıkarsınlar" yorumunu yaptı 


Bordo - Mavili takımın teknik patronu Şenol Güneş, bahis iddiaları nedeniyle sıkıntılı günler geçiren ve futbola konsantre olamayan Gökdeniz Karadeniz'e destek verdi. Güneş, yıldız futbolcu ile bu konuyu 6 ay önce konuşup kapattıklarını belirterek, "Konuşmaların nereye varacağını bilmiyoruz. Konuşarak bu konuyu çözemeyiz. Bazı kişiler malzeme arıyor. Futbolcunun kapısının önünde yatıp, ailesini rahatsız edip, adamı bunaltıp, sonra 'iyi oynamıyor' diyorlar. Zaten sıkıntısı var. Yanlışı varsa gereğini yapsınlar. Dünyanın hiçbir yerinde suçu sabit olmadan, ortaya çıkmadan suçlu ilan edildiğini görmedim. Biz de ise 'asalım sonra bakarız' deniliyor. Buna karşıyım. Gökdeniz konusu bizim gündemimizde yok, bitmiştir" ifadelerini kullandı. 
Trabzonspor Teknik Direktörü, Ankaragücü karşısında iyi bir futbol ortaya koyduklarını da dile getirdi. Güneş, "Şimdi önümüzde Malatyaspor maçı var. İyi sonuç alacağız" dedi. 

Sakatlık serisi 

Trabzonspor, Malatyaspor maçının hazırlıklarını dün tek idmanla sürdürdü. Antrenmana önceki akşam şut çalışmasında adelesinde çekme meydana gelen Mehmet Yılmaz dışındaki tüm futbolcular katıldı. Hafif bir sakatlık geçiren Fatih Tekke idmanı yarıda bıraktı. Yattara ise, kısa süreli bir tedavinin ardından çalışmaya devam edebildi. Başkan Atay Aktuğ ve yöneticiler de antrenmanı izledi. 


</TEXT>
</DOC>
