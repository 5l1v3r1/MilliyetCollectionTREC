<DOC>
<DOCNO> 365284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/yas06.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı yazardan farklı aşk yorumu 
</HEADLINE>
<TEXT>


Albatros Yayınları'ndan çıkan "İrmikoğlan" adlı oyunun yazarı Aleksandhros Adhamopulos, Boğaziçi Üniversitesi'nde "aşkın ne olduğuna dair cevaplar verdiği" kitabı üzerine seminer veriyor 

Alin Taşçıyan 

Sevgiliyi irmik helvasından yoğurmak ve aşkın anlamını bir çocuk oyunu kılıfı altında buldurmak... "Tatlı ve sevecen, derin ve felsefi" bir yapıt olan "İrmikoğlan"a imza atan Yunanlı yazar Aleksandhros Adhamopulos, bugünlerde Boğaziçi Üniversitesi'nde seminer veriyor. Onunla yaptığımız söyleşiden ve Albatros Yayınları'ndan yeni çıkan "İrmikoğlan" adlı oyunundan tırnak içindeki yorumu çıkaran biz değiliz Fener Rum Patriği Bartholomeos'nun ta kendisi Adhamopulos, Yunan Patriği Hristodulos'tan da benzer övgüler almış. "Herhalde ikisinin de üzerinde anlaştıkları tek nokta benim oyunum" diyor 

'Türkiye'de anlaşılıyor' 
Aynı zamanda hukukçu ve klasik gitarist olan, Atina'da Geleneksel Enstrümanlar Müzesi yöneticiliği yapan Adhamopulos'un beş perdelik oyunu, Yota Zaifiriadhu'nun resimleriyle zenginleşen bir kitaba dönüştü. Kitap, öğrencilerin katıldığı seminerde Adhamopulos tarafından sahne sahne etüd ediliyor. 
Adhamopulos "Kültürlerimiz arasındaki ortak elemanları ortaya çıkarıyoruz" dediği seminerden memnun. Anneannesinin doğup büyüdüğü kentte bulunmaktan da... 
Adhamopulos, "Biz irmik helvasının ne olduğunu biliriz ama irmik İngilizcede bir şey ifade etmiyor. 'İrmikoğlan'ın İngilizce çevirisinın adı zorunlu olarak 'Spiceman' Baharat Adam kondu. Ama Türkiye'de çok iyi anlaşılıyor. Bu kitap Yunanistan'da 7 baskı yaptı ve 40 değişik yapımla sahneye kondu. Türkiye'de de sahnelenmesini çok isterim" diyor. 
"İrmikoğlan"a adını veren buğday ürünü insan hamurunu simgeliyor. Sultan babasının evlenmesi için ısrar ettiği prenses, seveceği adamı irmik helvasından yoğuruyor. Bencilce bir sevdiğini yitirme korkusu ve onun üzerinde denetim isteğinden kaynaklanan bu edim, tipik masal kurgusu içinde olaylar ve simgelerle felsefi bir derinliğe bürünüyor. 
Özveri ve emek aşkın temelini atıyor. Yazar, "'İrmikoğlan'da aşkın ne olduğuna dair cevaplar veriyorum. Aşk yeryüzünün en çok anlamından saptırılmış sözcüğü. Sürekli, her yerde sözü edilen aşk değil benim anlattığım" diyor. 

'Niye helva yapıp yemiyorsunuz ' 

Adhamopulos'un ilginç bir anekdotu var 2004 Mayıs ayında Yunanistan'da "İrmikoğlan"ın büyük bir prodüksiyonla sahneye konması Başbakan Tayyip Erdoğan'ın Batı Trakya gezisine denk gelmiş. Bir gün Adhamopulos'un telefonu ardı ardına çalmaya başlamış ve arayan herkes "Türk Başbakanı oyununun reklamını yaptı" diyormuş. Adhamopulos'un kesip sakladığı gazete kupüründe Erdoğan'ın Batı Trakyalılara "İrmiğiniz var, şekeriniz var, yağınız var. Niye helva yapıp yemiyorsunuz " sözü yer alıyor Nasrettin Hoca'ya ait nüktenin aslında 'un' var, ama Yunanistan'da helva, yani "kholiva" denince akla irmik geliyor... 


</TEXT>
</DOC>
