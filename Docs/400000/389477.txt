<DOC>
<DOCNO> 389477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko10.html </URL>
<DATE> 2005/10/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Turizmde AB rüzgarı 
</HEADLINE>
<TEXT>

     Yaşar ANTER- Kaan KAYA- Latif SANSÜR DHA 

      TÜRKİYE'nin Avrupa Birliği'ne AB tam üyeliğine ilişkin müzakere sürecinin başlaması, turizmcileri ve sektörle ilgili kurum ve kuruluşların yöneticilerini de heyecanlandırdı. Görüşme sürecinin Türk turizminin geleceği için olumlu gelişmeler getireceğini, AB ülkelerinden gelen turist sayısını artıracağını dile getiren sektör temsilcileri, süreçte yaşanacak kimi olumsuzluklara da dikkat çekti. 
     Güney Ege Turistik Otelciler ve İşletmeciler Birliği Başkanı Cengiz Aygün, Avrupa Birliği ile müzakere sürecinin Türk turizmine olumlu etkileri olacağından kuşku duymadıklarını belirtti. AB kriter ve öngörülerinin otelciler için ciddi bir maliyet artışı getireceğini anlatan Aygün, Tesislerinin yeterliliği konusunda sıkıntılarımız var. Eleman maliyetleri artacaktır. Bunun yanında, kapasite ve doluluk oranlarında gözle görülür bir artış yaşanacaktır'' diyerek şu görüşleri dile getirdi 
     Avrupa Birliği'ne giriş sürecinde kapasitenin arttırılması mümkün olabilecektir. Marmaris açısından bakıldığında, bölgenin yeniden değerlendirilip tahsislerin açılması da yabancı sermayenin bölgeye girişini sağlayacak. Yabancı sermayeli tesisler Marmaris'in kalitesini yükseltecektir. Bununla birlikte Rusya, Ukrayna gibi ülkelerde vize açısından sıkıntılar yaşanacağını düşünüyoruz. Bu nedenle, önümüzdeki dönemde bu ülkelerden gelen turist sayısında azalma olabilir. Bu konu görüşülmeli, çözüm noktaları yaratılıp tatil paketlerindeki vize sorunu giderilmeli.'' 
     
     'OLUMLU KATKISI OLUR’ 
     Çeşme Otelciler Birliği ÇESTOB Yönetim Kurulu Başkanı Veysi Öncel, AB ile tam üyelik görüşme sürecinin başlamasının, turizmcileri umutlandırdığını söyledi. Öncel bu süreç içinde, Türkiye'nin adının sürekli gündemde tutulmasının, iyi bir tanıtım ve reklam olacağını ileri sürdü. İstatistiklere göre AB ülkelerinden her yıl 300 milyon kişinin seyahate çıktığını hatırlatan Öncel şöyle konuştu 
     300 milyon kişinin yalnızca yüzde 14'ü Türkiye'ye gelmektedir. Bu düşük rakamın, görüşme süreci içinde katlanarak artacağına inanıyorum. AB'nin turizme bir başka girdisi ise ileride aktarılacak fonlarla, eğitim, altyapı, havaalanı gibi sorunların çözülmesi olacak. Geçmişte bunun örneği İtalya, İspanya ve Yunanistan'da görüldü. Elbette AB'ye uyum süresinde bizlere büyük yük düşecek. Ama üstesinden geleceğimize inanıyorum.'' 
     
     'DEVLET GÖZARDI EDEMEZ’ 
     Bodrum Otelciler ve Turistik İşletmeciler Derneği BODER sözcüsü Emir Bağ, gerek Ege ve gerekse Akdeniz sahillerinde turizm sektöründe hizmet veren konaklama, eğlence, seyahat ve yiyecek sektöründe hizmet veren işletmelerin son 10 yılda standartlarını gerek tesis gerekse hizmet açısından AB standartlarına yükselttiklerini hatta, birçok AB ülkesinden de bu konuda çok çok önde olduklarını belirtti, şunları söyledi 
     Turizmin büyük bir hızla gelişmesi ve her yıl gerek turist gerekse ülkeye giren döviz oranını yüzde 30- 40 arttırma başarısını gösteren özel sektöre malesef devlet bazı bölgelerde ayak uyduramadı. Hızlı gelişmenin getirdiği elektrik, su, altyapı, kanalizasyon, çevre ve gürültü kirliliği konularında sınıfta kaldık. AB müzakerelerinin ve yeni yasaların turizm bölgelerinde devletin, yerel idarelerin sorunlara daha ciddi ve realist düşünce ile yaklaşacağına ve yıllardır ihmal edilen sorunların artık daha fazla gözardı edilmeyeceğine inanıyoruz.'' 
     
     'GÜVENİLİR ÜLKE OLACAK’ 
     1995 yılında kurulan ve 35 ülkeden 118 üyesi bulunan Dünyanın En Güzel Koyları Birliği’nin İkinci Başkanı turizmci Galip Gür, AB ile başlanan müzakerelerin, yıllardır uluslararası fuarlarda kendisini tanıtmaya çalışan Türkiye için güvenli bir marka olması yolunda önemli bir adım olacağını belirtti. 
     Gür, Turizm sektörünün Avrupa Birliği’ne hazır olduğu müzakerelerin Türkiye açısından olumlu olacağına inanıyorum. Kişiye göre, ülkeye göre değil kalite ve insan haklarına yönelik alınacak her kararın uygulanabilir olduğunu gören dünya ülkeleri arasında turizm mücadelesi veren Türkiye AB ile turizmde daha güvenilir bir istikrar çizecek, turistler açısından birinci derecede güvenilir ülkeler arasına girecektir'' dedi. 
     
     'OLUMLU ETKİ YAPACAK’ 
     Mimarlar Odası Kuşadası Temsilcisi Adil Geçim ise Avrupa standartlarına uymak için sektörün çok zorlanacağInı söyledi. Konuya turistik tesislerin mimari özellikleri ve mühendislik hizmetleri açısından da bakılması gerektiğini anlatan Geçim, Havuz kenarındaki kaymayan seramikten korkuluklara, asansörlerin kapılarından yangın alarm sistemlerine kadar yapılarda ciddi değişiklikler gerekiyor'' dedi. Geçim, Kuşadası turizmcileri kendilerine çekidüzen vermek zorunda kalacak. Bu uzun bir süre alacak, ama turizme olumlu etki yapacak'' görüşünü dile getirdi. 
     Kuşadası Ticaret Odası Meclis Başkanı Mehmet Oğuz Kabaçam ise Avrupa Birliği'ne uyum ve tam üyelik sürecinde, turizm sektöründe hijyen ve fiziki kriterler dışında hiç bir olumsuzluk yaşanmayacağını söyledi. Kabaçam, Hatta Avrupa Birliği’nden daha ileri olduğumuz bölümler var. Örneğin Avrupa Birliği’nde ciddi anlamda servis elemanı sıkıntısı var. Türk turizmi bu açıdan Avrupa Birliği’nin çok ilerisinde'' diye konuştu. 
     
</TEXT>
</DOC>
