<DOC>
<DOCNO> 396902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/siyaset/axsiy01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Noam Chomsky Avrupa Türkiye'den öğrenmeli 
</HEADLINE>
<TEXT>


Ünlü düşünür Chomsky, İstanbul'daki konferansa, "Avrupa'nın, ifade özgürlüğü konusunda, Türkiye'den öğreneceği çok şey var" mesajı gönderdi. Pamuk, "Yazarların başının dertte olması acı" dedi 

TAHSİN AKSU İstanbul 


ABD'li ünlü düşünür Noam Chomsky, ciddi insan hakları ihlallerinden Türkiye'nin de payını aldığı belirterek, "Ancak Türkiye'deki insanlar mücadeleye devam ediyor. Avrupa'nın, ifade özgürlüğü konusunda, Türkiye'den öğreneceği çok şey olduğunu düşünüyorum" dedi. 
"Düşünce Özgürlüğü İçin 4. İstanbul Buluşması" kapsamında İstanbul Bilgi Üniversitesi'nde "11 Eylül Sonrasında Düşünce Özgürlüğünün Geleceği" konulu bir toplantı düzenlendi. 
ABD'li düşünür Chomsky, konferansa gönderdiği mesajda şunları kaydetti "Bilinçli bir kamuoyu aynı zamanda bilgi sahibi bir kamuoyu olmalıdır. Bu da ifade özgürlüğünün önkoşulu anlamına gelir. Amerika Birleşik Devletleri ifade özgürlüğünde en yüksek standarda ulaştı. Ancak bu, Birleşik Devletler halkının başarısıdır. Türkiye, ciddi insan hakları ihlallerinden payına düşeni almaktadır. Ancak, Türkiye'de insanlar mücadeleye devam ediyorlar. Bu açıdan Türkiye alışılagelmedik ve dünyada eşsiz. Bu Türkiye'nin gurur duyması gereken bir şey. Avrupa'nın ifade özgürlüğü konusunda Türkiye'den öğrenmesi gereken çok şeyi olduğunu düşünüyorum." 
Konferansın açılışını izleyen yazar Orhan Pamuk da, düşüncelerini şöyle dile getirdi "Türkiye'de sadece benim durumumda olanlar için değil, pek çok kişinin düşünce ve ifade özgürlüğünden dolayı başının dertte olması acı. Türkiye için çok kötü. Artık yazarların cezalandırılması, hapse atılması dünyanın en kötü ve en yoksul, en dışlanmış yerlerinde oluyor. Bunlar olmasın istiyoruz. H l dünya gazetelerinde hapse atılan yazarların haber olmasından utanıyoruz." 


</TEXT>
</DOC>
