<DOC>
<DOCNO> 394997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo08.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakcı'ya sitem 
</HEADLINE>
<TEXT>


Raşit Çetiner, Levent Bıçakcı'ya kırgın olmadığını söylüyor, ancak eklemeden geçemiyor "Haluk Ulusoy dönemindeki şefkati, sevgiyi Bıçakcı'da bulamadım". 

CEVDET ERGUN 


Raşit Çetiner'le röportajımızın, daha çok Bursaspor'un başarısı üzerine odaklanacağını düşünmüştük. "Milli meselelere" eğilmeyi çok istiyorduk, yine de konunun geçiştirileceği umutsuzluğunu taşımıyor değildik. Uzun uğraşlar sonunda beklediğimizden fazlasını elde ettik. Raşit hoca dolmuştu, içini dökmesi an meseleydi ve sohbetin son bölümünde sözler peş peşe geldi 
"Dünyada 7 sene Ümit Milli Takım antrenörlüğü yapıp da, A Milli Takım'ı çalıştırmayan herhalde tek adam benim. Burası Türkiye, ne diyeyim. Yetiştiricilikle ödül alıp, yarışmacılıkla kaderimiz çizildi. Ancak bu bir taktirdir, asla kimseye kırgınlığım yok. Levent Bıçakcı ile iki medeni insan gibi konuşup, ayrıldık. Ama Sayın Haluk Ulusoy dönemindeki şefkati, sevgiyi Bıçakcı ile çalışırken bulamadım. Aşağı yukarı dört jenerasyon yetiştirdik. Şimdi 24 kişilik kadroya bakarsınız bizimle birlikte gelen 18-19 oyuncu var". 

Aslan teklif etti mi 
Bursaspor camiası, 1 artı 2 yıl opsiyonlu sözleşmesi bulunan Raşit Çetiner'in durumunu şimdiden merak ediyor. Sezon sonunda neler olur sorusu zihinleri kurcalıyor. Bizim aklımıza ise, sezon başında Galatasaray'ın kendisi ile birlikte Can Çobanoğlu'na teklif götürüp, götürmediği geliyor. Ancak hocamız bu kez ser verip, sır vermiyor 
"Sözleşmemle ilgili konuşmak beni rahatsız ediyor. Ben Bursaspor'a sayın başkanımız Levent Kızıl ile olan dostluğum için geldim. Maddiyat için gelmedim. Herkesin iç dünyasında ciddi hedefleri vardır. Profesyonel bir insanım. Galatasaraylılığım aşikar, kongre üyesiyim. Ama teklif gelip, gelmediği konusunda konuşmak istemiyorum, yorum yok" 

Muhteşem dörtlü 

Ligde 12 maçta kalesinde sadece 4 gol gören namağlup Bursaspor, şu anda profesyonel liglerin en az gol yiyen takımı. Tarihinde ilk kez peş peşe 6 maç kazanan Timsah, aynı zamanda A Kategorisi'nde son altı yılın en başarılı ekibi konumunda bulunuyor. Kaleci Yavuz, Egemen, Miu ve Ünsal'dan oluşan defans hattı bu başarıda aslan payını üstleniyor. 

'Futbola doyamadım' 

Futbol hayatına 1973'te İstanbulspor'da başlayan Raşit Çetiner Göztepe, Kocaelispor, Fenerbahçe ve Galatasaray'da forma giydi. 65 kez milli olan Çetiner, 1988'de dramatik bir şekilde ayağının kırılması nedeniyle yeşil sahalara veda etti. O günleri hatırlattığımızda uzun bir sessizlik oluyor. İçi burkuluyor, gözleri doluyor 
"Her başarıyı yakaladım. Ama futbola doyamadım. O dönemde A Milli Takım'ın kaptanıydım. Galatasaray'da Dünya takımı olma yolunda adımlar atılıyordu. O adımın başında sakatlanmak beni kahretti. Her şey bitti, Raşit Çetiner Türk futbolundan oyuncu olarak silindi. Bileğimdeki ciddi sakatlıklara rağmen özveriyle oynadığım için "Aslan Yürek" lakabı takılmıştı. Bunda hatalı davrandım. Gaza da geldik biraz. Ve o sakatlık geldi, çattı. Şimdi sağ ayağım sürekli ağrıyor, acı kendini hatırlatıyor. Ayağım kısaldı. Şimdi Goal diye bir film izledim. Benim hayatım daha dramatik." 

Muzaffer'in ardından... 
Çetiner'in büyük bir talihsizlik sonucu futbol hayatından kopmasına neden olan Muzaffer, daha sonra Samsunspor'un 20 Ocak 1989'da yaşadığı trajik kazada hayatını kaybetti. Çetiner "Allah rahmet eylesin. Sakatlanınca kızmıştım. Rahmetli çok sert futbolcuydu. Kasıtlı olmadığını biliyorum ama etraftan farklı hava oluştu. Ancak şunu da düşünmedim değil ilk sakatladığı insan ben değildim. Kaza geçirdiğinde çok üzüldüm. Bir bebeği vardı. Ben cani değilim, insanım her şeyden evvel." 

Timsah'ın gol timi 

Bursaspor'un gol yükünü Yunus ile Eser sırtlıyor. Hayatı roman olan, Evliya Çelebi misali yurdun her bölgesinde takım dolaşan Yunus, ayakkabı boyacılığından kuyumcu tezgahtarlığına kadar birçok iş yapmış. Raşit Çetiner için "Takımın yüzde 50"si diyen Yunus, 12 maçta attığı 6 golle Timsah'ın en korkutucu silahı. Beşiktaş'tan kiralık olarak gelen Eser de 5 golle tecrübeli oyuncuya eşlik ediyor. 

Süper Lig'e Büyük Yürüyüş 

Bursaspor'un evindeki her maçında 18 bin kişilik Atatürk Stadı'nı dolduran taraftarın 14 bini kombine sahibi. Çetiner, "Fenerbahçe'den sonra en fazla kombine satan biziz" sözleriyle durumu açıklıyor. Süper Lig için ise temkinli konuşuyor "Yüklendiğimiz misyona cevap verecek bir takım kurduk. Şehri birleştirdik. Başkanımız bunu yaptı, herkes el ele verdi. Ve bu Süper Lige Büyük Yürüyüş olarak adlandırıldı. Şimdiye kadar bu birliktelik çok iyi gidiyor. Ancak daha 22 maçımız var. Bu maçların bitiminde inşallah Bursaspor hedefine ulaşacak." 

İNCİLER 

Fazla yabancının, Türk futboluna milli takım düzeyinde zarar getireceğini düşünüyorum. Yabancı antrenör konusunda ise, biraz aynaya bakmamız lazım. Başarılı olamıyoruz. Ümit Milli Takım'dayken 83-84'lüler için "ülke futboluna çok büyük katkı sağlayacak jenerasyon değil" demiştim. Şimdi sadece İbrahim Akın, A Milli Takım'da.Son maçım olan Kazakistan yenilgisi, haziran sendromu yüzünden yaşandı. Maalesef, o yaş grubundakiler şahsi menfaatlerini düşünüyorlar, milli forma ikinci planda kalıyor. Şimdi genç kardeşlerimiz büyük bir cesaretle Avrupa'ya gidiyor. Hepsini ayakta alkışlıyorum. Bana Avusturya'dan teklif gelmişti, gidememiştim. Hala buna üzülüyorum. Şu anda milli takımın geleceğini fevkalade iyi buluyorum. Fatih Terim'in dehşet bir kariyer apoleti var. Teknik adam kalitesi, bilgi birikimiyle bu işi başaracaktır. 

Terim'e maç daveti 

Raşit Çetiner balığa bayılıyor, müzikte ise Candan Erçetin ve Sezen Aksu'yu hayranlıkla takip ediyor. En büyük tutkusu ise tenis. Hatta ümitlerin başındayken bir yöneticinin "sadece iyi tenis oynar" eleştirisini duymuş, buna çok içerlemiş. Rıza Çalımbay ve Mehmet Ekşi ile kortta karşılaşmış "Fatih ağabey de oynarsa, birlikte maç yapmaya hazırım" diyor. Gününü tesislerde geçiren Çetiner, 2.5 ayın en fazla on günü evine gidebildiğinin altını çiziyor "Hep burdayım, bu elbiselerle işimin başındayım" sözleriyle iş disiplininden örnekler veriyor. 


</TEXT>
</DOC>
