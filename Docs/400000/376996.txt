<DOC>
<DOCNO> 376996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun16.html </URL>
<DATE> 2005/09/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bulgar çeteden akıl almaz dolandırıcılık 
</HEADLINE>
<TEXT>

     Hollanda'nın en büyük bankalarından ABN Amro Bankası'nın, bir yılı aşkın bir süre, bir Bulgar çetesi tarafından sahte para yatırılarak dolandırıldığı bildirildi. 
     Banka sözcüsü, konuya ilişkin basında çıkan haberler üzerine bugün yaptığı açıklamada, dolandırıcılık yapıldığını doğruladı ve şebeke elemanlarının, 500 avroluk sahte banknotlar yatırarak daha sonra gerçek para çektiğini belirtti. 
     Sözcünün verdiği bilgiye göre, sahte pasaportlarla hesap açtıran şebeke elemanları, bankanın çok işlevli otomatik cihazlarından hesaplarına 500 avroluk sahte banknotları yatırdı ve daha sonra başka otomatlardan gerçek paraları çekti. 
     Sözcü bankanın bu yöntemle ne kadar dolandırıldığı konusunda bilgi vermedi, ancak şebekenin uluslararası çalıştığını, geçen aylarda Bulgaristan'da ortaya çıkarılan şebekenin 200 milyon sahte avroyla yakalandığını söyledi. 
     Sözcü, sahte parayı, bir banka görevlisinin denetim sırasında fark ettiğini, bankanın sahte avroları ayırt edemeyen cihazlarının da değiştirildiğini kaydetti. 
     
</TEXT>
</DOC>
