<DOC>
<DOCNO> 368995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo17.html </URL>
<DATE> 2005/08/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kayseri derbisine doğru... 
</HEADLINE>
<TEXT>

     Birinci Süper Futbol Ligi'nde ilk kez bu hafta sonu karşılaşacak olan Kayseri Erciyesspor ve Kayserispor, ligdeki 10. randevularında buluşacaklar. 
     Kayserispor ve Kayseri Erciyesspor, ligdeki ilk randevularına Üçüncü Futbol Ligi'nde mücadele ettikleri 1990-1991 sezonda çıktılar. Kayserispor 7-0 ve 2-0'lık skorlarla her iki karşılaşmayı da kazandı. Aynı sezonda Türkiye Kupası'nda da karşılaşan aynı kentin takımlardan Kayserispor, sahadan 1-0 galip ayrıldı. Aynı sezon Kayserispor, şampiyon olarak İkinci Futbol Ligi'ne yükseldi. 
     Bugüne dek yapılan 9 maçta Kayserispor 6, Kayseri Erciyesspor 2 galibiyet aldı, 1 maç da golsüz berabere bitti. 
     Kayseri Erciyesspor, bugüne dek Kayserispor karşısındaki elde ettiği 2 galibiyeti, İkinci Futbol Ligi A Kategorisi'nde, Boydak Holding Yönetim Kurulu Başkanı Hacı Boydak'ın kulüp başkanı, kulübün adının da Hacılar Erciyesspor olduğu 2000-2001 sezonunda elde etti. 
     2001-2002 sezonunda yapılan maçları ise Kayserispor 3-2 ve 4-0'lık skorlarla kazandı. Bu sezon Kayseri Erciyesspor, İkinci Futbol Ligi B Kategorisi'ne düştü. 
     2003-2004 sezonunda İkinci Futbol Ligi A Kategorisi'nde yapılan ligin ilk yarısındaki maçı, Kayserispor 2-1 kazanmasına rağmen, ikinci yarıdaki maç golsüz berabere tamamlandı. Her iki takım da tarihlerindeki ilk beraberliği bu sezonda almalarına karşın, Kayseri Erciyesspor sezon sonunda mutlu sona ulaşarak Birinci Süper Futbol Ligi'ne terfi etti. 
     Atılan gollerde de Kayserispor'un 22-7 üstünlüğü göze çarpıyor. Ayrıca, bugün Kayseri Erciyesspor'da oynayan Seyit, her iki takımda da forma giyen ve her iki takıma da gol atan tek futbolcu olarak dikkat çekiyor. 
     1990-1991 sezonunda Kayseri Erciyesspor'u 7-0 yenen Kayserispor'da top koşturan ve takımının 1 golüne imza atan Mustafa Uğur ise bugün Kayseri Erciyesspor'da teknik direktör olarak görev yapıyor. 
     
</TEXT>
</DOC>
