<DOC>
<DOCNO> 353166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo04.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahsi bile geçmez 
</HEADLINE>
<TEXT>


Gökdeniz, yüklü miktarda bahis oynadığı iddialarına sert çıktı, "Önümüzü kesmeye çalışanların bir oyunu" dedi, transfer dedikodularına ise "Trabzon ile doğdum, Trabzonspor ile ölürüm" yanıtını verdi 

ATİLLA ESAT ÇOLAK 


Gökdeniz Karadeniz, hakkında yapılan spekülasyonların tümünü yanıtladı. İlk olarak hakkındaki bahis iddialarına cevap veren Bordo - Mavili oyuncu, "Milli takım kampındayken hakkımda bir sürü haberler yazıldı. Galatasaray- Trabzonspor, Sebatspor- Kayserispor maçlarına yüklü miktarda bahis oynadığımı söylediler. Ben bahis oynamam. Böyle bir şey olsaydı, Galatasaray maçında neden gol attım veya çıkıp maçta oynadım. Sakatlanıp oyunu terk ederdim. Bir de Sebatlı futbolcularla samimi olduğumu, çok fazla konuştuğumu söylüyorlar. Geçen sezon benim oda arkadaşım Alişen'di. Onunla konuşmak veya arkadaşlık yapmak yasak mı Ama bunların ne maksatla çıkarıldığını herkes biliyor. Gelecek yıl şampiyonluğun en güçlü adayı biziz. O nedenle bizim üzerimizde oyun oynamaya çalışıyorlar. Önümüzde Şampiyonlar Ligi maçları var. Bu gibi olaylarla önümüzü kesmeye çalışmasınlar. Bu yaşanan iddialar bizi yolumuzdan asla döndüremez" dedi. 

Kapı gibi imza 
Bazı kesimlerin transfer yapmak için imza attığını ortaya yaydığını da vurgulayan Gökdeniz, "Böyle bir mantık var mı Ben en iyi dönemimde boş mukaveleye 5 yıllık imzayı attım. Geleceğimi Trabzonspor'un ellerine bırakmışım. Hayatımı Trabzonspor'a bağlamışım. İnsanların şunu öğrenmesi lazım ben Trabzonspor ile doğdum, Trabzonspor ile ölürüm. Benim yaşayacağım yer Trabzon'dur" ifadesini kullandı. 
Gökdeniz, gelecek sezon için de şu yorumda bulundu "Şampiyonluğu iki yıl üst üste kıl payı kaçırıyoruz. Allah'ın izniyle gelecek yıl hem Türkiye Kupası'nı, hem de lig şampiyonluğunu kazanmak istiyoruz. Önümüzde Şampiyonlar Ligi eleme maçları var. İnşallah yüzümüzün akıyla çıkarız." 

Yaşlılara yemek verdi 

Çamlık'ta bulunan huzurevindeki 32 yaşlıya Körfez Restoran'da yemek veren Gökdeniz ve eşi, "Mağdur durumda olan bu insanlarımızı yalnız bırakmamaya çalışıyoruz. Onlar olmasa bizler olmazdık" diye konuştu. 

Gerede kampına firesiz gidilecek 

Yeni sezon hazırlık çalışmalarına gelecek hafta Bolu'nun Gerede ilçesinde başlayacak olan Trabzonspor'da tüm futbolcular kampa katılacaklar. 21 Haziran'da Trabzon'da toplanarak, Gerede'ye gidecek olan Bordo - Mavililer, 22 Haziran - 1 Temmuz tarihleri arasındaki kamp için, henüz kendilerine kulüp bulamayan kaleci Petkoviç ve D'Haene'ye de çağrıda bulundu. Karadeniz ekibi, İsviçre'de yapacağı kampta ise Alpen Cup Turnuvası'nda ter dökecek. Trabzonspor, 4-8 Temmuz tarihleri arasındaki turnuvada Kaiserslautern, Young Boys ve Basel takımlarıyla karşılaşacak. 

Ergin Keleş PSV'ye beleş 

ADNAN SUNGUR DHA 

Dünya Liselerarası Futbol Şampiyonası ve Meridyen Kupası'nda gol krallığına ulaşan Trabzonspor'un genç millisi Ergin Keleş'e Hollanda'nın PSV Kulübü talip oldu. Sözleşmesi bu sezon sonunda biten, yönetmeliğe göre sadece yetiştirme bedeliyle Bordo - Mavililer'den ayrılabilecek olan futbolcunun bugün PSV Eindhoven yöneticilerle masaya oturacağı öğrenildi. 
Bu oyuncunun durumu hakkında yönetimin defalarca uyarıldığı, buna karşın herhangi bir girişimde bulunulmadığı öğrenildi. Yöneticilerin, "Hiçbir kulüp, Ergin için şu anda 400 bin Euro'ya yakın yetiştirme bedeli ödeyerek onu transfer etmez. Bu nedenle yeni sözleşmeye gerek yok.'' dedikleri ifade edildi. Ancak PSV'nin talip olmasının ardından paniğe kapılan yönetim sözleşme yenilemek için harekete geçti. 

'Sözümüz söz göndeririz' 

Fatih Tekke'nin, Milliyet taktik'e yaptığı, "Türkiye'de tüm hedeflerime ulaştım. Yurt dışına gideceğim" açıklamasını değerlendiren Trabzonspor Başkanı Atay Aktuğ, Gökdeniz ve Fatih Tekke'ye bu konuda sözleri bulunduğunu vurguladı. Kulübün çıkarlarını ön planda tutacak şekilde hareket edeceklerini söyleyen Aktuğ, "Bu sözümüzün arkasındayız. Aslında şampiyon olduktan sonra bu oyuncularımıza olan teklifleri değerlendirmeye almak isterdik. Fakat Fatih'in bu konudaki tavrı gitme yönündeyse söyleyecek bir şeyimiz olmaz. Resmi teklif gelirse, konuyu görüşürüz. Yüksek bonservis bedeli önerilirse de bunu düşünebiliriz" dedi. 

Geri adım attılar 

Bordo - Mavili yöneticiler, "İyileştirme" adı altında başlattığı sözleşme uzatma operasyonunu durdurdu. Mali Sayman Yüksel Şimşek, "Bütün futbolculara iyileştirme yapmamız söz konusu değil. Sadece sözleşmelerini uzatma aşamasına geldiğimiz bir iki oyuncuyla görüşmeler olacak. Onlara imza attırırken, fiyatlarda artış olabilir. Diğer futbolcular için bu uygulama sözleşmelerinin bitmesine yakın bir zaman kala gündeme gelecek" yorumunu yaptı. 

Gözler Zurawski'de 

Trabzonspor Yönetimi, yabancı transferini Zurawski'den gelecek olan yanıta göre yeniden şekillendirecek. Bordo - Mavililer, Polonyalı futbolcunun Celtic ve A.Wien ile anlaşamaması üzerine bu transfer için umutlandı. Zurawski'nin Trabzonspor'a gelmeyi kabul etmesi durumunda yabancı arayışlarının son bulacağı bildirdi. Golcü futbolcunun, başka bir kulübe gitme kararı alması durumunda ise Trabzonspor cephesinin yeniden Brezilya'ya döneceği bildirildi. 


</TEXT>
</DOC>
