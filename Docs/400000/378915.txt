<DOC>
<DOCNO> 378915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun37.html </URL>
<DATE> 2005/09/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hamas'tan eski Yahudi yerleşimlerinde dev gösteri... 
</HEADLINE>
<TEXT>

     Gazze'deki eski Yahudi yerleşim birimi Nissanit'te, on binlerce Hamas yandaşının katıldığı büyük bir gösteri düzenlendi. 
     Yaklaşık 20 bin kişinin katıldığı gösteride konuşan Hamas'ın üst düzey yöneticilerinden Nizar Rayan, İsrail'e karşı mücadelelerinin süreceğini belirterek, ''Düşmanın Gazze'den çekilmesi, amacımıza ulaştığımız anlamına gelmiyor'' dedi. 
     Hamas'ın kendini Kudüs, Batı Şeria ve diğer Filistin topraklarının özgürleşmesine adadığını söyleyen Rayan, ''Mücadelemiz devam ediyor. Son işgalciler toprağımızı terk edene dek savaşacağız'' diye konuştu. 
     Filistinlilerin İsrail'le yaptığı ateşkese yıl sonuna kadar uyacağı vaadinde bulunan Hamas örgütü, Ocak ayında yapılacak Filistin genel seçimlerine katılmayı planlıyor. 
     
</TEXT>
</DOC>
