<DOC>
<DOCNO> 392237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur24.html </URL>
<DATE> 2005/11/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Suriye Sınırı'nda yarım asırlık hasret... 
</HEADLINE>
<TEXT>

     Şanlıurfa'nın Akçakale İlçesi'nde yaşayan 70 yaşındaki Hasan Bozkurt, 84 yıl sonra ilk kez pasaportsuz olarak gerçekleştirilen bayramlaşma kapsamında Suriye'den gelen ve 50 yıldır görüşemediği 2 kuzenini evinde misafir etti. 
     Bozkurt, Akçakale Gümrük Kapısı'nda 84 yıl sonra ilk kez pasaportsuz olarak gerçekleştirilen ''sınır ötesi'' bayramlaşma uygulaması çerçevesinde Akçakale'ye gelen kuzenleri Matra ve Mehmet El Ramo kardeşleri, bayramlaşma töreninin yapıldığı alanda karşıladı. 
     Birbirleriyle bayramlaşan kuzenler, daha sonra Bozkurt'un evine giderek, ailesi ve çocuklarıyla da tanıştı. 
     Suriye'de çiftçilikle uğraşan kuzenleriyle daha önce telefonla görüştüğünü, ancak pasaportları bulunmadığı için bir türlü yüz yüze görüşme fırsatı bulamadıklarını söyleyen Bozkurt, şunları kaydetti 
     ''Şanlıurfa Valiliği ile Rakka Valiliği arasında protokol imzalandığını öğrendim. Kuzenlerimi arayarak Akçakale'ye davet ettim. İdari mektup başvuruları kabul edilince buraya geldiler. 50 yıl sonra görüşme fırsatı bulduğumuz için çok mutluyum.'' Bozkurt, Kurban Bayramı'nda ise ailesiyle birlikte kendisinin Suriye'ye gitmeyi düşündüğünü ifade etti. 
     Mehmet El Ramo ise Akçakale'de yaşayan kuzeniyle görüşmelerini sağlayan iki ülke yetkililerine minnettar olduğunu belirterek, ''Kuzenimle görüştüğüm için çok mutluyum. Sevincimi anlatacak kelime bulamıyorum. İnşallah bundan sonra daha sık görüşürüz'' dedi. 
     20 YILLIK HASRET 
     Karkamış Sınır Kapısı'nda yapılan geçişler sırasında, duygulu anlar yaşandı. Karkamış'ta ikamet eden Sönmez ailesi ile Suriye'de oturan akrabaları Muhammed ailesinin 20 yıl sonra buluşması, her iki aile bireylerinin sevinç gözyaşları dökmesine neden oldu. 
     65 yaşındaki Güllü Sönmez, akrabaları ile birlikte, sabahın erken saatlerinde geldiği sınır kapısında, uzun süre özlemle bekledi ve halasının oğulları olan Yasir Şevket Muhammed, İbrahim Muhammed ve diğer akrabaları ile 20 yıl sonra buluşmanın heyecanını yaşadı. 
     Gözyaşlarına hakim olamayan Güllü Sönmez, hasretle akrabalarına sarıldı ve en kısa zamanda Türkiye-Suriye arasındaki tel örgülerin kaldırılması isteğinde bulundu. 
     Sönmez, 20 yıl sonra da olsa akrabaları ile buluştuğu için çok mutlu olduğunu belirterek yetkililere teşekkür etti. 
     Sınır Kapısı'nda birbirleri ile kucaklaşıp hasret gideren aileler, daha sonra da akrabaları ile birlikte misafir olacakları evlere gittiler. 
     Karkamış'ta kütüphane müdürü olarak görev yapan Ahmet Tekin de her yıl düzenli olarak görüşüp bayramlaştığı amca oğulları İbrahim Hasen, Muhammed Hasen, Abdullah Hasen ve diğer akrabalarını evinde konuk edip, hasret giderdi. 

     
</TEXT>
</DOC>
