<DOC>
<DOCNO> 373330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun08.html </URL>
<DATE> 2005/08/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fransız basınına göre Chirac yalnız 
</HEADLINE>
<TEXT>

     Sabetay Varol CNN TÜRK Paris 

Fransız basınına göre, Cumhurbaşkanı Jacques Chirac'ın Türkiye'nin yayımladığı Kıbrıs deklarasyonunun AB'ye üye olmaya çalışan bir ülkeden beklenen ruhu taşımadığı görüşünün AB üyesi 25 ülkeden destek bulması zor görünüyor. 
     Gazeteler, Chirac'ın kendi ülkesinde büyük kamuoyu baskısı altında bulunduğunu, AB Komisyonu Başkanı Jose Manuel Barroso ile dün yaptığı görüşmede konuyu açıkça dile getirerek tavrını daha da sertleştirdiğini vurguladı. 
     
     Liberation "Deklarasyon mazeret" 

     29 mayıs deklarasyonunun, Türkiye'nin AB üyeliğini yeniden tartışma konusu etmek için 'mazeret' oluşturduğunu yazan Liberation, "Fransız yetkililerin 3 ekimde müzakere açılmasını erteletme hususunda umutlarını tamamen yitirmediğini" belirtti. 
     Liberation, Hollanda ve Avusturya yanında, 18 eylül seçimleri ardından Hıristiyan Demokratların Almanya'da iktidara gelmesi durumunda Fransa'nın Angela Merkel'ın desteğini de alabileceğini kaydediyor. 
     Liberation, buna rağmen Türk karşıtı kampın büyük ölçüde azınlıkta kaldığını ekliyor. Gazete, AB Dönem Başkanı İngiltere'nin müzakere açılmasından yana olduğunu da hatırlattıktan sonra, Yunanistan ve Kıbrıslı Rumların, Fransa'nın Türkiye ile iliskileri normalleştirmeyi önleyen bu tavrından sıkıntıya düştüklerini dile getiriyor. 
     
     Figaro "Chirac ortakları henüz ikna etmedi" 

     Cumhurbaşkanı Chirac'ın Barroso önündeki dünkü yeni hamlesi sağ eğilimli Le Figaro tarafından, 'Türkiye konusunda tutumunu daha da sertleştirmesi' olarak değerlendirildi. Figaro, Fransa'nın Kıbrıs Rum yönetimi tanımasını sağlamak üzere Türkiye ile yeni bir bilek güreşini göze aldığı yorumu yaptı. 
     Gazete ağustos ayı başında, önce Fransa Başbakanı Dominique de Villepin ve ardında Cumhurbaşkanı Chirac'ın Türkiye'nin 'bir ilk uyarıda bulunduklarını', bu uyarıların Ankara'yı etkilemedığini kaydetti. 
     Figaro, Fransa'nın bu adımlarına karşılık Başbakan Recep Tayyip Erdoğan'ın Chirac'la 17 aralık zirvesi sırasındaki telefon görüşmesini gündeme getirdiğini hatırlattı. Figaro, Chirac'ın zirveyi takiben Türkiye karşıtı tavır almasında özellikle referandum sonucunun belirleyici olduğunu da ekledi. 
     Figaro, "Cumhurbaşkanı Chirac'ın bu girişimlerinin haklılığı konusunda henüz Avrupalı ortaklarını ikna etmediğini" kaydederek, Başmüzakereci Ali Babacan'ın CNN TÜRK'e verdiği demeçte Chirac'ın açıklamalarını 'iç politik kaygılarla sarfedilmiş sözler' olarak yorumladığına dikkat çekti. 
     AVRUPA BASININDA DA GENİŞ YANKI BULDU 
     ANKA 

Jacques Chirac ve Angela Merkel’in peşpeşe gelen Türkiye karşıtı açıklamaları Avrupa basınında geniş yer buldu. Avrupalı gazeteler, Türkiye’nin çapraz ateşte kaldığını savundu. 
     
     FINANCIAL TIMES "TÜRKİYE’NİN UMUDUNA İKİ UYARI ATEŞİ" 

     Financial Times gazetesi Merkel ve Chirac"ın peşpeşe gelen açıklamalarının Türkiye’nin 3 Ekim hayallerine birer uyarı ateşi olduğu savundu. 
     Haberde, iki ülkenin bu çıkışının Türkiye ile müzakerelerin 3 Ekim’de başlaması konusunda ısrarcı olan Tony Blair’in de başını ağrıtabileceği belirtildi. 
     Gazete, Londra ve AB Komisyonu’nun "Kıbrıs Türkiye ile müzakerelere başlamak için bir önkoşul değildir" görüşünde olduğunu hatırlattı. 
     Haberde ayrıca Fransa’nın Kıbrıs konusunda Türkiye’ye baskı yapmaya devam etmesi ve Ankara’nın da geri adım atmayı reddetmesi halinde Paris’in elinde teorik olarak bir veto kozunun bulunduğu ifade edildi. 
     
     GUARDIAN "TÜRKİYE’NİN AB RÜYASINDA ÇİFTE PATLAMA" 

     İngiliz The Guardian, Türkiye’nin AB hayalinin Fransa Cumhurbaşkanı Jacques Chirac ve Alman Hristiyan Demokrat lider Angela Merkel tarafından çapraz ateşe maruz bırakıldığını belirtti. 
     Gazete, Chirac ve Merkel’in geçtiğimiz birkaç hafta boyunca izledikleri tutumun, Türkiye’ye AB’nin iki önemli ülkesinin desteğini kaybetme kabusu yaşattığını ifade etti. Haberde, Almanya ve Fransa’nın bu güne kadar Türkie’ye verdiği desteğin altı çizildi. 
     Merkel’in Türkiye’ye her zaman mesafeli olduğunun ifade edildiği haberde, Hristiyan Demokrat liderin bu tutumunun Fransa’da da Türkiye karşıtı söylemler geliştirilmesini yüreklendirdiği belirtildi. 
     
     INDEPENDENT "MERKEL, TÜRKİYE’NİN YOLUNU TIKAMAYA ÇALIŞIYOR" 

     The Independent gazetesi de Angela Merkel’in seçimlere kısa bir süre kala Türkiye’nin AB yolunu tıkamaya yönelik bir kampanya içinde olduğunu yazdı. 
     Haberde, Merkel’in çıkışının Galler’de gelecek hafta düzenlenecek AB Dışişleri Bakanları Toplantısı’nın hemen öncesinde geldiğine dikkat çekildi. 
     Merkel’in seçim çalışmalarına hala devam ettiği hatırlatılan haberde, Hristiyan Demokrat liderin, 18 Eylül seçimleri öncesinde yarın Dortmund’ta partisinin seçim kampanyasının son kısımına başlayacağını belirtti ve Türkiye ile ilgili mektubun zamanlamasına dikkat çekti. 
     Türkiye’nin bu güne kadar Almanya’nın desteğini hep hissettiğini belirten Independent, ülkenin gelecekteki muhtemel muhafazakar hükümetinin muhalefetinin Türkiye’de alarm ve kızgınlık yarattığı ifade edildi. 
     Haberde ayrıca, ABD’nin Türkiye’ye AB yolunda verdiği destek hatırlatılarak, Merkel’in bu çıkışlarının zaten Irak’ın işgali süresince gerilen ABD-Almanya ilişkilerinde yeni bir sayfa açma isteğini de tehdit edebileceği belirtildi. 
     
     DAILY TELEGRAPH "FRANSA RUMLARDAN DAHA RUM" 

     İngiliz Daily Telegraph gazetesi, Fransa’da bir anda başlayan Rum sempatisine değindiği haberinde, Fransa’nın "ironik" bir biçimde Rumların hakkını Kıbrıs Rum Kesimi ve Yunanistan’dan daha fazla savunduğunu yazdı. 
     Haberde, Kıbrıs Rum Kesimi’nin de Yunanistan’ın da Türkiye’nin AB ile müzakereleri başlamasını engellemeyeceklerini açıkladıkları hatırlatıldı. 
     Gazete ayrıca Fransa Cumhurbaşkanı Chirac’ın bugüne kadar Türkiye’ye hep destek verdiği ancak önümüzdeki seçimlerde en büyük rakibi olan Nicholas Sarkozy’nin Türkiye karşıtı söylemleriyle politikasını bir anda değiştirdiği ifade edildi. 
     Haberde ayrıca Chirac’ın bu çıkışının, İngiltere ile yeni bir diplomatik savaş olduğu belirtildi. 
     
     BBC "İKİ LİDERDEN TAZE ENDİŞELER" 

     BBC, internet sitesinde yayınladığı haberde, Merkel ve Chirac’ın açıklamalarını, Türkiye’nin AB üyeliği önünde "iki yeni endişe" olarak nitelendirdi. Merkel’in Türkiye’e tam üyelik yerine imtiyazlı ortaklık verilmesini istediği hatırlatılan haberde, "Türkiye’nin Kıbrıs politikasının tartışılması gerekir" diyen Chirac’ın Türkiye’yi bugüne kadar hep desteklediği hatırlatıldı. 
     
     DW "MUHAFAZAKARLAR TÜRKİYE’YE BİR KEZ DAHA HAYIR DEDİ" 

     Deutsche Welle’nin internet sitesinde de Hristiyan Demokratlar’ın Türkiye’nin AB’ye tam üyeliğine bir kez daha hayır dediği ve imtiyazlı ortaklık fikrinde ısrarcı oldukları belirtildi. 
     
     Chirac'ın açıklamaları 

     Fransa Cumhurbaşkanı Jacques Chirac dün yaptığı açıklamada, Türkiye'nin yayımladığı Kıbrıs deklarasyonunun AB'ye üye olmaya çalışan bir ülkeden beklenen ruhu taşımadığını savunmuştu. 
     Chirac, AB Komisyonu Jose Manuel Barroso'yla yaptığı görüşmede, deklarasyonun hukuki ve siyasi sorunlara sebep olduğunu bildirerek, 1-2 eylülde yapılacak AB Dışişleri Bakanları toplantısında konuyu üye ülkelerle görüşmek isttediğini söylemişti. 
     
     Avrupa'da Türkiye tartışması 

     Avrupa'daki Türkiye tartışmaları ise sürüyor. Türkiye'nin 3 ekimde AB ile yapacağı müzakerelere ilişkin olumsuz söylemler, Fransa Başbakanı Dominique de Villepin'in 2 ağustosta yaptığı açıklamaların ardından yoğunlaşmıştı. 
     Villepin, Türkiye'nin Kıbrıs'ı tanımaması halinde, AB ile müzakerelerin düşünülemeyeceğini söylemişti. Fransız Başbakan, Türkiye-AB arasında 3 ekimde başlaması öngörülen müzakerelerin ertelenebileceğini savunmuştu. 
     Le Figaro gazetesi de 5 ağustos cuma günkü sayısında, Fransa başbakanının 'Kıbrıs tanınmalı' açıklamalarının Cumhurbaşkanı Jacques Chirac tarafından da desteklendiğini yazmıştı. 
     Gazete, Chirac'ın, "başbakanın da ifade ettiği gibi, Avrupa Birliği üyelerinden birini tanımaksızın, bir ülke ile müzakere açılması düşünülemez' dediğini yazmıştı. 

     
</TEXT>
</DOC>
