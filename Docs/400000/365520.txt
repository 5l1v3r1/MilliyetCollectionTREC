<DOC>
<DOCNO> 365520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas07.html </URL>
<DATE> 2005/07/29/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Kadın sünneti kısırlığa yol açıyor... 
</HEADLINE>
<TEXT>

     İsveçli araştırmacılar, kadın sünnetinin kısırlığa yol açabildiğini saptadılar. 
     Sünnet uygulamasının yaygın olduğu Sudan’daki yaklaşık 300 kadın arasında yapılan araştırmada, sünnet geçiren kadınların kısır olma olasılıklarının 5-6 kat daha fazla olduğu belirlendi. 
     Stockholm’deki Karolinska Enstitüsü’nden Dr. Lars Almroth, "Tüm kadın sünneti biçimleri kısırlık riskinin artmasına yol açıyor. Bu, uygulamanın yaygın olduğu yerlerde ortaya atılması gereken çok güçlü bir argüman" dedi. 
     Lancet Medical Journal’da yayınlanan araştırma, Hartum’daki 99 kısır kadınla ilk kez gebe kalan 180 kadın arasında yapıldı. 
     Almroth ve meslektaşları, sünnet olan kadınlarda kısırlığın daha çok görülmesinin nedeninin, sünnetin yol açtığı enfeksiyon, yara ve cinsel organda meydana gelen değişiklikler olduğunu düşünüyor. 
     Sudan’da kadınların yüzde 90’ına sünnet yapılıyor. Sünnet yaşı 4’e kadar düşebiliyor. 
     Bazı ülkelerde, sünnette hijyenik olmayan kaba aletler kullanılıyor ve kızların acısını hafifletmek için hiçbir ilaç verilmiyor. 
     Kadının cinsellik isteğinin azaltılmasını ve evlilik öncesinde ilişkiye girmesini engellemeyi amaçlayan kadın sünneti 30’dan fazla ülkede yapılıyor ve her yıl 2 milyon kadar kız çocuğu sünnete maruz kalıyor. 
     
</TEXT>
</DOC>
