<DOC>
<DOCNO> 366729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy11.html </URL>
<DATE> 2005/08/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Talat 3 Ekim'de müzakerelerin başlayacağına inanıyorum 
</HEADLINE>
<TEXT>

     KKTC Cumhurbaşkanı Mehmet Ali Talat, resmi temaslarını tamamlayarak Ankara’dan ayrıldı. 
     Talat, Esenboğa Havaalanı’nda yaptığı açıklamada, Cumhurbaşkanı Ahmet Necdet Sezer’in resmi davetlisi olarak Ankara’da temaslarda bulunduğunu belirterek, bu temaslarda Türkiye ile KKTC’nin dayanışmasının bir kez daha vurgulandığını söyledi. 
     Ziyaretinin, Cumhurbaşkanı seçilmesinin ardından yapılan ilk resmi ziyaret olması açısından önemli olduğunu vurgulayan Talat, temaslarının Türkiye’nin KKTC’yi desteklediğini gösterdiğini belirtti. 
     Sezer’in yanı sıra Genelkurmay Başkanı Orgeneral Hilmi Özkök ve Başbakan Recep Tayyip Erdoğan ile bir araya geldiğini hatırlatan Talat, Kıbrıs konusunda Türk yetkililerle görüşmeye devam edeceklerini kaydetti. 
     Talat, Fransa Başbakanı Dominique de Villepin’in, "Türkiye’nin Kıbrıs’ı tanımaması halinde, AB ile müzakerelerin düşünülemeyeceği" yönündeki sözlerinin hatırlatılması üzerine, bu konuda AB yetkililerinin yanıt vermiş olduğunu kaydetti. 
     Türkiye’nin kendisinden beklenen adımları attığını söyleyen Talat, "Türkiye kendisinden beklenen hiçbir şeyi boşa çıkarmadı. 3 ekimde müzakerelerin başlayacağına inanıyoruz ve Türkiye’nin AB süreci devam edecektir" diye konuştu. 
     Kıbrıs sorununun hala çözülmediğini ifade eden Talat, çözüm için bundan sonra da Türkiye ile birlikte işbirliği yapmaya devam edeceklerini belirtti. 
     Talat, Türkiye’nin ek protokolü imzalamasının Kıbrıs sürecine ne gibi etkisinin olacağına ilişkin soru üzerine, imzanın ardından kaynaklanacak etkilerin önümüzdeki günlerde görüleceğini, ancak sürece etkisinin olacağını sanmadığını kaydetti. 
     "Türkiye’ye gelirken Kıbrıs sorunun çözümü konusunda kafanızda kuşku var mıydı " sorusuna Talat, "Kıbrıs sorunu çözümleninceye kadar zarar yerine avantaj elde etmek için çalışacağız. Bu noktada Kıbrıs sorununun çözümü konusunda kafamızda soru işaretleri var mı gibi sorular doğru değil. Çünkü biz haklı davamızda Kıbrıs sorununun çözümü için çalışıyoruz" dedi. 
     KKTC Cumhurbaşkanı Mehmet Ali Talat, Devlet Bakanı ve Başbakan Yardımcısı Abdüllatif Şener tarafından yolcu edildi. 
     
</TEXT>
</DOC>
