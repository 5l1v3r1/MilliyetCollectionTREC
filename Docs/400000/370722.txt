<DOC>
<DOCNO> 370722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas03.html </URL>
<DATE> 2005/08/17/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Eminem'in Avrupa turnesi sağlık problemleri nedeniyle iptal... 
</HEADLINE>
<TEXT>

     Rap müziğin son dönemdeki en büyük starı kabul edilen Eminem, Avrupa’da 1-17 Eylül tarihleri arasında yapmayı planladığı turneyi, sağlık problemleri nedeniyle iptal etti. 
     Beyaz rap yıldızının plak yapım şirketinden yapılan açıklamada, ayrıntıya girilmeden, asıl adı Marshall Mathers olan 32 yaşındaki şarkıcının çok bitkin olduğu ve bazı başka sağlık problemleri yaşadığı belirtildi. 
     Şarkılarındaki provokatif ve gündem yaratıcı sözleriyle ünlü olan Eminem’in Avrupa turnesi "Avrupa Öfke Yönetimi-3" adını taşıyor ve Almanya, İrlanda, Danimarka, İsveç, Hollanda ile İngiltere’yi kapsıyordu. 
     Albümleri bugüne kadar dünya çapında toplam 60 milyon satan Eminem, geçen ay yaptığı bir açıklamada, kariyerine son verebileceğini açıklamıştı. 
     
</TEXT>
</DOC>
