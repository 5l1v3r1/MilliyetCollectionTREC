<DOC>
<DOCNO> 363851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun23.html </URL>
<DATE> 2005/07/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Lozan'daki yürüyüş ve miting olaysız bitti... 
</HEADLINE>
<TEXT>

     Lozan Antlaşması'nın 82. yıldönümü nedeniyle İsviçre'nin Lozan kentinde bir araya gelen 3 bin kadar Türk vatandaşının yaptığı yürüyüş ve miting olaysız sona erdi. 
     Lozan Antlaşması'nın imzalandığı Ouchy Sarayı ile müzakerelerin yapıldığı Beau Rivage Oteli arasındaki Qudi D'Ouchy caddesi üzerinde toplanan Türk vatandaşları, yürüyüşe ve mitinge ellerinde Türkiye, KKTC ve Azerbaycan bayraklarıyla katıldılar. 
     Lozan polisi, göstericilerin disiplinli davranışları karşısında sadece kamerayla kayıt yaptı. 
     Mitinge katılan KKTC'nin 1. Cumhurbaşkanı Rauf Denktaş, göstericiler tarafından büyük ilgiyle karşılandı. Görevliler, Denktaş'ın elini öpenleri, boynuna sarılıp sevinç gözyaşları dökenleri, hatıra resmi çektirmek isteyenleri ve kitap imzalatanları güçlükle kontrol edebildi. Denktaş'ın da bu sevgi seli karşısında zaman zaman duygulandığı gözlendi. 
     Avrupa ülkelerinden gelen sivil toplum örgütü temsilcileriyle Türkiye'den gelenler, ''Dağ Başını Duman Almış'' marşını söyleyerek ve ''Bağımsız Türkiye'', ''Lozan'a dokundurtmayız'', ''Ne ABD, ne AB, tam bağımsız Türkiye'', ''Atatürk geliyor'' sloganlarını bağırarak yürüyüş güzergahının ortasında buluştular ve kol kola aynı istikamette yürümeye başladılar. 
     İşçi Partisi ve Atatürkçü Düşünce Derneği görevlilerinin yürüyüşte düzeni sağlaması üzerine Lozan polisi sadece kenarda seyredip, yürüyüş kolunu ve mitingde konuşanları kamerayla kaydetmekle yetindi. 
     Yaklaşık iki saat süren yürüyüş ve miting süresince Qudi D'Ouchy caddesi üzerinde çok sayıda Türk bayrağı dalgalandı. 
     Mitinge KKTC'nin 1. Cumhurbaşkanı Rauf Denktaş'ın yanı sıra Atatürkçü Düşünce Derneği Başkanı Ertuğrul Kazancı, HÜRPARTİ Genel Başkanı Yaşar Okuyan ile İşçi Partisi Genel Başkanı Doğu Perinçek ön saflarda katıldılar ve birer konuşma yaptılar. 
     
</TEXT>
</DOC>
