<DOC>
<DOCNO> 379900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun31.html </URL>
<DATE> 2005/09/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
PKK Kuzey Irak'ta kimlik kontrolü yapıyor 
</HEADLINE>
<TEXT>

     CAN HASASU Kerkük DHA 

      IRAK hükümeti ve ABD’nin, terör örgütü kabul etmelerine rağmen, şu süreçte yeterli güç olmadığı için Kandil Dağı’na operasyon yapmaya yanaşmadığı PKK’nın ’dağdan indiği’ ortaya çıktı. 
     Irak Devlet Başkanı Celal Talabani’nin Kürdistan Yurtseverler Birliği’ne KYB bağlı bölgelerde rahatça faaliyet göstermeye başlayan terör örgütünün, Kandil Dağı’ndan çok uzak noktalarda bile kontrol noktaları oluşturacak kadar ileri gittiği bildirildi. 
     Türkmeneli televizyonunun haberine göre, KYB denetimindeki Sengeser kasabası yakınlarındaki Kortek bölgesinde kamp kuran PKK teröristleri, yollarda kurduğu kontrol noktalarında bölgeye girmek isteleyenleri sıkı bir kimlik kontrolünden geçiriyor, tüm araçlar da kayıt altına alınıyor. Üzerinde Abdullah Öcalan’ın resminin bulunduğu sarı bir flamanın asılı olduğu kontrol noktasında kadın ve erkeklerden oluşan silahlı teröristler nöbet tutuyor. Kampta Kürdistan Demokratik Çözüm Partisi’nin tabelası da yer alıyor. 
     Amerikalı ve Iraklı yetkililerin terör örgütlerini reddeden tutumuyla çelişen görüntüler bölgede yaşayan Türkmenler ve Türk makamları arasında rahatsızlık uyandırdı. 
     Süleymaniye bölgesinde daha önce ABD kuvvetleriyle birlikte düzenlediği operasyonlarla Ensar El İslam örgütünün varlığını sonlandıran KYB’nin PKK’ya karşı aynı tavrı göstermemesi huzursuzluğa neden olurken, Irak hükümeti güvenlik teşkilatlarının PKK gibi sınırları içerisinde faaliyet gösteren terör örgütleriyle mücadele edecek güçte olmadığını belirtiyor. 
     
</TEXT>
</DOC>
