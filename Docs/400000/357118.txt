<DOC>
<DOCNO> 357118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur29.html </URL>
<DATE> 2005/06/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
8 tecavüz iddiasından biri doğru çıktı 
</HEADLINE>
<TEXT>

     ALANYA AA 

Antalya'nın Alanya İlçesi'nde, Emniyet Müdürlüğü'ne başvuran 3 turistin tecavüze uğradıklarını iddia etmesi vatandaşlar arasında rahatsızlık yarattı. 
     Turistlerin de kendilerine yönelik bazı suçlamalardan dolayı tedirgin olduğunu belirten Alanya Turistik İşletmeciler Derneği ALTİD Başkanı Müfit Kaptanoğlu, "İlçenin eğlence ve gece yaşamı yoğun. Bu nedenle zaman zaman istenmeyen olaylar yaşanabilir. Ancak ilçemiz, tecavüz ve cinayet olaylarının, sanıldığı kadar çok yaşandığı bir yer değil" dedi. Bazen turistlerin, birisiyle birlikte olduktan sonra bunu tecavüz gibi göstermek istediğini kaydeden Kaptanoğlu, şöyle konuştu 
     "Zaman zaman, sigortadan para alabilmek için de bu iddialar ortaya atılıyor. Ancak turistleri de şikayetlerini hep bu amaçla yaptıkları gerekçesiyle suçlamak haksızlık olur. Bazı iddiaların arkasında sigortadan para alma amacı yatıyor. Emniyet, olayın araştırmasını iyi yaparsa ve gerçek dışı iddiaları yargıya yansıtmadan bertaraf ederse, herkes daha az zarar görür." 
     
     "Çoğunluğu doğru değil" 

     İlçe Emniyet Müdürü Turgay Çalışkan ise turistlerin sigorta şirketlerinden para talep etmek amacıyla bu yola başvurdukları yolundaki iddiaların doğru olabileceğini, ancak kendilerinin olaya böyle bakmadığını belirtti. Yılbaşından bu yana, aralarında Türk'ün de bulunduğu 8 kişinin tecavüze uğradıkları gerekçesiyle kendilerine başvurduğunu belirten Çalışkan, bu iddialardan sadece birinin doğru olduğunun anlaşıldığını bildirdi. Başvuruların sadece tecavüzle sınırlı kalmadığını anlatan Çalışkan, "Fotoğraf makinesi, cep telefonu ya da parası çalındığı, gasp edildiği, darp edildiği iddialarıyla hemen hemen her gün başvurular yapılıyor. Büyük çoğunluğu doğru çıkmıyor" dedi. 
     
     Doktor raporu çürüttü 

     Son iddiaların doktor raporuyla çürütülmesinin kendilerini rahatlattığını kaydeden Alanya Belediye Başkanvekili Kemal Dere, bazı turistlerin sigortadan para alabilmek için böyle davranışlar içine girmiş olabileceği görüşüne katıldığını söyledi. 
     
     "500 YTL ödeniyor" 

     Özellikle batı ülkelerinde tatile çıkanların mutlaka bir sigorta paketi seçtiğini anlatan sigortacı Asuman Ateş Çoban, şunları kaydetti 
     "Sigorta yaptırmış kişi, bunu yetkili mercilere onaylatmışsa sigorta şirketi, her türlü maddi ve fiziksel zararını tazmin ediyor. Bu kişilere, tecavüz gibi olayları da içine alan Sorumluluk Sigortası kapsamında 500 YTL civarında para ödeniyor. Ancak, sigortadan para almak sanıldığı kadar kolay değil." 
     
</TEXT>
</DOC>
