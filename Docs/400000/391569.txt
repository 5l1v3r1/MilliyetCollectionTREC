<DOC>
<DOCNO> 391569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/ekonomi/eko08.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e yüzde 7.6 Erdoğan'a 5.7 zam 
</HEADLINE>
<TEXT>


Yeni yılda Cumhurbaşkanı Sezer'in net maaşı 14 bin 150 YTL, Başbakan Erdoğan'ın ise 7 bin 690 YTL olacak 

ANKARA AA 

Cumhurbaşkanı Ahmet Necdet Sezer'in 2006'daki ortalama net maaşı yüzde 7.6'lık bir artışla 13 bin 690 YTL'den 14 bin 150 YTL'ye yükselecek. Başbakan Recep Tayyip Erdoğan ise yeni yılda yüzde 5.77'lik artışla net 7 bin 690 YTL maaş alacak. 
Yeni yılda, devletteki maaş uçurumu ise az da olsa gerileyecek. Sezer'in bu yılın ilk yarısında 13 bin 690 YTL, ikinci yarısında ise üst vergi dilimlerine geçilmesi nedeniyle 12 bin 610 YTL olan aylık ortalama maaşı, 2006'nın Ocak - Haziran döneminde 14 bin 720 YTL'ye yükselecek. 
Cumhurbaşkanı, önümüzdeki yılın ikinci yarısında ise yine üst vergi dilimlerine girerek, maaşından daha yüksek oranda gelir vergisi kesilmesi nedeniyle ortalama 13 bin 580 YTL maaş alacak. 

Bakan maaşı 
Başbakan Recep Tayyip Erdoğan'ın aylık ortalama maaşı ise yeni yılda yüzde 5.77 oranında zamlanacak. Aylık ortalama maaşı, bu yılın ilk yarısında 7 bin 240, ikinci yarısında 7 bin 300 YTL olan Erdoğan'a, 2006'nın ilk 6 aylık döneminde ortalama 7 bin 720 YTL maaş ödenecek. Erdoğan'ın aylık ortalama maaşı, 2006'nın ikinci 6 aylık döneminde ise yine vergi dilimleri nedeniyle 7 bin 660 YTL'ye düşecek. 
Böylece bu yıl ortalama 7 bin 270 YTL maaş alan Erdoğan'ın 2006'daki ortalama maaşı 7 bin 690 YTL olacak. 

Bakanlara yüzde 5.8 zam 
Yeni yılda bakan maaşları da yüzde 5.8 oranında artacak. 2005'te ortalama 7 bin 230 YTL maaş alan bakanlara, 2006'nın ilk yarısında ortalama 7 bin 675 YTL, ikinci yarısında ise 7 bin 625 YTL maaş ödenecek. Buna göre bakanlar, 2006'da ayda ortalama 7 bin 650 YTL maaş alarak görev yapacak. 
Milletvekili maaşları ise yüzde 5.83 oranında zam görerek 7 bin 25 YTL'den 7 bin 435 YTL'ye çıkacak. 




</TEXT>
</DOC>
