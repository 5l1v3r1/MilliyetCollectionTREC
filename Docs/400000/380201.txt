<DOC>
<DOCNO> 380201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun16.html </URL>
<DATE> 2005/09/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Önlemler başarısız El Kaide, evrimleşerek gelişiyor 
</HEADLINE>
<TEXT>

     El Kaide terör örgütünün, ''evrimleşerek gelişmeye, dünyadaki fırsatlara ve baskılara uyum sağlayarak, dünyanın her yerinde önemli saldırı tehdidi olmaya devam ettiği'' bildirildi. 
     El Kaide ve Taliban'a uygulanan yaptırımları izleyen komitenin BM Güvenlik Konseyi'ne sunduğu 9 Eylül tarihli raporda, ''silah ambargosu, seyahat yasağı ve mal varlıklarını dondurmanın etkili olduğu, ancak yaptırımların kombinasyonunun halen tam olarak başarılı olamadığı'' belirtildi. 
     ''El Kaide'nin intihar saldırılarında ve kent savaşında yetişen üçüncü kuşak militanlara sahip olduğu ve örgütün değişen taktiklerine ayak uydurmak için BM yaptırımlarının güncelleşmesi gerektiği'' belirtilen raporda, ''Afganistan'da Taliban rejiminden geriye kalanların daha fazla maddi kaynağa sahip olmaya başlamasıyla, Taliban örgütü tehdidinin yeniden canlandığına'' dikkat çekildi. 
     Komite, ''teröre maddi kaynak sağlanmasını engellemek için daha fazla önlem alınmasını ve Güvenlik Konseyi'nin terör gruplarının kimyasal, biyolojik ya da nükleer silah kullanmasını ya da askeri teçhizatlar ele geçirmesini önlemek için silah ambargosunu genişletmeyi düşünmesini'' tavsiye etti. 
     ''El Kaide'nin medyada yer almak için daha fazla büyük saldırılar yapmaya çalıştığı ve etkin ambargonun, militanları daha az etkili teçhizat kullanmaya ya da daha etkin araçlar elde etmek için risk almaya zorlayacağı'' belirtilen raporda, ''Terörist taktikler, son birkaç yılda evrimleşerek gelişti ve izleme ekibi silah ambargosunun zamanla değişmesi gerektiğine inanıyor'' denildi. 
     ''Hiçbir devletin silah ambargosunu delme girişiminde bulunmadığı, ancak Somali ve Afganistan gibi çatışma bölgelerinde uygulamada sık sık güçlüklerle karşılaşıldığı'' kaydedilen raporda, ''El Kaide'nin mesajlarının aynı kaldığı, ancak operasyonlarını Usame Bin Ladin ve yardımcıları, Afganistan'da eğitilmiş militanları ve yerel hücrelerden örgüte katılan yeni üyelerden oluşan üç grubu kapsayacak biçimde yaygınlaştırdığı'' bildirildi. 
     ''El Kaide'ye üye olan üçüncü nesil destekçilerin hiçbir zaman ülkelerini terk etmeyebileceği, ancak örgütün asıl unsurları olacağı'' belirtilen raporda, ''Bu hücreler bugün El Kaide terörizminin asıl tehdidi olarak ortaya çıkıyor. Onlar amacın birliğinde El Kaide liderliğine bağlı, ancak harekete geçinceye kadar bağımsız, isimsiz ve gizli kalacaklar'' ifadesi kullanıldı. 
     Raporda, ''üçüncü nesil üyelerin, Afganistan ya da diğer çatışma bölgelerinde çatışmış militanlardan eğitim aldığı ya da intihar saldırıları, suikastlar, bomba yapımı ve şehir savaşında tecrübe edinmek için Irak'a gittiği, daha sonra döndükleri ülkelerinde tehdit oluşturduğu'' kaydedildi. 
     BM Güvenlik Konseyi, El Kaide ve Taliban'a uyguladığı ambargoyu bu örgütlerle yakın işbirliği içinde olanları kapsayacak şekilde genişleten kararı kabul etmişti. 
     Güvenlik Konseyi, Afganistan'da devrilen Taliban rejiminin, 1998 yılında ABD'nin Afrika'daki iki büyükelçiliğine düzenlenen saldırılarla ilgili olarak terörizm suçlamasından yargılanması için Bin Ladin'i ABD ya da üçüncü bir ülkeye göndermeyi reddetmesi üzerine, Taliban'a Kasım 1999'da yaptırım uygulamaya başlamıştı. Yaptırımlara daha sonra El Kaide de dahil edilmişti. 
     Yaptırımlar, BM üyesi 191 ülkenin, Taliban liderlerine, Bin Ladin'e, El Kaide örgütüne, bu kişiler ve örgütlerle yakın işbirliği içindeki kimselere seyahat ve silah ambargosu uygulamasını, onların mal varlıklarını dondurmasını gerektiriyor. 
     
</TEXT>
</DOC>
