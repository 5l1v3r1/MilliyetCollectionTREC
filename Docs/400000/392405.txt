<DOC>
<DOCNO> 392405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonspo09.html </URL>
<DATE> 2005/11/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fenerbahçe galibiyet serisini 10 maça çıkarmak istiyor... 
</HEADLINE>
<TEXT>

     Turkcell Süper Ligi'nin 12. haftasında yarın deplasmanda Sivasspor ile karşılaşacak Fenerbahçe, Sivas'a gitti. 
     Sabiha Gökçen Havaalanı'ndan özel bir uçakla Kayseri'ye giden sarı-lacivertli kafile buradan kara yoluyla Sivas'a geçecek. 
     Ligin ilk iki haftasında aldığı beraberliklerin ardından üst üste yaptığı 9 maçı kazanan Fenerbahçe, Sivasspor'u da yenerek galibiyet serisini 10 maça çıkarmayı hedefliyor. 
     Teknik direktör Christoph Daum'un yarınki mücadelede Sivasspor karşısında Volkan, Serkan, Önder, Luciano, Ümit, Mehmet, Aurelio, Appiah, Tuncay, Alex ve Anelka'dan oluşan muhtemel 11'i sahaya sürmesi bekleniyor. 
     Sarı-lacivertli ekipte 3'er sarı kartları bulunan Luciano ve Aurelio ceza sınırında. 
     Sivasspor ile Fenerbahçe arasında yarın 4 Eylül Stadı'nda saat 14.00'da başlayacak karşılaşmayı hakem İsmet Arzuman yönetecek. Arzuman'ın yardımcılıklarını Adil Sinem ve Serkan Akarca yapacak. 
     
     NOBRE'YE ERKEN KUTLAMA 
     Yarın doğum günü olan Brezilyalı futbolcu Marcio Nobre'nin, doğum gününü takım arkadaşları erkenden kutladı. 
     Kayseri'ye hareketten önce gerçekleştirilen antrenman sonunda takım arkadaşları Nobre'ye, ülkesinin geleneksel unlu ve yumurtalı doğum günü kutlamasından yaptı. 
     Sarı-lacivertliler, yarınki maç yöncesi İstanbul'daki 1 saat 20 dakika süren antrenmanda, çabukluğa dayalı çalışmaların ardından taktik ağırlıklı çift kale maç yaptılar. 
     
</TEXT>
</DOC>
