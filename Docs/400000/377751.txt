<DOC>
<DOCNO> 377751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko27.html </URL>
<DATE> 2005/09/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'nin hampetrol ithal maliyeti yüzde 24.8 arttı 
</HEADLINE>
<TEXT>

     Gürbüz Ziya Akkıran AA 

Uluslararası piyasada yüksek seyreden hampetrol fiyatları nedeniyle, Türkiye'nin petrol faturası kabarmaya devam ediyor. 
     Devlet İstatistik Enstitüsü DİE verilerine göre, Türkiye'nin, Temmuz ayında ithal ettiği petrolün maliyeti, bir önceki aya göre yüzde 24.8, geçen yılın aynı ayına göre ise yüzde 66.3 oranında artış gösterdi. 
     Türkiye'nin birikimli petrol faturası da, yılın 7 ayında yüzde 41.6 oranında arttı. 
     Petrol ithalatı için 2005 yılının Ocak ayında 488 milyon dolar, Şubat'ta 436 milyon dolar, Mart'ta 666 milyon dolar, Nisan'da 728 milyon dolar, Mayıs'ta 754 milyon dolar, Haziran'da 715 milyon dolar para ödeyen Türkiye'nin petrol ithalat maliyeti, Temmuz ayında 892 milyon dolara yükseldi. 
     Türkiye petrol ithalatı için, geçen yılın Temmuz ayında 6 milyon dolar ödemişti. 
     Türkiye'nin birikimli petrol ithalatının tutarı da, 2005 yılının yedi ayında, geçen yılın aynı dönemine göre yüzde 41.68 artarak, 4 milyar 679 milyon dolara yükseldi. 
     Verilere göre, Türkiye'nin petrol ithalatının maliyeti, geçen yılın aynı döneminde 3 milyar 305 milyon dolar olarak gerçekleşmişti. 
     
     3 YILLIK MALİYET YAKLAŞIK 15 MİLYAR DOLAR 
     2002-2004 yılları arasında 3 yılda, Türkiye'nin yaptığı petrol ithalatının maliyeti de, 14 milyar 957 milyon dolar olarak belirlendi. 
     Türkiye, petrol ithalatının maliyeti 2002 yılında 4 milyar 88 milyon dolar, 2003 yılında 4 milyar 777 milyon dolar, ve 2004 yılında da 6 milyar 92 milyon doları bulmuştu. 
     Buna göre Türkiye'nin petrol maliyeti 2004 yılında, bir önceki yıla göre yüzde 27.5, 2002 yılına göre yüzde 49 artış gösterdi. 
     
     PETROLÜN VARİL FİYATI 
     Öte yandan Brent türü Kuzey Denizi petrolün Türkiye'ye varil maliyeti Temmuz ayında, bir önceki aya göre yüzde 3.6 artarak 50.7 dolardan 52.5 dolara çıktı. 
     Brent türü petrolün varil fiyatında geçen yılın aynı dönemine göre Temmuz ayında yüzde 56.4 artış kaydedildi. Brent türü petrolün varil fiyatı 2004 Temmuz ayında 30.8 dolar idi. 
     
</TEXT>
</DOC>
