<DOC>
<DOCNO> 380086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonyas14.html </URL>
<DATE> 2005/09/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Altın Portakal, uluslararası kimliğe bürünüyor... 
</HEADLINE>
<TEXT>

     Farklı bir içerik ve yeni bir anlayışla sinemaseverlerin karşısına çıkacak olan 42. Antalya Altın Portakal Film Festivali, "1. Uluslararası Avrasya Film Festivali"nin de eklenmesiyle birlikte, "ulusal" kimlikten "uluslararası" kimliğe geçiş yapıyor. 
     Bu yıl 42. yaşını kutlayacak olan "Antalya Altın Portakal Film Festivali", Türkiye Sinema ve Audiovisuel Kültür Vakfı TÜRSAK ve Antalya Kültür Sanat Vakfı AKSAV işbirliğiyle 24 Eylül-1 Ekim 2005 tarihleri arasında düzenlenecek. 
     Kültür ve Turizm Bakanlığı, Başbakanlık Tanıtma Fonu ve Antalya Büyükşehir Belediyesi’nin desteğiyle gerçekleştirilecek 42. Antalya Altın Portakal Film Festivali ve 1. Avrasya Uluslararası Film Festivali, dünyada hem "ulusal" hem de "uluslararası" iki festivalin aynı anda düzenlendiği ender festivallerden biri olma özelliğini kazanıyor. 
     Büyük iki kültür arasında bir köprü kurmak amacıyla hareket eden festivaller, Avrupa ve Asya’nın dikkat çeken yeni yönetmen ve endüstrilerinin dünyaya açılacağı bir platform olacak. 1. Uluslararası Avrasya Film Festivali, Avrupa ve Asya filmlerinin yapımcı, yönetmen ve oyuncularının Türk sinemasıyla tanışmasını sağlarken, ortak yapımlar için zemin oluşturacak. Son yıllarda Antalya’da film yapımları için hazırlanan stüdyolar ve Antalya’nın doğal platoları da bir program dahilinde Avrupalı ve Asyalı yönetmenlere tanıtılacak. 
     
     ALTIN PORTAKAL’DA YILDIZLAR GEÇİDİ 
     1. Uluslararası Avrasya Film Festivali sırasında, dünyaca ünlü 
     sinema ustaları Antalya’ya gelecek. "Rezervuar Köpekleri"ndeki unutulmaz oyunculuğu, "Kill Bill" serisi ve "Sin City"deki rolleriyle Türk sinemaseverlerin yakından tanıdığı Michael Madsen, jüri üyesi olarak Altın Portakal’a katılacak. "Kung Fu" dizisiyle dünyaca tanınan ve sonraki yıllarda pek çok önemli filmde rol alan David Carradine, "Arabistanlı Lawrence" filmiyle hafızalara kazınan Peter O’Toole, dünya sinemasının ünlü oyuncularından Mathilda May, yönetmen John Irwin, oyuncu Woody Harrelson, ’Charlie Chaplin Gecesi’nin sunuculuğunu yapacak olan Chaplin’in torunu ünlü model Kiera Chaplin, Antalya’ya gelecek isimlerden bazıları. Günümüz Güney Kore sinemasının en özgün yönetmenlerinden olan Kim Ki-Duk, 1. Avrasya Uluslararası Film Festivali’nin onur konuğu olarak Antalya’ya gelecek. Kim-Ki Duk’un "Yay" filminde rol alan Yeo-reum Han da festivale katılacak. Festivalin yarışmalı ve gösterim bölümlerine filmleriyle katılan "Be With Me" filminin yönetmeni Eric Khoo, "Sophie Scholl" filminin yönetmeni Marc Rothemund, "Şangay Düşleri" filminin yönetmeni Wang Xiaoshuai, "Johanna"nın yönetmeni Kornel Mundruczo, "One Night"ın yönetmeni Niki Karimi ve "Go for Zucker"ın yönetmeni Dani Levy de Altın Portakal’ın konukları arasında yer alıyor. 
     
     -DÜNYA SİNEMA USTALARI, ALTIN PORTAKAL İÇİN YARIŞACAK 
     1. Uluslararası Avrasya Film Festivali, dünya sinemasının 
     ustalarına ait filmlerin katılımıyla hem yarışmalı hem de gösterim bölümde iddialı bir başlangıç yapıyor. "Dancer in the Dark" filmiyle 2000 yılında Cannes’da Altın Palmiye alan Danimarkalı usta yönetmen Lars von Trier, 2005 yılı yapımı "Manderlay" filmiyle yarışmaya katılıyor. Genel olarak festivallere katılmayan, ancak festivalin onur konuğu olan Güney Koreli yönetmen Kim Ki-Duk, yarışmalı bölümde "The Bow-Yay" filmiyle yer alıyor. Türk sinemaseverlerin "Fedakar Kız" ve "Boş Ev" filmleriyle keşfettikleri Güney Kore sinemasının öncü yönetmenlerinden Kim Ki-Duk, 2004 yılında, Berlin ve Venedik film festivallerinde ’en iyi yönetmen’ ödülünü kazandı. Michael Haneke, Cannes’da kendisine ödül getiren filmi "Saklı" ile Antalya’da da yarışacak. "Cache-Saklı", bir televizyon kanalında eleştirmen olarak çalışan George’un kendisine gönderilen ve ailesiyle ilgili videolar içeren bir paket almasıyla başlayan tedirgin edici olayları anlatıyor. Altın Portakal’ın uluslararası yarışma bölümünde yer alan bir başka film, ödüllü yönetmen Singapurlu Eric Khoo’nun imzasını taşıyan "Be With Me-Benimle Ol"... Sekiz yaşındayken annesinin aldığı kamerayı elinden düşürmeyen, sinema eğitimini ise Avustralya Sidney Sanat Enstitüsü’nde yapan Khoo, Uzakdoğu’nun en başarılı yönetmenlerinden sayılıyor. İlk uzun metrajlı filmi "Pleasant Days" ile 2002 Locarno’da Gümüş Kaplan ödülünü alan 1975 Macaristan doğumlu genç yönetmen Kornel Mundruczo, ikinci uzun metrajlı filmi "Johanna" ile Antalya’ya katılıyor. 2001 Berlin Film Festivali’nde Gümüş Ayı ödülünü alan Şangaylı yönetmen Wang Xiaoshuai ise yarışmaya, "Shangai Dreams-Şangay Düşleri"’ adlı filmiyle katılıyor. Film, Çin reformunun tarihsel fonunda, ilk aşkı anlatıyor. İranlı genç yönetmen Niki Karimi’nin 2005 yılı yapımı "One Night- Bir Gece", yönetmenin ilk kurmaca uzun metrajlı filmi. 2005 Cannes’da dünya prömiyerini yapan filmde, Tahran’da annesiyle beraber yaşayan genç bir kızın hikayesi anlatılıyor. 2005 yılı Berlin Film Festivali’nden "Gümüş Ayı" ödülüyle dönen yönetmen Marc Ruthemund ise "Sophie Scholl" filmiyle yarışacak. Festivale Rusya’dan katılan Ilya Khrzhanovsky, Moskova ve taşra hayatından kesitler sunan epizodlardan oluşan ilk filmi "Four Dört" ile yarışmalı bölümde yer alacak. 40. Karlovy Vary Film Festivali’nde büyük ödül olan Kristal Küre’yi kazanan yönetmen Krzysztof Krauze’nin filmi "My Nikifor" da Türkiye’de ilk kez Antalyalı sinemaseverlerle buluşacak. Uluslararası Yarışmaya, Türkiye’den de Semih Kaplanoğlu "Meleğin Düşüşü" filmiyle katılıyor. 1. Uluslararası Avrasya Film Festivali, "Yarışmalı Bölümü" dışında, "Avrupa’nın Kaymağı", "Asya’dan Seçme Filmler", "İpek Yolu Filmleri", Kim Ki-duk ve Michael Haneke toplu gösterimleri, "Kayıp Ruhlar Uzakdoğu’dan Korku Filmleri" ve "Yılmayan Kaybedenler" başlıklı bölümlerden oluşuyor. 
     
     AVRUPA’NIN KAYMAĞI 
     Avrupa sinemasından örneklerin verildiği bu bölümde, usta Fransız yönetmen Alain Resnais, 2003 yapımı "Dudaktan Olmaz" filmi ile yer alıyor. Yönetmen Marc Rothemund, "Sophie Scholl" ve İstanbul’da büyükbabasının büyüttüğü Fanis’in hikayesi anlatan Yunanlı yönetmen Tasos Boulmetis’in filmi "Bir Tutam Baharat Politiki Kouzina" da bu bölümde gösterilecek filmlerden. 
     Avrupa’nın Kaymağı’na, Yönetmen Florian Gallenberger ilk uzun metraj filmi olan "Zamanın Gölgeleri-Schatten Der Zeit" ile katılıyor. Film, bağımsızlıktan önceki Hindistan’da geçiyor. 
     2004 Hollanda yapımı "Cennet Kızları-Paradise Girls", Uzakdoğulu 
     bir yönetmene ait Fow Pyng Hu. Üç kadın, üç hikaye, üç mekan. 
     Başlangıçta kaygısız olan bu üç hayatın her biri bir erkek figürüyle bozulur... Bir arkadaş, bir baba ve bir oğul. Sonunda üç Asyalı genç kadının hayatları, filmde incelikli bir şekilde bir araya gelir. 
     Romanya’dan yönetmenliğini Cristi Puiu’nun yaptığı "Bay Lazarescu’nun Ölümü-Moartea Domnuluı Lazarescu", 2005 yapımı. 
     Festival konuğu olarak Antalya’ya gelecek ve "Festival Cafe" söyleşisine katılacak olan Yönetmen Pietro Reggiani, "Kardeşimin Yazı- L’estate Dı Mio", Fransa’nın en deneysel film yaratıcılarından biri olan Andre Techine "Değişen Zamanlar-Les Temps Quı Changent", 2005 Fransa yapımı Cesar ödüllü yönetmen Dominik Moll imzalı 
     "Lemming", yasak ve tutkulu bir ilişkiyi anlatan yönetmenliğini Giuseppe Piccioni’nin yaptığı "Özlediğim Hayat-La Vıta Che Vorreılan", Almanya yapımı genç yönetmen Til Schweiger’in yönettiği "Yalınayak-Barfuss" ile Dany Levi’nin yönetmenliğini yaptığı "Zavallı Zucker-Go For Zuccer" sinemaseverlerle buluşacak. 
     
     ASYA’DAN SEÇMELER 
     Bu bölümde yer alan ve Dünya Prömiyerinin Antalya’da yapılacağı "20 Gece ve Yağmurlu Bir Gün", Lam Lee’nin imzasını taşıyor. 
     Yönetmenliğini İranlı iki yönetmenin "Rakhshan Bani-Etemad, Mohsen Abdolvahab"ın gerçekleştirdiği, başrolünde İran sinemasının önde gelen isimlerinden Bahram Radan’ın üstlendiği "Gilaneh", orta yaşlı, yalnız bir köylü kadını olan Gilaneh’in oğlu, kızı ve savaş arasındaki döngüsünü ve savaştan on beş yıl sonraki çaresizliğini anlatıyor. Festival konuğu olarak Antalya’ya gelecek olan başrol oyuncusu Bahram Radan, 26 Eylül Pazartesi günü sinema severlerle bir söyleşi de yapacak. 
     Asya’dan Seçmeler’de yer alacak filmler arasında Türkiye’de geçen sezon vizyona giren "Karanlık Sırlar" filminden tanıdığımız yönetmen Kim Jee Woon’un "Acı Tatlı Hayat-A Bitter Sweet Life" da bulunuyor. 
     Festival konuğu olarak Antalya’ya gelecek olan Kim Jee Woon, 29 Eylül Perşembe günü, filmin gösteriminden sonra sinemaseverlerle söyleşi yapacak. 
     İran sinemasının genç yönetmenlerinden Mohammed Rasoulof, "Demir Ada-Jazireh Ahani" filmiyle festivale katılıyor. Mohammed Rasoulof, Antalya Migros’da düzenlenecek olan "Festival Cafe Söyleşileri"nde, 27 Eylül Salı günü seyirciyle buluşacak. 
     Hayatının otuzuncu yılında birdenbire her türlü sese karşı açıklanamaz bir hassasiyet geliştiren bir adamın hikayesini anlatan "Sessizlik-Nissahabd", Jahar Kanungo’nun imza attığı bir İran filmi. 
     Festival Cafe’de sinemaseverlerle söyleşi yapacak olan Jahar Kanungo da festival süresince Antalya’da olacak. 
     Fransa, İsrail, İtalya, Belçika ortak yapımı olan, yönetmenliğini Radu Mihaileanu’nun yaptığı "Bir Şans Daha-Va, Vıs Et Devıens", 2004 yapımı. Xiao Jiangın yönetmenliğini yaptığı "Elektrikli Gölgeler-Meng Yıng Tongnıan" ve Ning Hao’nun imza attığı "Moğo Pinponu-Lu Cao Di", Asya’dan Seçmeler bölümünün filmleri. 
     
     KIM KI-DUK VE MICHAEL HANEKE’DEN TOPLU GÖSTERİMLER 
     1. Uluslararası Avrasya Filmleri Festivali’ne onur konuğu olarak 
     gelecek olan Kim Ki-Duk Toplu Gösterisi’nde, yönetmenin "Boş Ev", "Fedakar Kız" ve "Sahil Koruma" filmleri yer alacak. Festivalin yarışmalı bölümüne "Cache-Saklı" filmi ile katılacak olan Michael Haneke’nin Toplu gösteriminde ise "Kurdun Günü", "Bilinmeyen Kod" ve "Piyanist" filmleri yer alacak. 
     
</TEXT>
</DOC>
