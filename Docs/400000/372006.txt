<DOC>
<DOCNO> 372006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/dunya/dun01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii-Kürt anayasası 
</HEADLINE>
<TEXT>


Irak'ta federalizmi ve yasaların İslama uygun olmasını öngören anayasa taslağı, son anda meclise sunuldu. Federalizmi reddeden Sünniler iç savaş uyarısı yaptı 

DIŞ HABERLER SERVİSİ 


Irak'ta haftalardır süren anayasa pazarlıkları sonucunda, parlamentoya sunumu için tanınan sürenin dün gece yarısında bitimine saatler kala son şeklini alan taslakta, federal bir Irak öngörüldü. Taslakta, Şiiler, Kürtler ve Sünniler arasındaki anlaşmazlığın odak noktasını oluşturan federalizm konusunda ayrıntılı bir çerçeve çizilmezken, bunun federalizme karşı çıkan Sünnilerle uzlaşma yolunda atılmış bir adım olduğu öne sürüldü. Ancak, Sünni görüşmeciler federal bir Irak'ın öngörüldüğü bir anayasa taslağına asla onay vermeyeceklerini ilan ederek, federalizmin Irak'ı parçalayacağı ve iç savaşa neden olacağı uyarısını tekrarladılar. ABD'nin de anayasa taslağının sürenin bitiminden önce parlamentoya sunulması için yoğun çaba içine girdiği belirtildi. 

Anlaşmazlık konuları 
Dün gece sürenin bitimine dakikalar kala anayasa taslağı meclise sunuldu. Meclis Başkanı Hacim El Hasani, taslağın toplanan meclise ulaştığını, ancak taslakta, gelecek 3 gün içinde çözülmesi gereken konular olduğunu açıkladı. Tüm tarafların 3 gün boyunca üzerinde anlaşmaya varılamayan noktaları çözmek için çalışacağını söyleyen El Hasani, daha sonra anayasa üzerinde oylama yapılmadan oturumu erteledi. 
Meclis Başkanı, daha sonra gazetecilere yaptığı açıklamada, üzerinde anlaşılamayan konuların federalizm, federal birimlerin oluşturulması, anayasada Baas Partisi'nden ne şekilde söz edileceğiyle ilgili sorunlarla devlet başkanı, parlamento ve kabine arasında güç paylaşımı olduğunu belirtti. 

Petrol gelirleri 
Reuters ajansının ele geçirdiği, üzerinde anlaşılan anayasa taslağı metninde Irak "federal" bir devlet olarak tanımlanırken, federalizm tanımı ayrıntılı olarak açıklanmadı. Anayasa taslağında Irak, "cumhuriyetçi, parlamenter, demokratik ve federal" bir ülke olarak nitelendirildi. Ancak federalizmin boyutları ayrıntılandırılmadı. Taslakta ayrıca İslamın yasamanın "temel kaynağı" olmasının öngörüldüğü bildirildi. Reuters'ın anayasayı hazırlama komisyonu üyelerine dayanarak verdiği habere göre, taslakta, "İslam yasamanın temel kaynağıdır ve İslamın değişmez prensipleriyle uyuşmayan hiçbir yasa yapılamaz" deniliyor. 
Kürtlerle Şiilerin, 3. ihtilaf konusu olan petrol gelirleri ve diğer kaynakların nasıl paylaşılacağı konusunda da anlaştığı öğrenildi. 
Meclise sunulan anayasa taslağına ilk tepki de Sünnilerden geldi. Anayasa Komisyonu'nun Sünni üyesi Nasır El Cenabi, "Sunulan anayasa taslağını reddediyoruz, çünkü biz taslakta mutabık kalmadık" dedi. 


</TEXT>
</DOC>
