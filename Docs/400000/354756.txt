<DOC>
<DOCNO> 354756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko40.html </URL>
<DATE> 2005/06/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bankaların kredi hacmi arttı... 
</HEADLINE>
<TEXT>

     Bankacılık sistemi kredi hacmi bir haftada 1 milyar 606 milyon YTL artarak 10 Haziran itibarıyla 102 milyar 963.6 milyon YTL oldu. 
     Merkez Bankası verilerine göre, bankacılık sistemi kredi hacmi 3 Haziran itibarıyla 101 milyar 357.6 milyon YTL idi. 
     10 Haziran itibariyle, mali kesime verilen kredilerin yaklaşık 835.5 milyon YTL'si mevduat bankaları, 1 milyar 981.9 milyon YTL'si de kalkınma ve yatırım bankaları kredilerinden oluşuyor. 
     Mali olmayan kesime verilen kredilerin dağılımına bakıldığında ise 80 milyon YTL'sinin Merkez Bankası, 94 milyar 675 milyon YTL'sinin mevduat bankaları, 5 milyar 391 milyon YTL'sinin de kalkınma ve yatırım bankaları kredilerinden oluştuğu görüldü. 
     
     TÜKETİCİ FİNANSMAN ŞİRKETLERİNİN KREDİ HACMİ 
     Tüketici finansman şirketlerinin kredi hacmi, bir haftada 14.9 milyon YTL artarak 17 Haziran itibarıyla 1 milyar 604.1 milyon YTL oldu. 
     Tüketici finansman şirketlerinin kredi hacmi, 10 Haziran'da 1 milyar 589.2 milyon YTL düzeyindeydi. 
     Toplam kredinin yaklaşık 1 milyar 103.4 milyon YTL'si bireysel kredi, 500.6 milyon YTL'si de kurumsal krediden oluştu. 
     
     MENKUL DEĞERLER CÜZDANI 
     Öte yandan, bankaların alım satım amaçlı ve satılmaya hazır menkulleri 3 Haziran'da 74 milyar 706.1 milyon YTL iken, 10 Haziran tarihi itibarıyla 74 milyar 331.8 milyon YTL'ye geriledi. 
     Verilere göre, 10 Haziran itibarıyla mevduat bankalarının portföyünde 46 milyar 296.9 milyonu YTL, 25 milyar 768.1 milyon YTL'si de yabancı para menkul değerleri olmak üzere 72 milyar 950.1 milyon YTL'lik değerli kağıt bulunuyor. 
     Bu bankalardaki yabancı para ve TL cinsinden menkul değerlerin yaklaşık 885 milyon YTL'si yurtdışında bulunurken, yurtiçi yabancı para cinsinden değerler arasında 25 milyar 652.5 milyon YTL'lik, Türk parası değerler açısından da 42 milyar 274.6 milyon YTL'lık devlet tahvili yer alıyor. 
     
     TOPLAM MEVDUAT 
     Mevduat bankalarında toplam mevduat, 3 Haziran tarihinde 193 milyar 410.2 milyon YTL iken 10 Haziran tarihi itibarıyla 1 milyar 308.8 milyon YTL artarak, 194 milyar 719 milyon YTL'ya çıktı. 
     Bankalardaki yabancı mevduatı 326.3 milyon YTL artarak, 74 milyar 147.8 milyon YTL'den 74 milyar 474.1 milyon YTL'ye yükseldi. 
     Aynı dönemde, YTL cinsinden mevduat 1 milyar 422.8 milyon YTL artarak 10 Haziran itibarıyla 116 milyar 221.3 milyon YTL oldu. 3 Haziran tarihinde YTL mevduatı, yaklaşık 114 milyar 798.5 milyon YTL idi. 
     
</TEXT>
</DOC>
