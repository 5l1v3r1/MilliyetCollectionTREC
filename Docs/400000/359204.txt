<DOC>
<DOCNO> 359204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/axspo03.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yer açın geliyor 
</HEADLINE>
<TEXT>


Galatasaray'ın yeni transferi Yalçın, Song ve Tomas ikilisinin yanında şans bulabilmek için ter dökeceğini açıkladı. Genç futbolcu, "İşim kolay olmayacak, ama ben her zaman forma giymek için iddialıyım" dedi 

UMUT EKEN 


Galatasaray'a transferi önceki gün kesinleşen İstanbulsporlu Yalçın Ayhan, Hollanda kampına gitmeden önce Süper Taktik'e konuştu. 
Genç fubolcu, Sarı - Kırmızılı formayı giymek için sabırsızlandığını belirterek, "Galatasaray gibi hayallerimi süsleyen bir takıma transfer olduğum için çok mutluyum. Tomas ve Song çok kaliteli iki defans oyuncusu. Müthiş tecrübeliler ve birbirleriyle çok iyi uyum sağlıyorlar. Ama ben de kendime güveniyorum. Galatasaray'daki ilk yılımda direkt on birde oynayabilmek için elimden gelen herşeyi yapacağım. Tomas ve Song ile rekabete hazırım" dedi. 
Teknik Direktör Eric Gerets'in genç oyunculara şans vermesinin kendisi için avantaj olduğunu açıklayan yeni Aslan Yalçın, "Eric Gerets, Türkiye'ye yeni geldiği için beni tanımıyor olabilir. Ama ben kendimi göstererek, onun gözüne girmek için çabalayacağım. Bunu da gerçekleştireceğim" dedi. 
Yalçın, kendine örnek aldığı futbolcuların Bülent Korkmaz ile Alpay Özalan olduğunu da dile getirdi. Genç futbolcu bugün Hollanda'ya giderek kampa katılacak. 

Gerets kızdırdı 

Galatasaray Teknik Direktörü Eric Gerets'in, elinde puro ile basın toplantısı düzenlemesine, Sigara ile Savaşanlar Vakfı tepki gösterdi. 
Vakıf Başkanı Ubeyd Korbey ile çevreci Prof. Dr. Orhan Kural, Galatasaray'a bir yazı göndererek, Gerets'in uyarılmasını istedi. 
Bu arada Hollanda'da yeni sezona bilenen Galatasaray, çalışma temposunu her geçen gün yükseltiyor. Hazırlık maçlarının başlamış olmasına karşın Teknik Direktör Gerets, antrenman programında değişiklik yapmadı. 
Belçikalı hoca, Panningen maçına rağmen sabah futbolcularını antrenmana çıkardı. Ümit Karan'ın dizinden sakatlanıp yarım bıraktığı idmana iki günlük aradan sonra Altan ile Orhan Ak da katıldı. 

Aslan'dan gol idmanı 12-1 

Galatasaray, Hollanda kampının 2. maçında amatör FC Panningen karşısında gol şov yaptı, Ümit 4 , Necati 3 , Altan 2 , Mülayim 2 ve Özgürcan ile rakip fileleri 12 kez havalandırdı 

ERHAN TELLİ 

Hollanda kampının ilk hazırlık maçında FC UDI'yi 3-1'le geçen Galatasaray, ikinci sınavında amatör takımlardan FC Panningen'e gol yağdırdı 12-1 
Zayıf rakibi karşısında büyük bir üstünlük kuran Sarı - Kırmızılılar henüz 1. dakikada Joosten'in golüyle 1-0 geriye düştü. Bu golden bir dakika sonra Ümit Karan ile eşitliği sağlayan Cim - Bom ardından golleri sıraladı. 
5 ve 22'de Altan, 38'de Ümit Karan'ın sayıları ilk yarının skorunu belirledi 4-1 
İkinci yarıda Galatasaray'ın gol şovu devam etti. Aslan, bu devrede Necati Ateş'in üç, Ümit Karan ile Mülayim'in ikişer, Özgürcan'ın golleriyle rakip fileleri tam 8 kez daha havalandırarak farklı skora imza attı. 

Maçın karnesi 
HAKEMLER Michael Jansen, Job Jansen, Roy van Ba 
PANNİNGEN Smulders 3 - Ali Rıza 3 , Pomme Dk.46 4 , Esseveldt 4 , Jong 3 , Grein Dk.46 4 , Ussel 4 - Sheridan 3 , Tarık Dk.46 4 , Joosten 4 , Roy Dk.46 3 , Haazen 4 , Burt Dk.46 4 , Janssen 3 , Boy Dk.46 4 - Tijs 4 , David 3 , Dias Dk.46 3 
GALATASARAY Aykut 6 Fevzi Dk.46 6 - Cihan 6 Uğur Dk.46 6 , Cihancan 7 , Tomas 6 , Orhan Ak Dk.46 6 Sinan 5 Serhat Dk.46 4 , Ragıp Dk.65 5 - Sabri 6 Mülayim Dk.46 6 , Ragıp 6 , Zafer Dk.46 6 , Volkan 6 , Özgürcan Dk.46 6 , Altan 7 , Sedat Dk.46 6 - Hasan Kabze 7 Necati Dk.46 7 , Ümit Karan 7 Eren Dk.75 4 
GOLLER Joosten Dk.1 , Ümit Karan Dk.2, 38, 55 ve 56 , Necati Dk.50, 67 ve 85 , Altan 5 ve 22 , Mülayim Dk.66 ve 90 , Özgürcan Dk.58 

Locatelli de elden kaçtı 

Galatasaray'ın gündeminde olan futbolcular bir bir elden gitmeye devam ediyor. Cim - Bom'un uzun süredir takip ettiği ve 10 numara için düşündüğü Tomas Locatelli de Siena ile anlaştı. 28 yaşındaki orta saha oyuncusu, İtalya İkinci Ligi'ne düşen Siyah - Beyazlı ekip ile 3 yıllık anlaşma imzaladı. Bologna ile sözleşmesi bu sezon sonunda sona eren Locatelli için Siena bonservis bedeli ödemeyecek. Yıldız futbolcu, hatırlanacağı gibi yönetime Türkiye'ye gelmek istediği yolunda birkaç kez mesaj göndermişti. 

Iliç pazarlığı 

MEHMET DEMİRCAN 

Iliç'in transferini bitirmek için Belgrad'a giden Sportif Direktör Bülent Tulun tecrübeli futbolcu ile her konuda anlaşıp el sıkıştı, ardından kulübü Partizan ile pazarlık masasına oturdu. 
Tulun'un Sırbistan Karadağ ekibinin yöneticileri ile yaptığı görüşmede Iliç'in 2.5 milyon euro olan bonservis bedelini düşürmek için kıran kırana pazarlık yaptığı öğrenildi. 
Bülent Tulun'un Partizanlı yöneticilerle bonservis konusunda anlaşma sağlaması durumunda Iliç'in Hollanda kampına katılacağı bildirildi. 

Canaydın'ın Pires ısrarı 

Galatasaray, Arsenal'da forma giyen Pires'in peşini bırakmıyor. Sarı - Kırmızılılar bu oyuncu için görüşmeleri sürdürüyorlar ve gelmesi için ısrarlarını sürdürüyorlar. Başkan Özhan Canaydın Pires'in alınması için her türlü fedakarlığın yapılmasını istediği öğrenildi. 

Balo biletleri ateş pahası 

Galatasaray'ın Dolmabahçe Sarayı'nda düzenleyeceği 100. yıl balosundan yaklaşık 1 milyon YTL. gelir beklediği öğrenildi. Balonun bilet fiyatlarının en az bin YTL olacağı bildirildi. Bu arada Galatasaray Yönetimi, sponsor masalarını ise yaklaşık 10 bin dolardan satmanın planlarını yapıyor. 


</TEXT>
</DOC>
