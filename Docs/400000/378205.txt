<DOC>
<DOCNO> 378205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonyas15.html </URL>
<DATE> 2005/09/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Lise eğitiminde en başarılı ülkeler 
</HEADLINE>
<TEXT>

     Merkezi Paris'te bulunan Ekonomik İşbirliği ve Kalkınma Örgütü OECD tarafından hazırlanan bir rapor, orta dereceli okulların eğitim başarısı alanında Almanya ve Yunanistan'ın üye ülkeler arasında ilk sırada yer aldığını ortaya koydu. 
     OECD ülkeleri içinde lise eğitiminde ortalama başarının yüzde 70 civarında olduğu belirtilen araştırmada, Almanya ve Yunanistan'daki başarı oranının yüzde 95'e çıktığı bildirildi. 
     Araştırmada en son sırayı yüzde 36'lık başarı oranıyla Meksika aldı. 
     Araştırma sonuçlarına göre, OECD ülkelerinden Fransa'da lise bitirme başarı oranı yüzde 80, ABD'de yüzde 74, İspanya'da yüzde 68, Slovakya'da yüzde 57 oranında. Türkiye, yüzde 41 başarı oranıyla bu listenin sonlarında yer alıyor. 
     Araştırma sonucuna göre, 1950'li yıllarla kıyaslandığında, Kore, Fransa, Yunanistan ve İrlanda'daki orta dereceli okullardaki başarı oranı son yıllarda önemli ölçüde arttı. 
     
     ABD GERİLİYOR 
     OECD'nin araştırmasından ayrıca, ABD'de eğitimin, gelişmişlik düzeyi yakın diğer ülkelerdekiyle karşılaştırıldığında gerilediği ortaya kondu. 
     Araştırmaya göre, ABD'de, yaşları 25 ile 34 arasındaki yetişkinlerin öğrenim derecesi en az lise olanların nüfusa göre oranı, sanayileşmiş ülkeler arasında 9. sırada yer alıyor. 
     Yine sanayileşmiş ülkeler arasında, öğrenim düzeyi üniversite olanların oranına bakıldığında ise ABD ile Belçika 7. sıraya yerleşiyor. 
     Aynı kriterlere göre 20 yıl öncesine kadar ise ABD'nin dünya genelinde birinci sırada yer aldığına dikkat çekildi. 
     OECD'nin başkanı Barry McGaw, ABD'nin, ekonomik çıkar sağlayan bilgilerin kullanımı doğrultusundaki ekonomi bilgisiyle birinciliğini koruduğunu, ancak bu ekonomi alanında eğitimin katkısının ise zayıfladığını belirterek, bunun da kaygı verici olduğunu kaydetti. 
     30 ülkenin üye olduğu OECD, ülkelerin kendi eğitim sistemlerini değerlendirebilmeleri ve bu alandaki politikalarında değişikliğe gidip gitmemeye karar vermelerine destek için her yıl benzer bir rapor yayımlıyor. 
     
</TEXT>
</DOC>
