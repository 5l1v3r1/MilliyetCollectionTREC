<DOC>
<DOCNO> 358950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun67.html </URL>
<DATE> 2005/07/07/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Mısır, Bağdat büyükelçisinin öldürüldüğünü doğruladı... 
</HEADLINE>
<TEXT>

     Mısır, Bağdat Büyükelçisi İhab El Şerif’in öldürüldüğünü doğruladı. 
     Mısır haber ajansı Mena’nın bildirdiğine göre, Mısır Cumhurbaşkanlığı’ndan yapılan açıklamada, "Mısır Cumhurbaşkanlığı, evlatlarından birinin, Mısır diplomasisinin şehidinin ölümünden duyduğu üzüntüyü belirtir" denildi. 
     Açıklamada, "Mısırlı büyükelçinin, ne iman ne de vatan tanıyan bir terörizmin kurbanı olduğu" belirtildi. 
     Bu arada, Fransa Cumhurbaşkanı Jacques Chirac, Büyükelçi İhab El Şerif’in öldürülmesini kınadı. 
     Chirac, Londra’daki saldırıları kınadığı açıklamasında, bu olaya da değinerek, "bu bağışlanamaz dramatik olayı da en sert bir biçimde kınadığını" belirtti. 
     Irak’ta El Kaide örgütü, kaçırdığı Mısır’ın Bağdat Büyükelçisi İhab El Şerif’i öldürdüğünü açıklamıştı. 
     El Şerif’i kaçıran Irak El Kaide Cihad örgütü, ispat için, büyükelçinin kimlik kartlarının kopyalarını internette yayımlamıştı. 
     Ebu Musab Zerkavi’nin lideri olduğu örgüt, büyükelçinin hafta sonunda kaçırılmasını üstlenmişti. 
     
</TEXT>
</DOC>
