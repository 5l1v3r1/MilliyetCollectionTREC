<DOC>
<DOCNO> 361301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun13.html </URL>
<DATE> 2005/07/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Barroso, Çin'in Tayvan ile diyalog başlatmasını istedi... 
</HEADLINE>
<TEXT>

     AB Komisyonu Başkanı Jose Manuel Barroso, Pekin yönetimine, evsahipliği yapacağı 2008’deki Olimpiyat Oyunları’ndan önce Tayvan ile diyalog başlatması çağrısında bulundu. 
     Çin ile "stratejik ortaklığı" geliştirmek amacıyla Komisyon Başkanı olarak ilk kez bu ülkeye gelen Barroso, Tayvan ile diyalog başlatmasının Çin’in uluslararası saygınlığını artıracağını belirtti. 
     Barroso, şunları kaydetti 
     "2008’deki Pekin Olimpiyat Oyunları ve Şanghay’daki 2010 Dünya Expo Fuarı öncesinde uluslararası kamuoyu, Çin’in Tayvan ile doğrudan diyaloğa başlamasını büyük bir olgunluk işareti olarak memnuniyetle karşılayacaktır. Bu aynı zamanda Doğu Asya’da barış ve güvenlik için kendine özgü sorumlulukla küresel bir oyuncu olarak Çin’in uluslararası saygınlığını büyük ölçüde geliştirecektir." Barroso, Çin Sosyal Bilimler Akademisi’nde yaptığı konuşmada ise Çin’e demokratik reformları oluşturması çağrısında bulunarak, Çin ekonomisinin güçlenmesinin buna bağlı olduğunu ifade etti. 
     Pekin yönetimi, bağımsızlık yanlısı tutum izleyen Tayvan lideri Chen Şui-bian ile görüşmeyi reddediyor. Çin, adanın resmen bağımsızlık ilan etmesi durumunda saldırıda bulunacağını belirtmişti. 
     
     "ABD'NİN ÇİN'E SALDIRMASINA NÜKLEER SİLAHLARLA KARŞILIK VERİLEBİLİR" 

     Çin Ulusal Savunma Üniversitesi dekanlarından Tümgeneral Zu Çenghu, ABD'nin Tayvan sorunu yüzünden Çin'e saldırması durumunda bunun Pekin'in, nükleer silahlarla karşılık vermesine yol açabileceğine inandığını söyledi. 
     Asya Wall Street Journal dergisinin haberine göre Zu, bu yaklaşımın kendi kişisel görüşü olduğunu ve resmi bir politikayı anlatmadığını vurgulayarak, Çin ile ABD'nin savaşa girmeyeceklerine de emin olduğunu söyledi. 
     Dergi, Hong Konglu gazetecilerin ziyareti sırasında, Tayvan sorununda ABD'nin olası müdahalesine Çin'in nasıl karşılık verebileceği yönündeki bir soru üzerine bu açıklamayı yaptığını belirttiği Zu'nun, askeri görevli olmasına rağmen, siyasetin ya da askeri stratejinin belirlenmesinde rolü bulunmadığını yazdı. 
     Zu, açıklamasında, "Amerikalılar füzelerini ve güdümlü cephanelerini Çin toprağındaki hedef bölgeye yöneltmesi durumunda, nükleer silahlarla yanıt vermemiz gerekeceğini düşünüyorum. Eğer Amerikalılar olaya karışmaya kararlı olurlarsa, biz de yanıt vermeye kararlı olacağız ve Çin kendisini Sian'ın ülkenin orta kesimlerindeki büyük bir kent doğusundaki bütün kentlerin yıkımına hazırlayacak. Tabii ki Amerikalılar da kendilerini yüzlerce hatta daha fazla kentin Çinliler tarafından yok edileceğine hazırlanmak zorunda kalacak" diye konuştu. 
     Çin'den 1949'ta ayrılan Tayvan'ı ülke topraklarının bir parçası olarak gören Pekin, özerk yönetim altındaki adanın resmen bağımsızlık ilan etmesi durumunda saldıracağı tehdidinde bulunuyor. Böyle bir durumda Tayvan'ın en büyük silah destekçisi olan ABD'nin de adayı korumak için çatışmaya girebileceği yorumları yapılıyor. 
     
</TEXT>
</DOC>
