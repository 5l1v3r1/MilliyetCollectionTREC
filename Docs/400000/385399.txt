<DOC>
<DOCNO> 385399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yasam/yas13.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu merkezlerde çocuklar ölüme terk ediliyor' 
</HEADLINE>
<TEXT>


NEVSAL ELEVLİ Londra 

İngiliz The Sunday Times gazetesi, Uluslararası Zihinsel Engellilik ve Psikiyatride İnsan Hakları Kuruluşu'nun MDRI Türkiye'deki ruh ve sinir hastalıkları hastanelerindeki çocukların 'işkence gibi' yöntemlerle tedavi edilmeye çalışıldığını bildiren raporunu, "Türkiye'nin akıl hastanelerinde hasta çocuklar açlıktan kıvranıyor" başlığıyla duyurdu. 

'Üzerini sinek kapladı' 
Habere göre, kuruluşun gözlemcilerinden biri, bir hastanede 2 yaşındaki bir kızın bir saat boyunca açlıktan ağladığını, kimse ilgilenmeyince bebeğe kendisinin mama verdiğini yazdı. Başka bir gözlemci de, bir çocuğun kendi üzerine ve yatağına kustuktan sonra yarım saat boyunca o şekilde bırakıldığını ve üzerini sineklerin kapladığını belirtti. 

'Ellerinde pet şişe' 
Times, çocukların uzun süre hareketsiz bırakılmaları nedeniyle kol, bacak ve omurgalarının şeklinin bozulduğunu, yataklara bağlanan ve ellerine pet şişeler geçirilen çocukların hareket edemez hale geldiklerini yazdı. Durumu ağır olan bazı çocuklarınsa ölüme terk edildiği iddia edildi. 

'Olli Rehn izleyecek' 
Gazete, AB Komisyonu'nun Genişlemeden Sorumlu Komiseri Olli Rehn'in Türkiye'de psikiyatri hastanelerindeki durumu yakından izleyeceğini söylediğini belirtti. 




</TEXT>
</DOC>
