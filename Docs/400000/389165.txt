<DOC>
<DOCNO> 389165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun17.html </URL>
<DATE> 2005/10/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fransa'da laiklik tartışması büyüyor 
</HEADLINE>
<TEXT>

     Fransa Başbakanı Dominique de Villepin, İçişleri Bakanı Nicolas Sarkozy'nin, 1905 yılından bu yana yürürlükte olan laiklik yasasında değişiklik yapılması teklifine karşı çıktı. 
     Fransa Protestanlar Federasyonu'nun düzenlediği bir toplantıda konuşan de Villepin, ''Devlet ve din işlerinin birbirinden ayrılmasını öngören laiklik yasası, cumhuriyet sözleşmemizin en önemli direklerinden biridir ve bu yasada değişiklik gündemimizde değildir'' dedi. 
     Başbakan de Villepin, bu konuda Cumhurbaşkanı Jacques Chirac'ın da aynı yönde düşündüğünü belirtti. 
     İçişleri Bakanı Nicolas Sarkozy, laiklik yasasında değişiklik yapılması için bir komisyon kurulmasını önermişti. 
     Ülkedeki dini cemaatlerin kamu yönetimiyle ilişkilerini düzenleyen komisyonun başkanı Jean-Pierre Machelon'a Cuma günü bir mektup yazan Sarkozy, 1905 yasasında değişiklikler yapılmasını savunmuş ve bu konuda çalışma başlatılmasını istemişti. 
     Fransa'da siyasi gözlemciler, ''Sarkozy'nin özellikle İslam dininin toplumdaki rolüne bakarak, yasada gerekli değişikliklerin yapılmasını ve ibadet yerlerinin finansmanı konusuna açıklık getirilmesini istediğini'' belirtiyor. 
     Sarkozy'nin geçen yıl yazdığı, ''Cumhuriyet, Dinler ve Umut'' isimli kitaba atıfta bulunan gözlemciler, İçişleri Bakanı'nın, özellikle diğer radikal İslam ülkelerinden Fransa'daki Müslüman cemaatine gelen para yardımlarının önüne geçebilmek için bu teklifi yaptığını düşünüyor. 
     Yine aynı kitaptaki görüşleri gündeme getiren siyasi gözlemciler, Sarkozy'nin, bu öneri sayesinde devletin doğrudan para vermek yerine, ucuz kredi sağlayarak, Müslüman toplumunun kendi ibadet yerlerinin bakımı ve inşasına katkıda bulunmayı düşündüğünü savunuyor. 
     
</TEXT>
</DOC>
