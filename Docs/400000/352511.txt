<DOC>
<DOCNO> 352511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun32.html </URL>
<DATE> 2005/06/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Irak'ta Sünnilere Anayasa Komisyonu için vize çıktı 
</HEADLINE>
<TEXT>

     Irak'ta anayasayı hazırlamakla görevlendirilen parlamento komisyonuna Sünnilerin katılması üzerinde mutabakata varıldığı bildirildi. 
     Başbakan İbrahim Caferi'nin Dava Partisi'nden Cevad Maliki, AFP'ye yaptığı açıklamada, ''Sünnilerin komisyona katılmasına karar verildiğini'' ifade etti. 
     Maliki, 13 Sünninin komisyonda tam üye olarak bulunacağını, 10'unun ise görüşmelere doğrudan katılmadan danışman olarak çalışacaklarını belirtti. 
     Irak Devlet Başkanı Celal Talabani, Sünnilere, yeni anayasayı hazırlayacak komisyonda 25 üyelik sağlanacağını açıklamıştı. 
     Sünniler, hazırlanacak anayasaya destek için, 55 kişilik komisyon üyeliklerinin üçte birini istediklerini açıklamış ve daha önce teklif edilen 13 kişilik kontenjanı kabul etmemişlerdi. 
     Anayasa taslağının 15 Ağustos'tan önce hazır olması ve 15 Ekim'de referanduma sunulması yönünde çalışmalar sürüyor. 
     
</TEXT>
</DOC>
