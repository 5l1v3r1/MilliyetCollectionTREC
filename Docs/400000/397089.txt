<DOC>
<DOCNO> 397089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo34.html </URL>
<DATE> 2005/11/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Daum'dan Milan değerlendirmesi 
</HEADLINE>
<TEXT>

     Fenerbahçe Teknik Direktörü Christoph Daum, Türkiye-İsviçre maçı sonrası, herkesin gözünün yarın AC Milan ile yapacakları maçta olacağını belirterek, ''Herkesin sorumluluk bilinciyle hareket etmesi gerekir'' dedi. 
     Fenerbahçe Şükrü Saracoğlu Stadı'nda basın toplantısı düzenleyen Daum, Şampiyonlar Ligi'nin, kralların mücadele ettiği bir lig olduğunu belirterek, ''Bu maçlar, futbol adına festival günlerinin yaşandığı maçlardır. Dünyada birçok başarıya imza atmış AC Milan'a, taraftarlarına ve ekiplerine de 'hoş geldin' diyoruz'' diye konuştu. 
     Kadıköy'de daha önce yaptıkları iki Şampiyonlar Ligi maçının, öncesi ve sonrasıyla barış içinde oynandığını vurgulayan Daum, şöyle devam etti 
     ''Türkiye-İsviçre maçı sonrası, herkesin gözü bu maçta olacaktır. Umut ediyorum, Fenerbahçe-AC Milan maçı öncesi herkes sorumluluğunun bilincindedir. Yarınki maçı sevinç ve mutlulukla bekliyoruz. Rakibimiz maç öncesi ve sonrası bizler tarafından arkadaş gibi muamele görecek. Maçın sonucu ne olursa olsun, bundan önceki maçlarda olduğu gibi, bu dostluğu bozmayacaktır.'' Alman çalıştırıcı, bir gazetecinin ''Hakem Türkiye-İsviçre maçı dolayısıyla ön yargılı olabilir mi '' şeklindeki sorusuna, ''Umut ediyorum ki, maçı yönetecek hakem tarafsız bir yönetim sergileyecektir. Ama yaşananlardan ötürü bir ön yargı oluşmuş durumda. Bunun sorumluluğu da bizdedir'' yanıtını verdi. 
     Daum, UEFA'nın, maç için özel bir güvenlik sorumlusu görevlendirmesiyle ilgili ise ''10 tane gönderselerdi, belki daha iyi olurdu. Çünkü 10 kişinin yapacağı, olumlu bir görüş olacaktı'' dedi. 
     
     ''VOGEL ARKADAŞ GİBİ KARŞILANACAK'' 
     Daum, AC Milan takımında forma giyen İsviçre Milli Takımı oyuncusu Vogel'in, arkadaş gibi karşılanacağını söyledi. 
     Alman teknik adam, karşılaşmada Türkiye'nin farklı bir yüzünün sergileneceğini kaydederek, ''Vogel'in, Türkiye'nin bu yüzünü görmesi ve farklı bir intiba edinmesi açısından, burada yaşanacakları görmesini diliyorum. Benim yanımda da Vogel var. Vogel'in Türkçesi kuş demek. Benim en iyi arkadaşım Murat Kuş. Vogel de bizim arkadaşımız. Kendisi bir arkadaş gibi karşılanacak ve bir arkadaş gibi ülkesine gönderilecek'' diye konuştu. 
     Oluşturacakları şartlarla Fenerbahçe'nin değil, Türk futbolunun nerede olduğunu sergileyeceklerini bildiğini anlatan Daum, ''Bunun yanı sıra futbol da oynanacak'' dedi. 
     
     ''ALEX'İN OYNAMA İHTİMALİ YOK'' 
     Daum, sakat ve cezalı oyuncuları olduğu için yarınki maçta bazı değişikliklere gitmek zorunda kalacağını kaydetti. 
     Cezalı olan Luciano ve Aureilo'nun yarınki maçta yer almayacağını hatırlatan Daum, ''Sakatlığı bulunan Alex'in de oynama ihtimali yok. Umut ediyorum, sakatlığı bulunan Anelka'yı maça yetiştireceğiz. Dün durumu iyi görünmüyordu, ama maça kadar vaktimiz var'' dedi. 
     Alman teknik adam, yapacağı değişiklikler sonucu, az da olsa taktiksel değişikliklerin de olacağını vurgulayarak, şunları söyledi 
     ''Oyunu sürekli yönlendiren taraf biz olmalıyız ki, maçı kazanmasını bilelim. Alan daraltarak, rakibe baskımızı uygulayarak, oyunu domine ederek, istediğimiz sonucu almak için mücadele edeceğiz. Çünkü sadece defansif olursanız, AC Milan'ı güçlü kılarsınız ve onların atacağı golü bekliyor duruma düşersiniz. Bu maçı önce beyninizde kazanacaksınız, daha sonra sahaya çıktığınızda maçın kaderini belirleyeceksiniz. Maçtaki taktiğin çok önemli olduğunu düşünerek, oyuncuların tamamının görevlerini sahaya yansıtmasının önemi çok büyük. Tabii belli bir özgüven ve bilinçli bir şekilde... Herkesin bildiği gibi Milan'ı sahadan silip süpürmek öyle kolay değil, ama biz takım olarak mücadele eder, rakibe alan vermezsek, orta sahada üstünlük sağlayıp, ofansif anlamda yapacağımız ataklarla rakibe üstünlük sağlayabiliriz. Gerek defansif, gerek ofansif, her pozisyonda rakibimize üstünlük sağlamamız lazım. Milan bir adım atıyorsa biz iki, hatta üç adım atmalıyız.'' Daum, bir İtalyan gazetecinin, ''Yarınki maçtan sonra Milan'ın ve Ancoletti'nin durumunu zorlaştırabileceğinizin farkında mısınız şeklindeki sorusunu ise, ''Benim geleceğimle ilgili kim konuşacak peki...'' diye yanıtladı. 
     Alex'siz Fenerbahçe'nin kazanma şansının yüzde 51 olduğunu söyleyen Daum, ''Burada rahatlamış bir Milan'ı tercih eder miydiniz '' şeklindeki bir soru üzerine, ''Benim açımdan, benim burada çok daha rahatlamış olarak oturmamın önemi var. 7 puan fazlam olsaydı, burada daha rahat oturuyor olurdum'' dedi. 
     
</TEXT>
</DOC>
