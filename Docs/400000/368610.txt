<DOC>
<DOCNO> 368610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko05.html </URL>
<DATE> 2005/08/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Döviz açığı yüzde 38.3 arttı... 
</HEADLINE>
<TEXT>

     Türkiye yılın ilk 6 ayında 48 milyar 824 milyon dolarlık döviz geliri elde etti. Buna karşılık döviz gelirlerinden daha hızlı artış gösteren döviz harcamaları, ilk altı ayda 62 milyar 515 milyon doları buldu. Böylece yılın ilk yarısındaki döviz açığı, geçen yılın aynı dönemine göre yüzde 38.3 artışla 13 milyar 691 milyon dolara çıktı. 
     Merkez Bankası verilerine göre, geçen yılın ilk yarısında 6 milyar 863 milyon dolar olan aylık ortalama döviz geliri bu yıl yüzde 18.6 artışla 8 milyar 137 milyon dolara ulaştı. Aylık ortalama gider ise yüzde 22.4 artarak 10 milyar 419 milyon dolara çıktı. Döviz giderlerinin döviz gelirlerinin daha hızlı artış göstermesi sonucunda aylık ortalama döviz açığı da arttı. Geçen yılın ilk 6 ayı itibariyle 1 milyar 650 milyon dolar olan döviz açığı 2 milyar 282 milyon dolara ulaştı. 
     
     DÖVİZ GELİRLERİ 48.8 MİLYAR DOLAR 

     Ocak-Haziran 2005 döneminde geçen yılın aynı dönemine göre 7 milyar 647 milyon dolarlık artışla 48 milyar 824 milyon dolara ulaşan döviz gelirlerinin 36 milyar 628 milyon doları bavul ticareti de dahil olmak üzere ihracat gelirlerinden elde edildi. İhracattan sağlanan döviz gelirleri, geçen yılın ilk 6 ayına göre yüzde 18.4 artış gösterirken, turizm gelirleri de yüzde 15.5 artışla 5 milyar 755 milyon dolara ulaştı. 
     Faiz gelirleri de yüzde 17.5 artışla 370 milyon dolar olurken, işçi dövizlerinde yüzde 5.9 azalma kaydedildi. 
     Böylece yılın ilk 6 ayında işçi döviz gelirleri 352 milyon dolara gerilerken, taşımacılıktan elde edilen döviz gelirleri en yüksek artışı gösteren kalem oldu. 
     Taşımacılıktan yılın ilk 6 ayında 1 milyar 773 milyon dolar döviz geliri elde edildi. Yurtdışı müteahhitlik hizmetlerinden de geçen yılın ilk yarısına göre yüzde 17.4 artışla 378 milyon dolar gelir kaydedildi. Diğer döviz gelirleri de yüzde 21.8’lik artışla bu yılın ilk 6 ayında 3 milyar 568 milyon dolara ulaştı. 
     
     DÖVİZ HARCAMALARI YÜZDE 22.4 ARTTI 

     Yılın ilk 6 ayında yüzde 22.4 artarak 62 milyar 515 milyon dolara ulaşan döviz giderleri içinde en büyük paya sahip olan ithalat, geçen yılın ilk 6 ayına göre yüzde 23’lük artışla 51 milyar 692 milyon dolara çıktı. Döviz gelirlerinde olduğu gibi döviz giderlerinde de en büyük artış yüzde 35.8 ile taşımacılıkta gerçekleşti. Böylece taşımacılık için döviz giderleri 2 milyar 469 milyon dolara ulaştı. Turizm giderleri de geçen yılın ilk 6 ayına göre yüzde 15.5 artış göstererek 1 milyar 357 milyon dolar oldu. Faiz giderleri ise geçen yılın ilk 6 ayına göre yüzde 13.3 artışla 3 milyar 993 milyon dolara çıktı. Diğer giderler kapsamında yüzde 18’lik artışla 3 milyar dolarlık döviz harcaması yapıldı. Türkiye’nin ilk yarıdaki döviz giderleri döviz gelirlerinden 13 milyar 691 milyon dolar daha fazla oldu. Bu rakamın geçen yılın ilk 6 ayında 9 milyar 900 milyon dolar olduğu dikkate alındığında ise döviz açığında 3 milyar 791 milyon dolarlık artış olduğu görülüyor. Döviz gelirlerinin döviz giderlerini karşılama oranı da bu yılın ilk 6 aylık verilerine göre yüzde 78.1’e geriledi. Bu oran geçen yılın ilk 6 ayı itibariyle yüzde 80.6 düzeyinde bulunuyordu. Türkiye’nin ihracat, turizm, faiz, işçi dövizleri, taşımacılık, müteahhitlik hizmetleri gibi tüm kalemlerden sağladığı toplam döviz gelirleri, ilk 6 ay itibarıyla yalnızca ithalatını karşılamaya yetmedi. Geçen yılın ilk 6 ayında da döviz gelirleri ithalatı karşılamıyordu. Ancak, döviz gelirlerinden ithalata yapılan aktarım bu yılın ilk 6 ayında, geçen yılın aynı dönemine göre artış gösterdi. Böylece ithalatın döviz giderlerine oranı yüzde 102’den yüzde 105.9’a yükseldi. 

ANKA 
     
</TEXT>
</DOC>
