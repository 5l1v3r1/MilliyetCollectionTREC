<DOC>
<DOCNO> 393304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun05.html </URL>
<DATE> 2005/11/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush'a Valilik seçimlerinde darbe... 
</HEADLINE>
<TEXT>

     ABD’de Virginia ve New Jersey eyaletlerinde yapılan valilik seçimlerinde muhalefetteki Demokrat Partili adaylar zafer kazanırken, özellikle muhafazakar eğilimli Virginia’nin kaybedilmesi, Cumhuriyetçi Başkan George W. Bush için bir darbe olarak değerlendirildi. 
     Virginia’da valiliğini, Demokrat aday Tim Kaine yüzde 51.5 oy alarak kazandı. Başkan Bush, seçimden bir gün önce Virginia’ya giderek Cumhuriyetçi aday Jerry Kilgore’a güçlü destek vermişti. 
     Siyasi gözlemciler, hem Bush’un bu desteğini hem de Virginia’nın başkanlık seçimlerinde uzun yıllardır Cumhuriyetçi adaylara oy verdiğini hatırlatarak, sonucun Başkan için de yenilgi anlamına geldiğini kaydettiler. 
     Virginia Üniversitesi öğretim üyelerinden Larry Sabato, "Kimse, bu sonucu çarpıtmaya kalkmasın. Sonuç, Cumhuriyetçiler ve Başkan Bush için büyük bir yenilgi anlamına geliyor. Virginia, geleneksel olarak Cumhuriyetçi bir eyalet. Üstelik Bush, seçimden bir gün önce buraya geldi. Ancak Başkan Bush, sonucu Cumhuriyetçiler lehinde etkileyememekle kalmadı, Cumhuriyetçi aday Kilgore’a belki de oy kaybettirdi" dedi. 
     Demokrat eğilimli New Jersey eyaleti valilik seçimini Jon Corzine’in kazanması da normal olarak değerlendirildi. 
     Öte yandan, bazı eyaletlerde ilginç referandumlar da yapıldı. 
     Texas’taki halk oylamasında, eşcinsel evliliklerin eyaletçe onaylanması önerisi, ezici farkla reddedildi. 
     ABD’de gelecek yıl Kasım’da yapılacak Kongre seçimlerinde Temsilciler Meclisi’nin tamamı, Senato’nun da üçte biri yenilenecek. 
     Cumhuriyetçi Parti’nin, halen Kongre’nin bu iki kanadında da çoğunluğu bulunuyor. Ancak Bush yönetiminin, Irak’taki savaş, Katrina kasırgası felaketine yavaş tepki verilmesi ve Beyaz Saray’ı sarsan bir casusun kimliğinin sızdırılması skandalından sonra zor durumda kalması üzerine Cumhuriyetçiler, gelecek yılki seçimlerde Kongre’deki çoğunluğu kaybetmekten kaygılanıyor. 
     
</TEXT>
</DOC>
