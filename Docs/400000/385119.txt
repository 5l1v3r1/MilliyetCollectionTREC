<DOC>
<DOCNO> 385119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur11.html </URL>
<DATE> 2005/10/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Adana'da Seyhan Nüfus Müdürlüğü'ne bomba 
</HEADLINE>
<TEXT>

     Adana’da, Merkez İlçe Seyhan Emniyet Müdürlüğü’nün yakınındaki İlçe Nüfus Müdürlüğü’nün girişine bırakılan, yaklaşık 1 kilogram plastik patlayıcının kullanıldığı bomba etkisiz hale getirildi. 
     Emniyet Müdürlüğü yetkililerinden alınan bilgiye göre, Ulus Caddesi’ndeki Seyhan İlçe Emniyet Müdürlüğü girişinde nöbet tutan güvenlik güçleri, bitişikteki Nüfus Müdürlüğü’nün girişinde bir çantanın olduğunu görünce, durumu Terörle Mücadele Şube Müdürlüğü’ne bildirdi. 
     Bir süre sonra olay yerine gelen bomba uzmanları, etrafı kalaşnikof mermisi kovanlarıyla sarılı yaklaşık bir kilogram plastik patlayıcının, cep telefonu düzeneğine bağlı halde bir çantanın içerisinde bırakıldığını tespit etti. 
     Ekipler, daha sonra patlayıcıyı bağlı bulunduğu cep telefonu düzeneğinden ayırarak etkisiz hale getirdi. 
     Yetkililer, patlayıcının A4 tipi olabileceğini ve incelemek üzere laboratuvara götürdüklerini bildirdiler. 
     
</TEXT>
</DOC>
