<DOC>
<DOCNO> 365423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy21.html </URL>
<DATE> 2005/07/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
CHP'de kurultay Kasım'da yapılacak 
</HEADLINE>
<TEXT>

     CHP Parti Meclisi PM , olağan kurultayın Kasım ayı içinde yapılmasını kararlaştırdı. Kurultayın kesin tarihi, Ekim ayında yapılacak PM toplantısında belirlenecek. 
     CHP Genel Başkanı Deniz Baykal’ın başkanlığında basına kapalı olarak yapılan PM toplantısı sona erdi. Yaklaşık 4.5 saat süren toplantıda, olağan kurultaya yönelik sürecin yanı sıra iç ve dış siyasi gelişmelerin değerlendirildiği öğrenildi. 
     Alınan bilgiye göre, toplantıda, kurultayın Kasım ayının ortalarında yapılması kararlaştırıldı. Ekim ayında toplanacak olan Parti Meclisi, kurultayın kesin tarihi ve gündemini netleştirecek. 
     Toplantıda, Baykal’ın Ankara Anlaşması Ek Protokolü’nün imzalanması sürecini değerlendirdiği ve hükümetin bu konudaki politikalarına yönelik eleştirilerini yinelediği öğrenildi. 
     Deniz Baykal, son Osmanlı Padişahı Vahdettin ile ilgili tartışmalara değinirken de konunun yanlış tartışıldığını savundu. 
     "Aslında bu Sevrciler-Lozancılar tartışması olarak değerlendirilmeli" diyen Baykal, herkesin Turgut Özakman’ın "Çılgın Türkler" isimli kitabını okumasını önerdi. 
     Anayasa Mahkemesi üyelerinin bir kısmının TBMM tarafından seçilmesine yönelik girişimlere ilişkin görüşlerini de açıklayan Baykal, bunun sakıncalı olacağını ifade etti. RTÜK ve Anayasa Mahkemesi’nin birbirinden çok farklı kurumlar olduğunu anlatan Baykal, RTÜK’ün medyaya yönelik bir denetim işlevi bulunduğunu belirtti. Deniz Baykal, Anayasa Mahkemesi’nin ise aynı zamanda Yüce Divan görevini yaptığını, siyasi partilerle ilgili davalara baktığını, bu nedenle de üyelerinin siyasetçiler tarafından seçilmesinin doğru olmayacağını söyledi. 
     Baykal, Anayasa Mahkemesi’nin tüzük kurultayının toplanmaması ile ilgili olarak CHP’ye ihtar vermesi konusunda da bunu bir ceza olarak görmediklerini, üye tamsayısının yorumlanması konusunda yargı organları ile CHP arasındaki görüş farklılığından kaynaklanan bir durum yaşandığını ifade etti. 
     
</TEXT>
</DOC>
