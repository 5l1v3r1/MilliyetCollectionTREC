<DOC>
<DOCNO> 388799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/soneko01.html </URL>
<DATE> 2005/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beyaz ete ilgisizlik, bakliyat sektörüne de yaradı... 
</HEADLINE>
<TEXT>

     Duygu Özkümüş 

Balıkesir'in Manyas İlçesi'ne bağlı Kızıksa Beldesi'nde, ''Kuş gribi'' vakasına rastlanmasının ardından, beyaz etten kaçınan tüketicilerin, farklı gıda arayışları çerçevesinde, bakliyat ürünlerine de yöneldiği bildirildi. 
     Tarım Ürünleri Hububat Bakliyat İşleme ve Paketleme Sanayicileri Derneği Başkanı Tevfik Dinçer, AA muhabirine yaptığı açıklamada, özellikle Türkiye ve Ortadoğu'da, bakliyatların çok önemli bir besin kaynağı olarak tüketildiğini söyledi. 
     Tavuk sektörünün, ''Kuş gribi'' nedeniyle yara aldığını ifade eden Dinçer, şöyle dedi 
     ''Kuş gribi hastalığının görülmesinden sonra bakliyat satışlarında bir artış gözlemliyoruz. İnsanlarımız yapılan açıklamalara rağmen tavuk eti yemekten çekiniyorlar. Bu nedenle bakliyat ürünlerine yöneliyorlar. Üreticiler olarak, zaten sağlıklı beslenme için temel bir gıda maddesi olan bakliyatın uzun vadede çok önemli bir konuma gelmesini bekliyoruz.'' Dinçer, dünya genelinde beslenme bilincinin gelişmesinin bakliyat tüketimini olumlu etkilediğini de dile getirerek, şunları kaydetti 
     ''Hayvansal gıda tüketiminin artması, çok iyi bir yem kaynağı olan baklagilleri olumlu yönde geliştiriyor. Beyaz et sektörü şu anda darbe aldı, ancak bu geçici olacaktır. Bunun yanında, hızlı şehirleşmenin ortaya çıkardığı hazır ya da kolay hazırlanır gıda ihtiyacı da bakliyatın yıldızını parlatan bir başka unsur oluşturuyor. Çünkü, hazır gıdada baklagiller ilk akla gelen ürünler arasındadır.'' 
     
</TEXT>
</DOC>
