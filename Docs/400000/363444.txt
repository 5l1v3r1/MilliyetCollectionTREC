<DOC>
<DOCNO> 363444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo17.html </URL>
<DATE> 2005/07/22/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Daum Appiah dışında başka transfere ihtiyacımız var... 
</HEADLINE>
<TEXT>

     
     Hakkı Akduman bildiriyor 

     Yeni sezon hazırlık çalışmalarını Almanya'da sürdüren Fenerbahçe Teknik Direktörü Christoph Daum, gelecek için iyimser olduğunu söyledi. 
     Daum, dün akşam Standart Liege ile yaptıkları karşılaşmanın hareketli geçtiğini belirterek, ''60 dakika adeta bir duvara karşı oynadık. Rakip savunmayı zorladık ama gol atamadık. 60. dakikadan sonra gençlere yer verdim. Gençler de benim için önemli'' diye konuştu. 
     Appiah, Servet ve Anelka'nın da takıma katılmasıyla kadronun genişleyeceğini ifade eden Daum, şöyle konuştu 
     ''Gelecek için iyimserim. Appiah'ın dışında başka transfere ihtiyacımız var. Appiah'ı pazar günü yapacağımız Köln maçına çağırmaya gerek duymadık. Kendisi çarşambadan itibaren antrenmanlara katılacak. Önümüzdeki hafta sonu Everton maçında oynayabilir. 
     Kaleci Volkan işini ciddi yaptı. Ayrıca hazırlık çalışmalarında Recep ve Serdar, hazır olduklarını gösterdiler.'' 
     
     TUNCAY MEVKİİNDEN MEMNUN 
     Sarı-lacivertli ekip, bugün ormanda kros yaptı. Antrenmandan sonra basın mensuplarının sorularını yanıtlayan Tuncay, iyi bir kamp dönemi geçirdiklerini belirterek, ''Hazırlık çalışmalarında hocamızın verdiği görevleri yerine getirmeye çalışıyoruz'' dedi. 
     Sezona en iyi şekilde girmek istediklerini ifade eden Tuncay, Daum'un bu sezon kendisini başka bir bölgede oynatmasıyla ilgili görüşleri sorulduğunda, ''Benim için önemli olan Fenerbahçe'de oynamak. Hocam nerede derse orada oynarım. Çok yönlü oynamak benim için avantaj. Kadro içinde rekabet tabi ki olacak. Rekabet oldukça Fenerbahçe de kazanacaktır'' yorumunu yaptı. 
     
     FENERBAHÇE KAFİLESİNE 100 AVRO TRAFİK CEZASI 
     Bu arada, sarı-lacivertli kafileyi taşıyan otobüs, dün yapılan maçtan sonra otoyolda, Belçika polisi tarafından durduruldu. Belçika polisi, Fenerbahçelileri taşıyan şoföre, sol şeritte gittiği için 50, 100 kilometrenin üstünde hız yaptığı için de 50 avro olmak üzere toplam 100 avro para cezası verdi. 
     Daum ve Volkan Ballı verilen cezaya itiraz ettiler, ancak polis bu itirazları kabul etmedi. 
     
</TEXT>
</DOC>
