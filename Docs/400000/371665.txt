<DOC>
<DOCNO> 371665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko12.html </URL>
<DATE> 2005/08/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İTO Başkanı Türkiye Grand Prix'ine katılım büyük... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Formula 1'de bugün sona erecek Türkiye Grand Prix'ine katılımın büyük olduğunu belirterek, ''Şu anda İngiltere pisti haricinde en fazla seyirci çeken pistlerden biri durumundayız'' dedi. 
     Yalçıntaş, AA muhabirine yaptığı açıklamada, organizasyonun ilk 2 gününde hiçbir aksama olmadığını belirterek, ''Her şey çok yolunda'' dedi. 
     Şu saatlerde trafikte biraz aksama yaşandığını ifade eden Yalçıntaş, ''Büyük kuyruk oluştu. Herkes aynı yönden girmeye çalışıyor. Diğer bağlantı yolları da var. İnsanlar en kısa diye Kurtköy Sapağı'ndan çıkmaya çalışıyor. Şu anda trafiği diğer 2 yola aktarmaya çalışıyoruz. Bunun haricinde hiçbir sıkıntı yok'' diye konuştu. 
     Sabah saatlerinde yağan yağmurun pisti temizlediğini, hiçbir eksikliklerinin bulunmadığını anlatan Yalçıntaş, katılımın büyük olduğunu, umduğundan iyi çıktığını ifade etti. 
     Yalçıntaş, ''Bilet rakamına bakarak bugün için yaklaşık 100 bin rakamını düşünmüştüm. Şu anda baktığım kadarıyla Herkes içeriye girmeyi başarırsa, aldığımız tedbirlerle de başaracaklar 100 bin rakamını da aşarız diye düşünüyorum'' dedi. 
     Yalçıntaş, Formula 1'e dün bin değil, 60-65 bin kişi, ilk gün de 40 bin kişinin katıldığını belirterek, şunları kaydetti 
     ''Formula 1 tarihine baktığınız zaman, ilk defa yapılan yarışlara baktığınızda bu da bir rekor aynı zamanda. Şu anda İngiltere pisti haricinde en fazla seyirci çeken pistlerden biri durumundayız.'' Formula 1'e saatler kaldığını hatırlatan Yalçıntaş, organizasyonun Türkiye'nin tanıtımına katkısının büyük olduğunu vurguladı. 
     Yalçıntaş, ''1.5 saatlik yarışın tanıtımını eğer parayla yaptırmaya çalışırsanız yaklaşık 4 milyar dolar olurdu. Birçok dünya televizyonu, 1.5-2 saatlik Türkiye'yi tanıtan programlar yayınlıyorlar. Türkiye, 7-8 milyar dolarlık bir tanıtım yaptı. 10 milyar dolar derseniz de yanılmamış olursunuz'' diye konuştu. 
     
</TEXT>
</DOC>
