<DOC>
<DOCNO> 399519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/spo30.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Terim'den 47 futbolcuya davet 

A Milli Futbol Takımı'nda, 2008 Avrupa Şampiyonası ve 2010 Dünya Kupası hazırlıkları başlarken, teknik direktör Fatih Terim, geniş tabanlı kampa 47 oyuncu çağırdı. Geniş tabanlı milli takımlar kampının ilkinin, 4-6 Aralık tarihleri arasında Antalya'da gerçekleştirileceği bildirdi. Bu kampın ardından, 2006 Ocak ayının başında Ümit Milli Takım Turnuvası, 14 bölge ve 300'e yakın genç oyuncunun katılımıyla yapılacak. 

Hayırlı evlat 

ALMAN haftalık spor dergisi Sport Bild, Alman liginin en genç oyuncusu ve golcüsü olan Nuri Şahin'in mutevazı bir yaşam sürdüğünü yazdı. Takımı B. Dortmund'un Gençlik Evi'nde yaşayan Nuri'nin, içinde yatak, masa, tv, dizüstü bilgisayar ve telefonun olduğu 15 metrekarelik odasının bulunduğu yazıldı. Ayrıca Nuri'nin yıllık gelirinin 300 bin avro olduğu ve annesine ev almak için para biriktirdiği belirtildi. 

Sağlam zirvede 

Memorial Hastanesi'nin sponsorluğundaki "11 Altın Adam" yarışmasında ekim ayında kürsüye çıkan isimler belirlendi. Savunma oyuncuları arasındaki değerlendirmede Sivassporlu Hayrettin ayın altın adamı seçildi. Kayserispor'un hocası Ertuğrul Sağlam ayın teknik direktörü, Fırat Aydınus da ayın hakemi oldu. 

Antrenörlere yeni büro 

Basketbol antrenörlerini aynı çatı altında birleştiren Türkiye Basketbol Antrenörleri Derneği'nin yeni bürosu açıldı. Abdi İpekçi Spor Salonu'nda hizmete giren büronun açılışına, A Milli Basketbol Takımı Başantrenörü Bogdan Tanjevic, menajer Doğan Hakyemez, Fenerbahçe Antrenörü Aydın Örs, çok sayıda antrenör ile basketbol camiasından isimler katıldı. 

Türk olmak istiyorlar 

Adana Tenis Dağ ve Su Sporları Kulübü'nün Türk asıllı Bulgar kardeş tenisçileri 17 yaşındaki Lütfiye ve 16 yaşındaki Hülya Velieva, Bulgaristan milli takımını bırakıp ay - yıldızlı formayı giymek istediklerini söylediler. Lütfiye Velieva, "Kardeşimle beraber Türk vatandaşlığı için müracaatta bulunduk. Federasyon'dan da yardım istedik. İki kardeş olarak artık ana vatanımız için oynamak istiyoruz" dedi. 

2011'e adayız 

Erzurum'un 2011 Kış Üniversite Oyunları'na adaylığı için düzenlenen kokteylde konuşan Gençlik ve Spor Genel Müdürü Mehmet Atalay, "2009'u Harbin'e kaptırdık ama 2011 için Palandöken ile yine adayız. Erzurum'un yerel çabasına destek vereceğiz. Erzurum'a el birliğiyle tesis kazandıracağız" dedi. Polat Otel'de düzenlenen kokteyle Erzurum Valisi Celalettin Güvenç de katıldı. 

"Irkçılığa hayır" 

İTALYA'DA geçen hafta oynanan Inter - Messina karşılaşmasında, Inter taraftarlarının Messina'nın siyah oyuncusu Marc Andre Zoro'yu, top ayağına her gelişinde maymun sesleri çıkartarak protesto etmesi federasyonu önlem almaya itti. Bu hafta maçlar ırkçılığı protesto amacıyla beş dakika geç başlayacak. Futbolcular sahaya "ırkçılığa hayır" pankartıyla çıkacak. Fildişi Sahili vatandaşı Zoro tezahüratların sürmesi üzerine, ikinci devrenin ortasında topu eline alarak sahayı terk etmeye çalışmış, Interli Adriano ve Martin'in ikna etmesi sonucu oyuna devam etmişti. AB ve UEFA da ırkçılığın futboldan ihraç sebebi olacağı konusunda kulüpleri uyardı. 

Barış için futbol 

ORTADOĞU barışına destek amacıyla yapılan futbol maçında Barcelona, Filistin ve İsrailli oyunculardan oluşan karmayı 2 - 1 yendi. Nou Camp stadında oynanan maçta Barcelona'nın gollerini Deco ve Maxi Lopez atarken, barış takımının golünü İsrailli Abas Suan kaydetti. Bir İsrailli ve bir Filistinli teknik adamın görev yaptığı karmada 11 Filistinli, 17 de İsrailli futbolcu yer aldı. Barcelona kaptanı Carles Puyol maçta kazananın barış olduğunu söyledi. Maç hasılatı, İsrail ile Filistin arasındaki sorunlu bölgelerde yaşayan çocuklara destek sağlamak için kullanılacak. 

Sociedad batakta 

İSPANYA'DA Nihat Kahveci'nin formasını giydiği Real Sociedad, batmaktan kurtulmak için umudunu yeni hisse satışlarına bağladı. Kulüp Başkanı Miguel Fuentes, eğer son plandan da sonuç alınamazsa, kulübün iflasını ilan edebileceğini söyledi. 1909 yılında kurulan kulübün halen 31 milyon euro borcu bulunuyor. Yeni yıldaki hisse satışından 6.7 milyon euro bekleyen Sociedad, sezonluk bilet fiyatlarına da yüzde 25 zam yapmayı kararlaştırdı. 

Protestocu seçimi 

SEFA KARAHASAN 

İNGİLTERE'DE kurulu olan Ambargolular Derneği'nin KKTC'ye uygulanan spor ambargosunu protesto etmek amacıyla başlattığı, ambargoya karşı çıplak futbolcu eyleminin seçmeleri KKTC'de yapıldı. Levent Koleji'nde yapılan seçmelere Çetinkaya ve Küçük Kaymaklı'dan toplam 11 Kıbrıslı Türk futbolcu katıldı. Seçici kurul, çıplak posterde yer alacak 6 futbolcuyu bugün açıklayacak. Seçmelerin ardından, KKTC ve İngiltere'de yaşayan altışar Kıbrıslı futbolcu 25 bin adet basılacak çıplak posterde 'KKTC'ye uygulanan spor ambargosunu' protesto edecekler. 25 bin posterin 17 bini KKTC'de, 8 bini de, İngiltere başta olmak üzere AB ülkelerinde dağıtılacak. 

Mamic'in dramı 

HIRVAT basketbolunun son dönemde yetiştirdiği en büyük yeteneklerden biri olan Matej Mamic, Alman Ligi'nde takımı Alba Berlin'in Trier ile oynadığı karşılaşmada ciddi biçimde sakatlandı. Galatasaray'da oynadığı dönemden eski takım arkadaşı Quadre Lollis'in bloğu sonrası dengesini kaybedip boynunun üzerine düşen genç oyuncunun kısmi felç geçirdiği açıklandı. Mamic'in sadece bacakları ve bir kolunu oynatabildiği, iyileşmesinin aylar sürebileceği, iyileşmeme olasılığının da bulunduğu belirtildi. 

Belfast Best'i bekliyor 

FUTBOLUN efsane ismi George Best'in Belfast'taki cenaze törenine en az 500 bin kişinin katılacağı açıklandı. Cumartesi günü, Kraliyet ailesine yapılan cenaze törenlerine benzer bir törenin gerçekleşeceği İrlanda'da hayat adeta duracak. Belfast'taki tüm otellerin dolduğu, tüm dünyadan Best hayranlarının cenazeye katılmak için İrlanda'ya akın edeceği öğrenildi. 


</TEXT>
</DOC>
