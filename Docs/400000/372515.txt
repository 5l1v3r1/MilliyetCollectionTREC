<DOC>
<DOCNO> 372515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo04.html </URL>
<DATE> 2005/08/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Beşiktaş'ın Vaduz'a karşı planı Tam saha pres... 
</HEADLINE>
<TEXT>

     Uefa Kupası ön eleme ilk maçında 1-0 devirdiği Vaduz karşısında Beşiktaş'ın planı hazır. Parola tam saha pres, hızlı hücum... 
     
     İşi sıkı tutacaklar 
     Yıllardır Avrupa Kupaları’nda ses getirecek bir başarıya hasret kalan Beşiktaş, artık bu durumu kaderi’ olmaktan çıkartmak istiyor. Kadrosuna Ailton ve Kleberson gibi iki süper yıldızı katarak güçlenen Rıza Çalımbay yönetimindeki Siyah-Beyazlı ekip, bu amaç doğrultusunda yarın Vaduz karşısına farklı galibiyet için çıkacak. Deplasmanda oynadığı UEFA Kupası ön eleme ilk maçında rakibini zor da olsa 1-0’lık skorla alt eden Kartal, bu kez işi çok daha sıkı tutacak. 
     
     Kanatlar çalışacak 
     Rakibinin üzerine ilk dakikadan itibaren kara bulut gibi çökmeyi planlayan Kartal, maçı kopartana kadar tam saha pres uygulayarak Vaduz’lu futbolcuların topla oynamasına izin vermeyecek, hızlı hücumlarla da savunmayı dengesiz yakalayacak. Teknik heyet, Ailton hariç tüm futbolcularından topun bulunduğu bölgede çoğalmalarını istedi. İki kanatta görev yapan Ali Güneş ile Adem de, lig maçlarına oranla çok daha ofansif bir anlayışla bindirmeler yapacak. 
     
     Koray Avcı’da sorun kalmadı 
     Milli Takım’ın deplasmanda Bulgaristan ile oynadığı karşılaşmada sakatlanan, buna karşın Gençlerbirliği sınavında takımını yalnız bırakmayan Koray Avcı’dan iyi haber geldi. Başarılı futbolcunun sakatlığının tamamen iyileştiği ve yarın akşamki Vaduz maçında takımdaki yerini alabileceği açıklandı. 
     
     Rakip bugün geliyor 
     Siyah-Beyazlı ekibin UEFA Kupası ön eleme turundaki rakibi Vaduz’u getiren uçak, bugün saat 14.30’da İstanbul Atatürk Havalimanı’na inecek. Taksim Point Otel’de konaklayacak olan Kırmızı - Beyazlılar, saat 18.00’de maçın oynanacağı İnönü Stadı’nda son çalışmasını yapacak. Teknik direktör Gren, idman öncesinde saat 17.30’da basın toplantısı düzenleyecek. 
     
     Maça büyük ilgi var 
     Kadrosuna yıldız isimleri katan Beşiktaş, maçlarını dolu tribünler önünde oynayarak semeresini görüyor. Bunun en canlı örneği de, yarınki Vaduz sınavının biletlerine gösterilen ilgi. Yöneticiler, sadece numaralı ve kapalı tribünde az sayıda biletin kaldığını belirtti. UEFA Kupası ön eleme rövanş mücadelesinin bilet fiyatları, 200 YTL ile 20 YTL arasında değişiyor. 
     
</TEXT>
</DOC>
