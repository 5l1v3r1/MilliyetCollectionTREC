<DOC>
<DOCNO> 399987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko58.html </URL>
<DATE> 2005/12/02/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Mercedes-Benz'in yeni zırhlı otomobili 2006'da satışa sunulacak 
</HEADLINE>
<TEXT>

     Mercedes-Benz'in S serisinin yeni zırhlı versiyonu S 600 Guard, 2006 yılında satışa sunulacak. 
     Mercedes-Benz Türk'ten yapılan açıklamaya göre, otomobilin kapı, ön ve arka kısımları ile tavan bölümlerinde bulunan yüksek güvenlik önlemleri araca üretim aşamasında entegre ediliyor. 
     Otomobil bu sayede sonradan zırhlandırılmış bir araçtan çok daha yüksek seviyede koruma sağlıyor. 
     Mercedes-Benz S 600 Guard, en üst seviyede güvenlik sağlayan araçlar kategorisi olan B6 B7 dayanıklılık seviyesinde koruma sağlıyor. B6 B7 seviyesindeki araç, içindekileri, askeri tüfeklere, el bombası ve çeşitli patlamalarda dağılabilecek şarapnel parçalarına karşı koruyor. 
     380 kW 517 hp'lik güç üreten 12 silindirli turbo motor sayesinde S 600 Guard, zırh önlemlerine rağmen spor otomobil performansına sahip bulunuyor. 
     Mercedes-Benz Guard modellerinde kullanılan güvenlik özellikleri arasında, basınç kaybedilse bile yola devam edilmesini sağlayan lastikler, korumalı benzin depoları ve panik alarm sistemi de bulunuyor. 
     Aracın herhangi bir yerinden aktive edilebilen bu sistem, kullanıldığında kapılar kilitleniyor ve çevredekileri sesli ve görsel şekilde uyaran bir alarm devreye sokuluyor. Alarmın yanı sıra araçta bulunan sistem aracılığıyla araç dışı ile irtibat da kurulabiliyor. 
     
</TEXT>
</DOC>
