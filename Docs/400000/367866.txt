<DOC>
<DOCNO> 367866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur11.html </URL>
<DATE> 2005/08/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kuran kursları futbol turnuvasında genç kız erkeklerle forma giydi 
</HEADLINE>
<TEXT>

     Barış DOĞAN DHA 

      ZONGULDAK’ta, Almanya'dan tatile gelen 15 yaşındaki Funda Ertem, kuran kursları arasında düzenlenen futbol turnuvasının finalinde forma giyerek, erkek oyuncularla birlikte sahaya çıktı. Başarılı oyunuyla dikkat çeken genç kız, futbolu çok sevdiğini söyledi. 
     Terakki Mahallesi’ndeki camilerde açılan yaz Kuran kursları arasında futbol turnuvası düzenlendi. 22 Temmuz’da başlayan turnuvaya 4 kuran kursunun takımı katıldı. Turnuvanın sonunda, Ayvaz Camii Kuran Kursu ile Devlet Hastane Camii Kuran Kursu takımları finale kaldı. İki takım Site Sahası'nda oynanan final maçında karşı karşıya geldi. 
     12-16 yaş arasında çocukların bulunduğu Ayvaz Cami takımında, Almanya'da yaşayan ve ailesiyle birlikte tatil için geldiği Zonguldak'ta, camideki Kuran kursuna katılan 15 yaşındaki Funda Ertem'de yer aldı. Erkekler arasında tek kız olan ve daha önceki maçlarda oynamayan Funda Ertem, final maçının son 10 dakikasında takıma girerek oynadı. Üstüne takımın formasını giyen genç kızın altına da şort yerine diz altında pantolon giydiği görüldü. Maç sırasında, verdiği paslar ve oyunuyla dikkat çeken Funda Ertem, Almanya'da da okulunda ve arkadaşlarıyla futbol oynadığını söyledi. Futbolu çok sevdiğini belirten genç kız, Final maçında oynamaktan mutlu oldum'' dedi. 
     Seyircilerin olmadığı, 30'ar dakikadan iki devre halinde oynanan maç, oldukça heyecanlı geçti. Maçın 4-4 berabere bitmesi üzerine Tertip Komitesi, her iki takımı da birinci ilan etti. 
     Turnuva Tertip Komitesi Başkanı Ayvaz Cami İmamı Dursun Alamehmet, amaçlarının yaz kuran kurslarına katılan çocuklar arasında dostluğu pekiştirmek olduğunu belirterek, Çocuklarımıza Kuran dersi vermenin yanısıra sportif aktiviteleri de yaptırıyoruz. Böylelikle diğer kurslardaki çocuklarla tanışmalarını sağlayarak dostluklarını pekiştiriyoruz. Birincisini düzenlediğimiz futbol turnuvamızı geleneksel hale getireceğiz'' diye konuştu. 
     
</TEXT>
</DOC>
