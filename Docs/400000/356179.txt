<DOC>
<DOCNO> 356179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun31.html </URL>
<DATE> 2005/06/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kaynağını açıklamayan iki gazeteci, hapisten kurtulamadı 
</HEADLINE>
<TEXT>

     ABD'de, haber kaynaklarını açıklamadıkları gerekçesiyle 18 ay hapis cezasına çarptırılan iki gazetecinin temyiz başvurusu, Yüksek Mahkeme tarafından reddedildi. 
     Yüksek Mahkeme'nin ret kararıyla gözler, New York Times muhabiri Judith Miller ve haftalık Time dergisi muhabiri Matthew Cooper'ın cezasını ne zaman ve nerede çekeceklerine dair kararı verecek olan Washington Federal Bölge Mahkemesi'nin yarın yapılacak oturumuna çevrildi. 
     Miller, kaynağını açıklamaktansa hapis yatmayı tercih edeceğini belirterek, ''Gazeteciler, isminin açıklanmasını istemeyen haber kaynaklarına olan taahhütlerini yerine getirmeden mesleklerini yapamaz. Bu tarz koruma bir demokraside serbest bilgi akışı için kritik önemdedir'' dedi. 
     Cooper'ın avukatları ise bu konuda henüz bir açıklama yapmazken, Washington Federal Bölge Mahkemesi Yargıcı Thomas F. Hogan'ın vereceği karardan sonra bu konuda tavır belirleyeceklerini ifade ettiler. 
     Daha önce alınan bir mahkeme kararında bu gazetecilerin, ilk olarak köşe yazarı Robert Novak tarafından deşifre edilen CIA ajanı Valerie Plame'nin kimliğini açıklayan hükümet görevlisinin kim olduğu konusunda ifadeleri istenmiş, ancak gazeteciler bu talebi reddetmişlerdi. 
     Washington Federal Bölge Mahkemesi yargıcı Thomas F. Hogan da ekim ayında, gazetecilerin haber kaynakları konusunda ifade vermemeleri durumunda hapis cezasına çarptırılmaları hükmünü vermişti. 
     ABD Yüksek Mahkemesi'nin temyiz başvurusunu ret kararıyla gazeteciler için hukuki süreç tüketilmiş oldu. Aynı yargıç, davayla ilgili gerekli belgeleri vermediği her gün için Time dergisini de bin dolar ödemekle cezalandırmıştı. 
     Yarın kararını açıklayacak olan mahkemenin, iki gazetecinin Washington D.C'de bir federal hapishanede cezalarını çekmesine karar vermesi beklenirken, avukatların, gazetecilerin ev hapsinde tutulmalarını önerecekleri kaydedildi. 
     
</TEXT>
</DOC>
