<DOC>
<DOCNO> 376581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/guncel/axgun02.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu eylem bize ders oldu' 
</HEADLINE>
<TEXT>


İstanbul Valisi Güler, Fatih Camii'ndeki Hizb-ut Tahrir eyleminde polisin taktik hatası yaptığını söyleyerek, "Bundan sonra böyle bir hata olamaz" dedi 

İSTANBUL Milliyet 

İstanbul Valisi Muammer Güler, Fatih Camii avlusunda cuma namazı sonrası yapılan eylemle ilgili polisin taktik hatası yaptığını söyledi. Güler, "Avluda değil ama cami çıkışında alınmalıydı. Bu bizim için ders oldu. Bundan sonra böyle bir hata olamaz" dedi. 
Fatih Camii'ndeki eylemde Atatürk'e hakaret eden, hilafet çağrısı yapan Hizb-ut Tahrir örgütüyle ilgili operasyon sürerken, polise yönelik eleştiriler de büyüyor. Son olarak Başbakan Yardımcısı Mehmet Ali Şahin, polisin müdahalede geciktiğini söyledi. 
Polisin neden olaya müdahale etmediği konusunda da Güler "Başbakanımız da 'müdahale edilmeliydi' dedi. Doğru, ben de kabul ediyorum. Polisin bu konuda eksiği var" dedi. Güler şöyle devam etti "Müdahale edilmeme konusunda çekingen davranılmasının nedeni, yeni bir provokasyona neden olmama endişesinden kaynaklanıyor. Bu şahıslar çıkışta takip edilerek alınabilirdi. Ancak takipte, soruşturmada adli işlemde eksik yok. 9'u yakalandı. 9'u hakkında da gıyabi tutuklama kararı çıkarıldı." 

Önceden biliniyordu 
Güler, "Yeterli kuvvetin olmaması müdahale yapılmamasının nedeni olabilir mi" sorusuna ise şu yanıtı verdi "Kesinlikle hayır. Yeterli kuvvet vardı. Eylemin olacağını önceden biliyorduk. Eylemciler tek tek kamerayla tespit edildi." 
Vali Güler, polis bünyesinde herhangi bir soruşturma olup olmadığı yolundaki soruyu da, "Bilerek yapılan bir durum yok. O nedenle de soruşturma da söz konusu değil" şeklinde yanıtladı. 

'Kötü görüntüler ortaya çıkacaktı' 

Milliyet'e konuşan İstanbul Emniyeti'nden üst düzey bir yetkili ise, "Cami içinde müdahale etseydik, yerlerde sürünen kadın ve çocukların görüntüleri olacaktı. Bu da daha büyük sıkıntı yaratacaktı" dedi. Aynı yetkili, 'Polisler hakkında soruşturma açıldı mı ' sorusunu "Her olayda idari soruşturma açılırsa görev yaptıracak adam bulamayız" diye yanıtladı. 


</TEXT>
</DOC>
