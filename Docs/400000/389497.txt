<DOC>
<DOCNO> 389497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko30.html </URL>
<DATE> 2005/10/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Nakit sıkışıklığına kredi kartlı altınlı çözüm... 
</HEADLINE>
<TEXT>

     Konya Ticaret Odası KTO Kuyumcular Meslek Komitesi Başkanı Ali Rıza Akköylü, bankaların prosedürüyle uğraşmak istemeyen kişilerin, nakit sıkışıklığını, kredi kartını kullanarak taksitle aldığı altını hemen nakite çevirerek aşmayı tercih ettiğini belirtti. 
     Akköylü, tüm ticari alanlarda olduğu gibi kuyumcu esnafının çalışma sisteminin de müşteriden gelen talebe göre şekillendiğini, işlerinde hareket arayan bazı kuyumcuların ise nakit konusunda sıkışan vatandaşların taleplerini karşılamaya çalıştığını anlattı. 
     Acil olarak nakit paraya ihtiyaç duyan kişilerin kuyumculardan kredi kartıyla altını hemen bozdurma yolunu seçtiğini vurgulayan Akköylü, şunları kaydetti 
     ''Bankaların prosedürüyle uğraşmak istemeyen kişiler, nakit sıkışıklığını, kredi kartı kullanarak taksitle aldığı altını aynı kuyumcudan ya da başka bir kuyumcudan nakite çevirerek gideriyor. Bu durumda vatandaş acil nakit sorununu çözerken kuyumcu da altın satarak para kazanmış oluyor. Bir süre öncesine kadar kredi kartıyla altın alıp bunu nakite çevirme işi çok yoğunlaşmıştı. Ancak, kredi kartı limitlerinin dolması nedeniyle bu olanak bile pek çok kişi için zor bir yol haline geldi.'' Akköylü, bu uygulamanın kişiye aldığı paranın yaklaşık yüzde 17'si kadar ek külfet yüklediğini, banka kredilerinin bu ilginç yöntemden daha hesaplı olduğunu, vatandaşı bu işe yönlendiren en büyük etkenin ise nakite ulaşma hızı olduğunu sözlerine ekledi. 
     
</TEXT>
</DOC>
