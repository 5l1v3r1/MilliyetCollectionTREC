<DOC>
<DOCNO> 397729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur24.html </URL>
<DATE> 2005/11/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Merve Kavakçı boşandı 
</HEADLINE>
<TEXT>

     Merve Kavakçı, ABD’de yaşayan işadamı eşi Bekir Yıldırım ile şiddetli geçimsizlik nedeniyle boşandı. 
     Ankara 7. Aile Mahkemesi’nde görülen davanın bugünkü duruşmasına, boşanma davasını açan Kavakçı’nın avukatı Salim Yıldırım ile Yıldırım’ın avukatı Muzaffer Önder katıldılar. 
     Kavakçı’nın avukatı Özdemir, müvekkiliyle Yıldırım arasında şiddetli geçimsizlik olduğunu ve tarafların uzun süredir ayrı yaşadıklarını söyledi. 
     Duruşmada, Merve Kavakçı’nın dayıları Orhan Güngen ve Turan Güngen tanık olarak dinlenildiler. 
     Orhan Güngen, Kavakçı ile Yıldırım arasında evlendikten bir süre sonra sorunlar yaşandığını anlatarak, tarafların 3 yıldır da ayrı yaşadıklarını ifade etti. Güngen, Kavakçı ile Yıldırım’ın biraraya gelme ihtimallerinin olmadığına inandığını söyledi. 
     Kavakçı’nın diğer dayısı Turan Güngen de Kavakçı ve Yıldırım’ın evliliklerinin başından beri fikren ve ruhen anlaşma zemini bulamadıklarını belirtti. Güngen, tarafların biraraya gelmelerinin mümkün olmadığını ifade etti. 
     Yıldırım’ın avukatı Önder, davaya karşı bir diyeceklerinin olmadığını, Kavakçı ve Yıldırım’ın 3 yıldır ayrı yaşadıklarının tanık ifadeleriyle de kanıtlandığını dile getirerek, karar verilmesini istedi. 
     Yargıç Zarife Zerrin Togay, tarafların boşanmalarına karar verildiğini açıkladı. 
     Kavakçı ve Yıldırım, ABD’de yaşıyor. 
     
</TEXT>
</DOC>
