<DOC>
<DOCNO> 358605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun41.html </URL>
<DATE> 2005/07/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İran, uranyumda ısrarlı... 
</HEADLINE>
<TEXT>

     İran Dışişleri Bakanlığı Sözcüsü Hamid Rıza Asefi, Almanya, Fransa ve İngiltere'nin uranyum geliştirme programı hakkında sunacağı planda, İran'ın uranyum zenginleştirme hakkı belirtilmezse planı kabul etmeyeceklerini söyledi. 
     ISNA ajansının haberine göre, Asefi, üç AB ülkesinin İran'ın nükleer programı hakkında önerecekleri planı ağustosun başında kendilerine sunacağını belirtti. 
     İngiltere, Fransa ve Almanya'nın İran'ın nükleer enerji programı konusunda plan hazırladıklarını anımsatan Asefi, sunulacak raporda İran'ın uranyum zenginleştirme hakkının mutlaka belirtilmesi gerektiğini, aksi takdirde planı kabul etmeyeceklerini vurguladı. 
     Asefi, üç AB ülkesinin kendi aralarında, İran'ın uranyum zenginleştirme programı hakkında bir uzlaşmaya varmamaları durumunda, İran'ın gelecekteki faaliyetleri konusunda kararın üst düzey yetkililerce verileceğini kaydetti. 
     İngiltere, Almanya ve Fransa'nın mayıs ayı sonunda yapılan son müzakereler çerçevesinde belirlenen çözüm yöntemlerini bugün sunmaları gerekiyordu. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı nükleer programına sahip olma hakkını tanımasına karşılık, geçen Kasım'da uranyum zenginleştirmeyle ilgili faaliyetlerini askıya almıştı. 
     ABD, İran'ın nükleer programının silah geliştirmek için olduğu endişesini taşırken, Tahran bu programın barışçı amaçlı olduğunda ısrar ediyor. 
     
</TEXT>
</DOC>
