<DOC>
<DOCNO> 377957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo11.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli kahramanlar 
</HEADLINE>
<TEXT>


Basketbol Milli Takımı'nın iki guardı Kerem ve Ender, Taktik'e çarpıcı açıklamalar yaptı. Oynadıkları mevkinin zorluklarından yakınan yıldız oyuncular, EURO 2005 için de umut dolu ifadeler kullandı 

ÖZEL RÖPORTAJ GÖKAN TÜRE 


Futbolda santrforlar hep el üstündedir... Pozisyonların artık altın değerinde olduğu maçlarda üst üste goller kaçırır, saç baş yoldururlar... Ama attıkları bir gol bütün bu olumsuzluğu alıp götürür, sahayı omuzlarda terk ederler... 
Kaleciler ise o arası tam 7 metre 32 santimetre genişlikteki iki direğin arasında hep kurtarmak zorundadır. Panter kesilip, beş net golü çıkarsa bile, yediği bir gol, yerden yere vurulması için yeterlidir çoğu kez... 
Basketbolda da kalecilerle aynı kaderi guardlar, yani oyun kurucular paylaşır. Takımın beyni, sahada arkadaşlarını yönlendiren, kimin iyi gününde, kimin müsait pozisyonda, kimin süratli, kimin yavaş olduğunu hep görmek, hissetmek zorundadırlar. Yoksa topun potayı bulmadığı, eli boş dönülen hücumlarda şutu kaçıran değil, guardları çekiştirir, onları azarlar coach... Şutlar giriyorsa, işler iyi gidiyorsa herkes tabelaya bakar, en çok kim atmış diye... Onların emeği, sayı pasları çoğu kez sadece istatistik kağıtlarında görünür, sözü bile edilmez. 
Bu zor görevi , hem de Milli Takım gibi üst düzey bir platformda üstlenen iki guard Kerem Tunçeri ve Ender Arslan, 2005 Avrupa Şampiyonası'nda da işlerinin kolay olmadığının bilincinde. Ama ikisi de her zamankinden daha hazır, soğukkanlı, olgun ve iddialı... 
Milli Takım ile ilk kez 1999 Avrupa Şampiyonası'nda boy gösteren, altı yıldır bu ağır sorumluluğu omuzlarında taşıyan Kerem, hep boy hedefi olmaktan hem bezgin, hem de kırgın.. 
Ama yine de bunun, oyun kuruculuğun doğasında olduğuna inanıyor. Ender'in de düşünceleri farklı değil, o da işlerinin zor olduğunu ama Avrupa Şampiyonası'nda yeni bir perde açacaklarını iddia ediyor. 
İşte 12 Dev Adam'ın belki de en zor pozisyonunda görev alan iki guardın meslekleri, kulüpleri ve Euro 2005 ile ilgili analizleri 

Kerem Tunçeri 
"Takım başarısız olduğu zaman ilk yoğun eleştiri alan isimler guardlar olur. Ender ile birlikte elimizden gelen her şeyi yapıyoruz. Bu sene takım çok iyi oynuyor. Bu sayede bizim de oyunumuz daha ön plana çıkıyor. Biz de takıma faydalı oluyorsak ne mutlu bize. Bizim takımı yönetmek zor. Bu sene her şey daha iyi. Herkes daha konsantre olmuş vaziyette. Bizim de işimiz bu sayede kolaylaşıyor. 
Guardlar için hep coachların sağ kolu derler. Bu gerçekten böyle. Sahada seninle beraber dört oyuncu daha var. Onların hangisinin daha sıcak olduğunu, hangisinin daha iyi gününde olduğunu guardın hissetmesi gerekiyor. O yüzden diğer oyunculara oranla daha zor bir görev oyun kuruculuk. Milli Takım'daki ilk günlerimde eyvah, takımın tüm sorumluluğu bana ait diyerek stres yaşadığım, hatalar yaptığım oluyordu. Ama bunu zamanla üzerimden attım. Herkes kafasını oyuna verdiği zaman bir problem çıkmıyor zaten." 
"Ülker'den ayrıldığım için üzgün değilim. Beşiktaş bana çok iyi bir teklifle geldi, hayır diyemedim. Bu sene herkes çok iyi bir Kerem izleyecek. Doğru seçim yaptığıma inanıyorum." 
"Son maçlarda oynadığımız oyun, mücadele gücümüz üst düzeyde. Özellikle işin savunma kısmını iyi yaptığınız zaman hücumda kötü yüzde ile oynasanız da bunu telafi edebiliyorsunuz. Herkes canla başla mücadele ediyor, çok iyi savunma yapıyor. Ben Avrupa Şampiyonası'nda da bu doğrultuda oynayacağımızı düşünüyorum. Böyle oynarsak bütün takımları yenebilecek kapasitede bir takımız. Ama önce gruptan çıkmamız gerekiyor. Grup birinciliği de çok önemli. İlk ve tek hedefimiz grup birinciliğini almak." 

Ender Arslan 
"Bundan önceki turnuvalarda da aslında eleştirilmemize rağmen görevimizi yaptığımıza inanıyorum. Takım kötü oynuyorsa bunda bütün oyuncuların payı vardır. Sadece guardlara yüklenmemek lazım. Ama her zaman en yoğun eleştiriyi biz alıyorduk. Biri şut kaçırdığı zaman coach yine bize fırça çekiyordu. Artık tecrübelendik. Kerem abi de bence en olgun dönemini yaşıyor. Ben de çok tecrübe kazandım. Sürekli önemli maçlar oynadık. Bu da bizim için en önemli etkendi. Artık eskisinden çok daha iyiyiz ve hazırız." 
"Efes Pilsen'in sisteminde bir numara olma ya da geri planda kalma diye birşey yok. O gün iyi olan daha çok sahada kalıyor. Bu her zaman böyle oldu. Geçen sene Solomon bizdeydi. Sorunluydu ama yetenekli, iyi bir oyuncuydu. Buna rağmen ben yine de arzuladığım süreyi buldum. Bu sene de kadromuza dahil olan Popovic geçtiğimiz seneyi iyi geçirmiş yetenekli bir oyuncu. Ancak dediğim gibi Efes'te sahada iyi olan oynuyor." 
"İyi bir hazırlık dönemi geçirdik. Kafa olarak hazırız. Ama yine de en önemli etken tüm takımın olgunlaşmış olması. Herkes artık işin bilincinde. Avrupa şampiyonalarında iyi bir hava yakalamak çok önemli. Bunu başaran turnuvayı kazanıyor. Bence biz bu havayı yakaladık. Bunun Avrupa Şampiyonası'nda da süreceğine inanıyorum. Grupta Litvanya ve Hırvatistan zorlu takımlar. İkisini de yenecek güçteyiz. İyi savunma yapmaya devam edersek yenemeyeceğimiz takım yok. Biz süratli oynamaya müsait bir takımız. Bu sayede çok rahat sayı da bulabiliyoruz. Bunun da artısını Avrupa Şampiyonası'nda göreceğiz. Yeter ki bu havayı kaybetmeyelim." 

Haydi 12 Dev Adam 

A Milli Basketbol Takımımız, 1993'ten bu yana aralıksız katıldığı, 2001 yılında da İstanbul'da ikinciliği alarak tarihinin en büyük başarısına ulaştığı Avrupa Şampiyonası'nda 2005 macerasına yarın ilk adımı atacak. 
12 Dev Adam, Sırbistan - Karadağ'da 16 - 25 Eylül tarihleri arasında düzenlenecek olan turnuva için yarın sabah özel uçakla, grup maçlarını oynayacağı Podgorica kentine gidecek. Litvanya, Hırvatistan ve Bulgaristan ile B Grubu'nda yer alan Ay - Yıldızlı ekibimiz, ilk maçını 16 Eylül Cuma günü TSİ 22.00'de son şampiyon Litvanya ile oynayacak. Millilerimiz ardından 17 Eylül'de Bulgaristan ve 18 Eylül'de de Hırvatistan ile aynı saatlerde karşılaşarak grup maçlarını tamamlayacak. 
Grup birinciliğini hedefleyen Milli takım, bu hedefine ulaşması halinde direkt çeyrek finale yükselecek. Ay - Yıldızlılar, ikinci ya da üçüncü sırayı alması durumunda ise 20 Eylül'de, Almanya, İtalya, Rusya ve Ukrayna'nın bulunduğu A Grubu'ndan bir takımla çeyrek final için oynayacak. 


</TEXT>
</DOC>
