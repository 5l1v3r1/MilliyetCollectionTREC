<DOC>
<DOCNO> 352444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo15.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dahili ve harici bedhahlar 
</HEADLINE>
<TEXT>


VOLKAN KARSAN 


Üçüncü bin yıla namağlup Avrupa Şampiyonu olarak adım atan Galatasaray, 100. yılını şampiyonlukla taçlandıramamasına rağmen yine de 'şer' cephesinin hedef tahtasında... Anlaşılan iyice eli kolu tutmasın, beş atıp kupa bile alamasın isteyenler var... 
Mondragon'u gönderenler mi istersiniz, Emre Belözoğlu'nun Sarı - Lacivertli formalı fotoğrafını bilgisayarda hazırlayanlar mı, Türkiye'ye dönerse Trabzon'a sözü var diyenler mi 'Avrupalı olmak istiyorum' diyenin nerede ise gırtlağına basacaklar Boğaz'ın doğusuna gel... Hagi'nin alacak nedeniyle FIFA'nın kapısında olduğu söylentileri de cabası... Yalanla yalanlayabildiğin kadar... Birileri adeta Galatasaray'ı da, Galatasaraylı'yı da mutsuz etmek için pür telaş... 
Aslan'a zarar vermek isteyenler yalnız dışarda değil ki... İşte Samsunspor Başkanı Uyanık'ın sözleri, sonra da tercümesi 
"Serkan Aykut'un G.Saray'a transferinden çok para kazandık. Bunu inkar etmiyorum. G.Saray bu oyuncuyu ilk istediği zaman onlara dedik ki '1 milyon dolar peşin ödeyin, bonservisini verelim.' Ama onlar kabul etmediler ve 4 senelik ödeme planı istediler. Böylelikle 4 yıl için 7.5 milyon dolara anlaştık. Ama paramızı Sayın Canaydın başkanlığa geldikten sonra almaya başladık." 
Birileri bu transferden Galatasaray'ı 6.5 milyon dolar zarara uğratmış... Ödemesi de Canaydın'a kalmış... Son beş yıldaki tüm iyi ve kötü işlerin faturasının ona kaldığı gibi... 
Son olarak iyi haber... Gerets, Florya'da... Artık umut vaat eden gelişmelere açık olun... Şimdi harekete geçme zamanı... 




</TEXT>
</DOC>
