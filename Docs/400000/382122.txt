<DOC>
<DOCNO> 382122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/siy03.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörle Mücadele Kurulu'nda 'aşırı milliyetçilik' tartışması 
</HEADLINE>
<TEXT>


Terörle Mücadele Kurulu'nun dünkü 4.5 saatlik toplantısına Dışişleri Bakanı Gül başkanlık etti. Toplantıda "aşırı milliyetçilik akımları" farklı görüşler yarattı 

ANKARA Milliyet 


Son toplantısını 1997'de ANASOL-D hükümeti döneminde yapan Terörle Mücadele Yüksek Kurulu, dün 8 yıl aradan sonra Dışişleri Bakanı Abdullah Gül başkanlığında toplandı. 4.5 saat süren toplantıda "söylem" tartışması yaşandı. 
Toplantıya katılanların bir kısmı, artan terör eylemlerine karşı gelişen "aşırı milliyetçiliği" tehdit olarak nitelendirirken, bu görüşe karşı çıkanlar ise, "Bu akımlar, Kürt milliyetçiliğine karşı tepki veriyor" dedi. 

'Ulusumuzu seveceğiz' 
Kara Kuvvetleri Komutanı Orgeneral Yaşar Büyükanıt, önceki gün Harbiyelilere seslendiği konuşmasında, "Ulusal konularda ve PKK'ya gösterilen her tepkiye, 'Türkiye'de milliyetçilik yükseliyor mu ' yargısı yanlıştır. Bizim anlayışımız Atatürk milliyetçiliğidir. Kendi ulusumuzu tabii ki seveceğiz ve sevmeyenlerden de nefret edeceğiz" demişti. 
Devletin laik niteliğine aykırı eylemlerin "İslami terör" ve "fundamentalist akımlar" olarak adlandırılığı belirtilen toplantıda, bu tanımlamanın radikal dinci terörü tanımlamaya yeterli olmadığı da dile getirildi. 
Genelkurmay Başkanlığı'nın Başbakanlık bünyesinde terörle mücadele birimi kurulması yönündeki talebi de toplantıda gündeme geldi. Bu konuda çalışma başlatılması karara bağlanırken, birimin hangi kuruma bağlı olacağı konusu netlik kazanmadı. 
Kurul toplantılarının bundan sonra da devam edeceği kaydedilirken, toplantıya şu isimler katıldı "Maliye Bakanı Kemal Unakıtan, İçişleri Bakanı Abdülkadir Aksu, Adalet Bakanı Cemil Çiçek, Genelkurmay İkinci Başkanı Orgeneral Işık Koşaner, Jandarma Genel Komutanı Orgeneral Fevzi Türkeri, MGK Genel Sekreteri Yiğit Alpogan, MİT Müsteşarı Emre Taner, Emniyet Genel Müdürü Gökhan Aydıner, Milli Savunma Bakanlığı Müsteşarı Korgeneral Atila Işık, Başbakanlık Müsteşarı Ömer Dinçer, Dışişleri Bakanlığı Müsteşarı Ali Tuygan. 


</TEXT>
</DOC>
