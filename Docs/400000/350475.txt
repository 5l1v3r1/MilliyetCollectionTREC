<DOC>
<DOCNO> 350475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur54.html </URL>
<DATE> 2005/06/09/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Sivil havacılığa yeni düzenleme... 
</HEADLINE>
<TEXT>

     TBMM Plan ve Bütçe Komisyonu, Sivil Havacılık Genel Müdürlüğü’nü, sivil havacılık hizmetlerinin dünyadaki gelişmelere paralel olarak daha emniyetli yürütülebilmesi, düzenleme ve denetim görevini daha etkin biçimde yerine getirebilecek teçhizat, personel ve idari yapıya sahip merkezi bir sivil havacılık otoritesi oluşturulması için özel bütçeli bir genel müdürlük olarak yeniden yapılandırılmasını öngören kanun tasarısını kabul etti. 
     Ulaştırma Bakanlığı’na bağlı kamu tüzel kişiliğine haiz, özel bütçeli bir Sivil Havacılık Genel Müdürlüğü’nün yeniden teşkilatlanmasını amaçlayan tasarı, Genel Müdürlüğün, merkez teşkilatı ile doğrudan merkeze bağlı İstanbul ve Antalya temsilciliklerinden meydana gelmesini düzenliyor. Sivil havacılık faaliyetlerinin yoğun olduğu illerde Bakan onayı ile sayısı 4’ü geçmemek üzere yeni temsilcilikler kurulmasına olanak sağlayan tasarı, genel müdürlüğün görev ve yetkilerini yeniden belirliyor. 
     Tasarı, Genel Müdürlüğün ana hizmet birimlerini de düzenliyor. 
     Buna göre, Uçuş Standartları Daire Başkanlığı, Hava Ulaşım Daire Başkanlığı, Hava Seyrüsefer Daire Başkanlığı, Hava Alanları Daire Başkanlığı, Havacılık Güvenliği Daire Başkanlığı oluşturuluyor. 
     Uçuş Standartları Daire Başkanlığı, sivil havacılık faaliyetlerinde bulunmak isteyen gerçek ve tüzel kişilere verilecek izin, ruhsat ve diğer yetkilendirmelerin esaslarını ve şartlarını uluslararası standartlara uygun olarak düzenleyecek. Gerekli izinleri verme, bu işlemlerin faaliyetlerini denetleme, yetkileri yenileme ve gerektiğinde iptal etmek ve bu amaçla yapılan uygulamaların kayıtlarını tutmakla görevli olacak. 
     Başkanlık, Türkiye tescilindeki tüm uçakların, belirlenen kurallara göre her zaman uçuşa elverişli olup olmadığını denetleyebilecek ve uygunluk olmadığı durumlarda uçuşa elverişlilik sertifikasını askıya alabilecek veya iptal edebilecek. 
     Başkanlık ayrıca, uçuş personelinin çalışma şartlarına ilişkin düzenlemeleri yapacak, alkol, uyuşturucu ve diğer uyarıcı maddelerin etkisi altında uçuş yapılmasına engel olacak. 
     Hava Ulaştırma Daire Başkanlığı ise tüm uçuş operasyonlarının ulusal kurallar, ikili ve çok taraflı anlaşmalar ve ilgili mevzuat çerçevesinde yapılmasını sağlamak ve denetlemekle görevli olacak. Hava Seyrüsefer Daire Başkanlığı, sivil terminal ve kontrol sahaları, hava trafik hizmetleri ile ilgili yol ve hava sahası düzenleme çalışmaları yapacak, ilgili sivil ve askeri makamlarla koordinasyonu sağlayacak. 
     Daire, hava arama kurtarma konusunda koordinasyonu sağlamakla da görevli olacak. 
     Hava Alanları Daire Başkanlığı, inşa edilecek sivil havaalanları, helikopter iniş-kalkış alanları, deniz hava tesisleri ve sivil havacılıkta kullanılacak her türlü iniş-kalkış pistinin yer seçimine ait kriterleri belirleyecek ve denetleyecek. 
     Havacılık Güvenliği Daire Başkanlığı, sivil havacılık güvenliğini tehdit eden her türlü yasadışı müdahalelerin önlenmesi için gerekli tedbirleri almakla sorumlu olacak. 
     
     YÖNETİCİ OLMA KOŞULLARI 
     Genel müdür, genel müdür yardımcılığı, daire başkanlığı ve temsilciliklerde müdürlüğe atanmak için havacılık, uçak uzay, makine, elektrik-elektronik, mekatronik, bilgisayar, endüstri, fizik, meteoroloji mühendisliği, hukuk, iktisat, uluslararası ilişkiler, maliye, inşaat, mimar, işletme ve kamu yönetimi dalında en az dört yıllık yükseköğretim kurumlarından mezun olma şartı aranacak. Ayrıca, sivil havacılık alanında en az beş yıllık deneyimli olmaları ve İngilizce bilmeleri şartlar arasında yer alıyor. 
     Hava aracı uçuşa elverişlilik, bakım ve imalat, personel lisansları, havaalanları, hava trafik yönetim hizmetleri, yer hizmetleri, sivil havacılık güvenliği, havacılık işletmeleri, havacılık bakım, sağlık ve eğitim kuruluşları ile havacılıkla ilgili diğer inceleme ve denetimleri yapmak üzere, havacılıkla ilgili eğitim görmüş ve uluslararası geçerliliği olan sertifikaya sahip genel müdürlük personelinden sivil havacılık alanında en az 3 yıl çalışmış olanlar "teknik denetçi" olarak görevlendirilebilecek. 
     
     HİZMET SATABİLECEK 
     Sivil Havacılık Genel Müdürlüğü’nde havacılık uzmanı ve havacılık uzman yardımcısı istihdam edilecek. Uzman ve uzman yardımcısı olarak atanmak için devlet memuru olma şartlarını taşımalarının yanı sıra yeterlilik sınavında başarılı olmaları gerekecek. 
     Genel Müdürlükte personel, idari hizmet sözleşmesiyle istihdam edilecek. Genel Müdürlük, görev kapsamı içinde kalmak kaydıyla bedeli karşılığında sözleşmelerle hizmet yapmaya veya yaptırmaya yetkili olacak. 
     Görev ve yetkisi kapsamında bulunan, yeterlik belgesine haiz veya yeni belge alacak sivil havacılık personelinin sınav ve bunların denetimleri ile uluslararası sivil havacılık kural ve standartları, kanun ve yönetmeliklerle ortaya konulan her türlü denetim, yetkilendirme, ruhsat, sertifika ve lisans hizmetlerini, bakanlık tarafından belirlenecek ücretler karşılığında genel müdürlük yapacak. 
     Sivil havacılık işletmelerinin, uluslararası sivil havacılık kural ve standartlarına uygunluğunun denetimi, bağımsız denetim kuruluşlarına yaptırılabilecek. 
     
     ANLAŞMAZLIKLARIN HALLİ 
     Sivil Havacılık Genel Müdürlüğü ile devlet daireleri, müessese ve teşekkülleri veya gerçek ve tüzel kişiler arasında çıkan, mahkeme veya icraya intikal etmemiş bulunan uyuşmazlıklar, hukuk müşavirliğinin görüşü alınarak tanınacak veya terkin olunacak. 
     Hak ve işin kapsadığı menfaatlerin 50 bin YTL’ye kadar olanları genel müdürün, 50 bin ile 300 bin YTL arasındakiler bakanın, 300 bin YTL’den fazla olanlar Danıştay’ın görüşü alınarak müşterek kararla çözümlenecek. 
     AK Parti Balıkesir Milletvekili Ali Osman Sali’nin verdiği bir önerge tasarıda yer alan "Ulaştırma Kurulu" oluşturulmasına ilişkin madde metinden çıkarıldı. 
     
     KADROLAR 
     Tasarı ile 20 havacılık uzmanı, 20 havacılık uzman yardımcısı, 5 kontrol pilotu, 40 mühendis, 5 hava trafik kontrolörü ve çeşitli görevleri içeren 64 kadro olmak üzere toplam 154 kadro ihdas edilirken, 121 kadro ise iptal ediliyor. 
     
</TEXT>
</DOC>
