<DOC>
<DOCNO> 358332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko12.html </URL>
<DATE> 2005/07/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Koç Holding'den sermaye artırımı... 
</HEADLINE>
<TEXT>

     Koç Holding A.Ş.'nin çıkarılmış sermayesi, 150 milyon YTL nakdi artışla 1 milyar 150 milyon YTL'ye yükseltilecek. 
     Koç Holding'den Borsa'ya gönderilen açıklamada, Holding İdare Meclisi'nin dün yaptığı toplantıda, 3 milyar YTL kayıtlı sermaye tavanına sahip şirketin 1 milyar YTL'lik çıkarılmış sermayesinin 150 milyon YTL nakdi artışla 1 milyar 150 milyon YTL'ye yükseltilmesine ve artışın tamamının ortaklarca nakden ödenmesine karar verildiği kaydedildi. 
     Açıklamada, bununla ilgili olarak, nama yazılı ihraç edilecek A ve B grubu 23. tertip hisse senetlerinin, mevcut 1 milyar YTL'lik çıkarılmış sermayeyi temsil eden A ve B grubu 21. ve 22. tertip hisse senetlerinin 12 numaralı yeni pay alma kuponlarını ibraz eden hissedarlara yüzde 15 oranında ve rüçhan hakkı dahilinde itibari değer üzerinden başa baş bedelle ihracının kararlaştırıldığı ifade edildi. 
     Pay küsuratı için rüçhan hakkı süresinin sonuna kadar geçerli olacak kesir makbuzu verilmesine, süresi içinde kullanılmayan rüçhan hakları dolayısıyla satılamayan hisse senetleri olduğu takdirde, bu payların esas mukavele hükümleri ve SPK tarafından benimsenmiş prensibe göre yeni pay alma hakkı kullanım süresinin son 3 gününde İMKB'de oluşan ağırlıklı ortalama fiyatlar üzerinden ve 7 gün süreyle A grubu ortakların alımına sunulmasının benimsendiği belirtildi. 
     Açıklamada, A grubu ortakların da satın almadığı paylar kaldığı takdirde bunların itibarı değerden aşağı olmamak kaydıyla günlük borsa rayici üzerinden İMKB'de halka arzına, hisse senetlerinin satış süresinin rüçhan hakkı kullanımı için sirkülerde ilan edilen tarihler arasında olmak üzere 30 gün, kullanılmayan rüçhan haklarının halka arzı için bu konuda yapılacak sirkülerde belirtilen tarihler arasında olmak üzere 15 gün olarak tayin edilmesine karar verildiği kaydedildi. 
     Açıklamada, gerekli işlemler konusunda SPK, Takasbank A.Ş., İMKB ve ilgili diğer mercilere başvuruların yapılmasının, dokümanların hazırlanmasının, ilanların ve söz konusu diğer beyanların ve belgelerin onaylanmasının ve diğer işlemler için şirket yönetiminin yetkili kılınmasının kararlaştırıldığı da ifade edildi. 
     
</TEXT>
</DOC>
