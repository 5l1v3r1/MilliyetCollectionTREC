<DOC>
<DOCNO> 398832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/siyaset/siy01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'dan yargıya ültimatom 
</HEADLINE>
<TEXT>


Üç savcının, görev bölgelerindeki güvenlik birimlerine talimat göndermesi üzerine İçişleri Bakanı yetki hatırlatması yaptı 

TOLGA ŞARDAN Ankara 


YENİ Ceza Muhakemesi Kanunu CMK ve Adli Kolluk Yönetmeliği'nin AKY uygulamaya girmesiyle Tarsus, Mersin ve Kozan Cumhuriyet savcılarının, görev bölgelerindeki güvenlik birimlerine gönderdiği talimatlar, İçişleri Bakanlığı'nda tepkiye yol açtı. İçişleri Bakanı Abdülkadir Aksu da yayımladığı genelgede, savcıların talimatlarının yürürlükteki mevzuata göre yerine getirilemeyeceğini savunanarak şu görüşlere yer verdi 

KADRO OLUŞTURULAMAZ 
Emniyet ve jandarma teşkilatları, İçişleri Bakanlığı'na bağlı kuruluşlar olup valiler ve kaymakamların emirleri altındadır. Cumhuriyet başsavcılıklarına bağlı olmaları söz konusu değildir. Cumhuriyet başsavcılıklarının talimatlarıyla "adli kolluk birim amirliği, adli kolluk komutanlığı ve amirliği" veya başka bir şekilde birim oluşturulması mümkün değildir. 

YETKİ MÜLKİ AMİRDE 
Yasal ve idari düzenlemelere göre, adli kolluk personelinin belirlenmesinde başsavcılıklardan görüş alınmasını zorunlu kılan hüküm yoktur. Adli kolluk personelinin belirlenmesi ve görevlendirilmesi, vali ve kaymakamlarla teşkilatların sıralı amirlerinin yetkisinde ve sorumluluğundadır. 

SİCİLE KARIŞMA 
Başsavcılıklara verilen yetki, adli kolluk personeli hakkında kanaat ve görüş içeren değerlendirme raporu düzenleyerek valilere ve kaymakamlara göndermekten ibarettir. Adli kolluk olarak görev yapan emniyet ve jandarma personelinin sicil raporları veya özetlerinin başsavcılıklara gönderilmesi veya incelettirilmesi mümkün değildir. 

TALİMAT VEREMEZSİNİZ 
Teşkilatlarca adli görevleriyle ilgili tahsis edilen araç-gereç dışında başsavcılıkların idareden araç-gereç ve personel talebinde bulunması, ancak belirli suçların soruşturulması hallerine inhisar ettirilmiştir. Bunun dışında cumhuriyet başsavcılıklarının talimat vermeleri mümkün değildir. 

AMİRE BİLGİ VERİLECEK 
Emniyet ve asayişe ilişkin her olayın kolluk amirlerince en seri şekilde mülki idare amirlerine bildirilmesi emredilmiştir. Birimlerin adli olaylar hakkında sıralı amirleriyle vali ve kaymakamlara bilgi vermelerine, CMK engel değildir. 


</TEXT>
</DOC>
