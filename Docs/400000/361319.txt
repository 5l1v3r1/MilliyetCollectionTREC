<DOC>
<DOCNO> 361319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun31.html </URL>
<DATE> 2005/07/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bavyera eyaleti İçişleri Bakanı, camilerin izlenmesini istedi... 
</HEADLINE>
<TEXT>

     Almanya'nın Bavyera eyaleti İçişleri Bakanı Günther Beckstein, ülkedeki camilerin izlenmesini talep etti. 
     Beckstein, Alman 1. televizyon kanalı ARD'ye yaptığı açıklamada, ''Prensipte camilerde verilen vaazlarda neler anlatıldığını bilmemiz gerekir'' dedi. 
     Radikal dincilerin ve şiddet yanlısı fanatiklerin sürekli bir şekilde izlenmesi gerektiğini ifade eden Beckstein, devletin muhbirlerle Müslüman cemaatlerde daha sıkı kontrol yapması ve şiddet yanlılarını barındıran yerlerin izlenmesi gerektiğini söyledi. 
     Kuzey Ren Vestfalya eyaleti Anayasayı Koruma Dairesi ise, camilerin sürekli bir şekilde gözetim altında tutulması talebine karşı çıktı. 
     Anayasayı Koruma Dairesi'nde çalışan bir İslam uzmanı, ''Netzzeitung'' adlı internet gazetesine yaptığı açıklamda, tüm Müslümanları zan altında tutmak için neden bulunmadığını, anayasayı koruma dairelerinin zaten Müslüman cemaatler içinde muhbirleri olduğunu söyledi. 
     Radikal dinci amaçlar uğruna faaliyet gösterenlerin zaten izlendiğine işaret eden uzman, Müslümanların büyük çoğunluğunun barışsever olduğunu hatırlattı. 
     
</TEXT>
</DOC>
