<DOC>
<DOCNO> 381424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur28.html </URL>
<DATE> 2005/09/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Burdur'da 20 bin kişi aynı anda oynadı, rekor kırıldı 
</HEADLINE>
<TEXT>

     ''En Kalabalık Halkoyunları Gösterisi'' için Guinness Rekorlar Kitabı'na aday olan Burdur'da rekor denemesi bugün 20 bin 328 kişinin yöresel ''Teke Zortlatması'' oyununu aynı anda oynamasıyla gerçekleştirildi. 
     Rekor denemesinin yapıldığı Gazi Atatürk Stadyumu, sabah saatlerinden itibaren dolmaya başladı. 
     Stada rekor denemesi için ''Teke Zortlatması'' olarak bilinen yöresel oyunları oynamak üzere Burdur Valisi Can Direkçi, Belediye Başkanı Sabahattin Akkaya, İl Jandarma Komutanı Kıdemli Albay Aydın Bacık, milletvekilleri Bayram Özçelik, Mehmet Alp, Ramazan Kerim Özkan, siyasi partilerin ve sivil toplum kuruluşlarının temsilcileri, kurum müdürleri, öğrenciler ve vatandaşlar geldi. Organizasyona Burdurlu tiyatro sanatçısı Baykal Kent ile gazeteci-ressam Fikret Otyam da destek verdi. 
     -20 BİN 328 KİŞİ AYNI ANDA OYNADI- Rekor denemesi, statta konser veren sanatçı Sümer Ezgü'nün seslendirdiği ''Hadi gali sen de gel'' türküsü eşliğinde yöresel ''Teke Zorlatması'' oyununun 5 dakika süreyle aynı anda oynanmasıyla yapıldı. 
     Rekor denemesi Guinness Türkiye Fahri Temsilcisi Prof. Dr. Orhan Kural ve noter tarafından izlendi. 
     Kendisi de yörenin oyunlarının eğitimini alarak rekor denemesine katılan Vali Can Direkçi, burada yaptığı konuşmada, ''İşte Burdur... Burdur birlik ve beraberlik içerisinde her zorluğun üstesinden gelir ve başarılara imza atar. Burdur, birlik ve beraberlik içerisinde neler yapabileceğini ilan etti'' dedi. 
     Prof. Dr. Orhan Kural denemenin ardından yapılan sayımla rekor denemesine toplam 20 bin 328 kişinin katıldığını bildirdi. Kural, rekor denemesinin tüm belgelerini Guinness'in merkezi Londra'ya göndereceklerini söyledi. 
     Tiyatro sanatçısı Baykal Kent de 62 yaşında olduğunu belirterek, ''Bugün hemşehrilerimin bu başarısını, bu güzel manzarayı, bu birlik ve beraberliği görerek 62 yaşlık daha doping aldım'' diye konuştu. 
     
     TEKE ZORTLATMASI NEDİR 
     Burdur ve çevresinde yaşayan Sarıkeçili aşireti, en güzel Türkmen oyunlarını oynamalarıyla tanınıyor. Çok canlı ve hareketli olan Sarıkeçili Türkmenleri, genellikle hayvancılıkla özellikle de keçi besleyerek yaşamlarını sürdürüyorlardı. 
     Bu yörede oynanan oyunlara da Teke Oyunları deniliyor. Hayvancılıkla geçinen Türkmen yürüklerinin gerek oyunlarında, gerek türkülerinde, teke, keçi, koyun davar sözleri çok sık geçiyor. Oyunlarda, sipsi, kaval, bağlama ve darbuka kullanılıyor. 
     ''Teke Zortlatması'' adı verilen oyun ise tekenin çiftleşme döneminde dişiye kur yapma amacıyla şahlanma, hızlı ve çevik hareket etme figürlerinin taklidinden uyarlanan bir oyun olarak biliniyor. 
     
</TEXT>
</DOC>
