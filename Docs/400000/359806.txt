<DOC>
<DOCNO> 359806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/yas06.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nargile en çok gençleri zehirliyor 
</HEADLINE>
<TEXT>


ŞÜKRAN ÖZÇAKMAK İstanbul 

Her 4 kişiden birini kanser nedeniyle kaybeden Avrupa, sigarayla mücadeleyi artırırken, Hacettepe Tıp Fakültesi Halk Sağlığı Anabilim Dalı Başkanlığı'nın nargile kafelerde yaptığı araştırma ilginç bir gerçeği ortaya koydu. Yaş ortalaması 22 olan gençler, sigaranın da nargilenin de zararını biliyor, ama yine de kullanıyor. 
Nargileyi çekici hale getirebilmek için otantik kafelerin oluşturulduğuna dikkat çekilen araştırmaya göre, kafelerin müşterisi olan katılımcıların yüzde 64.7'si öğrenci. Yaş ortalaması 22 olan ve yüzde 64.4'ünü erkeklerin oluşturduğu katılımcılarla yapılan araştırmada, nargile içenlerin yüzde 39.9'unun başlama nedeni merak, yüzde 24.7'sinin ise arkadaş olduğu bildirildi. 
Genç nüfusta nikotin bağımlılığı oranının artış gösterdiğine dikkat çeken Hacettepe Tıp Fakültesi'nden Prof. Dr. Nazmi Bilir, "Sigaranın yol açtığı ölümler, trafik, terör, iş kazası gibi nedenlerle meydana gelen ölümlerin toplamından 5 kat fazla. Her yıl ülkemizde 100 bin insan erken yaşlarda sigaraya kurban veriliyor. Eğer önlem alınmazsa, 20 yılda bu sayı 250 bine çıkacak" diye uyardı. 


</TEXT>
</DOC>
