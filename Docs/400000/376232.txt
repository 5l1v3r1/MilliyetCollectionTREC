<DOC>
<DOCNO> 376232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/dunya/adun.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye düşmanı festivale yasak 
</HEADLINE>
<TEXT>


Atina yönetimi, 16-18 Eylül'de Mora Yarımadası'nda, Avrupa'dan çok sayıda ırkçı örgütün katılımıyla 'Avrupa'da Türkiye'ye yer yok' sloganı ile düzenlenecek olan 'festivali' yasakladı 

Taki Berberakis - Atina 


16-18 Eylül'de güney Yunanistan'daki Mora Yarımadası'nın Meligala bölgesinde çeşitli Avrupa ülkelerinden çok sayıda aşırı sağcı ve ırkçı örgütün "Avrupa'da Türkiye'ye yer yok" sloganı etrafında bir araya geleceği, "Eurofest 2005" adlı organizasyon Yunan hükümeti tarafından yasaklandı. 
Hükümet sözcüsü Theodoros Roussopoulos, "Altın Şafak" adlı aşırı sağcı Yunan örgütünce düzenlenen söz konusu festivalin ırkçılığı ateşleyeceği ve Yunan anayasasına aykırı olduğu için yasaklandığını açıkladı. Roussopoulos, "Böyle etkinlikleri kınıyoruz. Bunlara izin verilemez. Irkçılığı körükleyen etkinlikleri lanetliyoruz" diye konuştu. Yunan sözcü, anayasaya aykırı faaliyetleri önlemek için her türlü yasal önlemin alınacağını bildirdi. 
Yasak kararı, uluslararası Yahudi örgütleri ile Yunanistan'daki az sayıdaki Yahudiyi de sevindirdi. Yunan Yahudi Cemaati'nden Moses Constantini "Hükümetin festivali yasaklaması için uğraşıyorduk. Şimdi bu neo-faşist toplantı yasaklandığı için memnunuz" dedi. Simon Wiesenthal Merkezi adlı uluslararası Yahudi teşkilatı da Yunanistan Başbakanı Kostas Karamanlis'e bir mektup göndererek toplantıya müdahale etmesini istemişti. 
Buna karşılık bir diğer adı da "Nefret dalgası 2005" olan festivalin düzenleyecileri arasında yer alan Yurtsever Birlik adlı aşırı sağcı Yunan örgütü, 3 günlük etkinliğin bir kamp alanında yapılacağını, kendilerine yasaklama kararıyla ilgili herhangi bir bilgi gelmediğini söyledi. Örgütün genel sekreteri Dimitris Zafeiropoulos, "Yasakla ilgili olarak bize haber verilmedi. Yunan anayasası böyle bir yasak koyamaz. Hükümet sözcüsü anayasadaki yasaklayıcı maddeyi bize göstersin" dedi. 

'Irkçı Enternasyonal' 
"Irkçı Enternasyonal" adı takılan organizasyona Almanya'dan Ulusal Demokratik Parti, İtalya'dan Forza Nuova Yeni Güç , İspanya'dan La Fallange ve Romanya'dan Noua Dreapta Yeni Sağ adlı aşırı sağcı siyasi partilerle, Macaristan, İngiltere, ABD, Belçika, Fransa, Romanya, Slovakya, Sırbistan-Karadağ, İsveç, Polonya, Hollanda, Çek Cumhuriyeti ve Avusturya'dan neo-nazi örgüt temsilcilerinin katılması bekleniyordu. 
Festivalle ilgili duyuruların yer aldığı bir sitede, etkinliğin amacının "Beyaz Güç 2005" sloganı altında Avrupa'da beyazların hakimiyetini savunmak ve ayrıca Türkiye'nin AB'ye katılımını önlemek olduğu ifade ediliyordu. 


</TEXT>
</DOC>
