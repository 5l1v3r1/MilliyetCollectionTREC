<DOC>
<DOCNO> 397965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy08.html </URL>
<DATE> 2005/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eurlings Türkiye, ifade özgürlüğünde somut adım atmalı 
</HEADLINE>
<TEXT>

     Avrupa Parlamentosu Türkiye Raportörü Hollandalı Hıristiyan Demokrat Camiel Eurlings, Türkiye’nin ifade ve din özgürlükleri konusunda biran önce somut adımlar atmasını istedi. 
     Camiel Eurlings, ABHaber’e yaptığı açıklamada Türkiye’nin AB reformları alanında çok büyük işler yaptığına dikkat çekerek "Eğer Türkiye önümüzdeki iki yılı aynı 17 Aralık 2004 öncesi gibi çok iyi değerlendirirse AB yolunda inanılmaz mesafe alır dedi. Eurlings şöyle devam etti 
     "Türkiye bir an önce düşünce ve ifade, din özgürlüğü konusunda somut adımlar atmalı, Türk adli sistemi Avrupa normlarına uyarlanmalı, kadın-erkek eşitliğinin sağlanması yönünde hızlı adımlar atmalı". 
     Türkiye’nin Avrupa’da bir imaj sorunu olduğunu ifade eden Camiel Eurlings, Ankara’nın Türkiye’yi AB’de görmek istemeyen çevrelerin ellerine koz vermemesi gerektiğini vurguladı. 
     Kıbrıs konusunda AB’nin inandırıcılığının söz konusu olduğuna işaret eden Eurlings, Türkiye’nin Ek Protokolü TBMM’de onaylayarak uygulaması ve bu çerçevede liman ve havaalanlarını açması gerektiğinin altını çizdi. 

ANKA 
     
</TEXT>
</DOC>
