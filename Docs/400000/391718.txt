<DOC>
<DOCNO> 391718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko20.html </URL>
<DATE> 2005/11/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İstanbul'da Ekim ayının zam şampiyonu kadın pardösüsü oldu 
</HEADLINE>
<TEXT>

     İstanbul'da, geçen ay en fazla fiyat artışı kadın pardösüsünde görüldü. 
     İstanbul Ticaret Odası İTO , Ekim ayında fiyatları en fazla artan ve azalan maddeleri açıkladı. İTO'ya göre, mevsimsel özellikle arz eden giyim sektöründe yeni sezon mallarının piyasaya sunulması sonucu kadın pardösüsü yüzde 51.2 artış ile Ekim ayında fiyatı en fazla artan madde oldu. 
     Ekim ayında domates yüzde 46.3, kadın bluzu yüzde 41.7 ve kadın ayakkabısı yüzde 39.7 ile fiyatı artan ürünler arasında yer aldı. 
     Genellikle mevsimsel özellik nedeniyle arz fazlası yaşanan ve Ramazan ayının etkisi sonucunda balık, yüzde 10.8 oranıyla fiyatı en fazla azalan madde oldu. Balığı, yüzde 6.4 ile elma, yüzde 5.8 ile gaz fırını, yüzde 5 ile maç giriş ücreti takip etti. 
     
     YILLIK BAZDA PATATES ZAM ŞAMPİYONU 
     Ekim ayı içerisinde zam görmeyen bazı kamu sektörü ürünlerinin yine de yıllık bazda yüksek artış oranları göstermesine rağmen gıda ürünlerinden patates yıllık yüzde .1 artış oranı ile ilk sırada yer aldı. 
     Patatesi, yüzde 50 ile filtresiz sigara, yüzde 49.9 ile okul kitapları ve yüzde 49 ile fındık izledi. 
     Yıllık bazda fiyatı en fazla azalan ürün ise video olarak belirlendi. Video fiyatı yüzde 27.8 oranında gerilerken, armutta 23.9'luk, yumurtada yüzde 20.6'lık telefon kontör ücretlerinde ise yüzde 16.7'lik fiyat düşüşü kaydedildi. 
     İTO açıklamasında, kamu sektörünün sunduğu hizmetlerdeki fiyat artışının, Ekim ayında da diğer ürünlere göre halen yüksek olmasının, enflasyon hedefine ulaşma çabalarına karşı risk faktörü olmaya devam ettiği belirtilirken, geçtiğimiz ay fuel oilde yüzde 47.1, şehir içi otobüs ve banliyö tren ücretinde yüzde 30 oranlarında fiyat artışı yaşandığı vurgulandı. 
     
</TEXT>
</DOC>
