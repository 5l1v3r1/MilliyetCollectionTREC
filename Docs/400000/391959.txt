<DOC>
<DOCNO> 391959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko04.html </URL>
<DATE> 2005/11/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
2006'de yeniden değerleme oranı yüzde 8.16 
</HEADLINE>
<TEXT>

     Bazı vergi, resim ve harç tutarları ile kurumlar ve gelir vergisi uygulamasında esas alınacak yeniden değerleme oranı 2006 yılı için yüzde 8.16 olarak açıklanacak. 
     Maliye Bakanlığı, önümüzdeki günlerde yayımlayacağı bir tebliğle, ÜFE’deki ekim ayı itibariyle 12 aylık ortalamalara göre artış oranı olan yüzde 8.16’yı 2005 yılı yeniden değerleme oranı olarak açıklayacak. 
     Vergi Usul Kanunu’nun mükerrer 298 inci maddesi gereğince yeniden değerleme oranı, ekim ayında bir önceki yılın aynı dönemine göre DİE’nin Üretici Fiyatları Genel Endeksinde ÜFE meydana gelen ortalama fiyat artış oranı olarak esas alınarak açıklanıyor. Bu oranın Maliye Bakanlığınca Resmi Gazete ile ilan edilmesi gerekiyor. 
     Yeniden değerleme oranı 2004 yılı için yüzde 11.2 olarak esas alınmıştı. 
     
     HANGİ VERGİLER ARTACAK 
     Yeniden değerleme oranı bazı vergi, resim ve harçların artırılmasında esas alınıyor. Buna göre eğer Bakanlar Kurulu aksine bir karar almaz ise maktu olarak uygulanan, yargı, noter, vergi yargısı, tapu ve kadastro, pasaport, vize, trafik, ruhsatname ve benzeri harçlar gelecek yıl başından geçerli olmak üzere yüzde 8.16 oranında artacak. Ayrıca motorlu taşıtlar vergisi tutarları da yine Bakanlar Kurulu tarafından daha yüksek oranda artırılmaz ise yeniden değerleme oranı kadar artırılarak 2006 yılı için yeniden belirlenecek. 
     Aynı şekilde Vergi Usul yasası ile çeşitli vergi yasalarındaki kimi hadler de yeniden değerleme oranı kadar artacak. 

ANKA 
     
</TEXT>
</DOC>
