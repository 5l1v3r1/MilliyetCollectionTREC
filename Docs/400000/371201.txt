<DOC>
<DOCNO> 371201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy05.html </URL>
<DATE> 2005/08/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TRT Yönetim Kurulu'nda boş bulunan üyelikler için başvuru bugün başlıyor 
</HEADLINE>
<TEXT>

     Radyo ve Televizyon Üst Kurulu RTÜK , TRT Yönetim Kurulu’nda boş bulunan iki üyelik için başvuru süresini bugün başlattı. Başvurular, 2 Eylül Cuma günü sona erecek. 
     RTÜK’ün Resmi Gazete’nin bugünkü sayısında yayımlanan ilanında, üst kurulun, 16 Ağustos 2005 tarihli toplantısında, 3984 Sayılı RTÜK Kanunu’na göre, TRT Yönetim Kurulu üyeliklerinden boş bulunan "kitle iletişimi" ile "sosyal Bilim" alanlarına Bakanlar Kurulu tarafından atama yapılabilmesi için daha önce belirlenerek Başbakanlığa bildirilen 2 adaya ilave olarak, bu alanlar için birer aday daha belirlemeye karar verdiği bildirildi. 
     İlanda, bugün başlayan aday başvurularının, 2 Eylül Cuma akşamı saat 18.00’e kadar yapılabileceği kaydedildi. 
     İlana göre, 2954 Sayılı TRT Kanunu’nun 11. maddesinde belirtilen şartları taşıyan adaylar, belirtilen süre içerisinde başvuru dilekçesi, temayüz ettiği branşın belirtileceği özgeçmiş, nüfus cüzdan örneği, noter tasdikli tahsil belgesi ve adli sicil belgesi ile RTÜK Personel Dairesi Başkanlığı’na posta ile veya şahsen başvuruda bulunabilecek. Eksik veya usulüne uygun olarak hazırlanmayan belgeyle yapılan müracaatlar ile postada meydana gelen gecikmelerde başvurular dikkate alınmayacak. 
     
</TEXT>
</DOC>
