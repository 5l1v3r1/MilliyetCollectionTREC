<DOC>
<DOCNO> 382079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/dunya/axdun01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara rest değil, müzakere peşinde 
</HEADLINE>
<TEXT>


UTKU ÇAKIRÖZER Ankara 


Tükiye'nin Avrupa Birliği'ne AB tam üyelik müzakerelerinin koşullarını belirleyecek olan "Müzakere Çerçevesi Belgesi"nde "imtiyazlı ortaklık" önerisi yer almazsa, Türkiye belgeyi kabul ederek 3 Ekim'de masaya oturmak istiyor. AB Dönem Başkanı İngiltere'nin Dışişleri Bakanı Jack Straw'un müzakere açış konuşmasında, Kıbrıs konusunda dile getireceği beklentilere ise Dışişleri Bakanı Abdullah Gül'ün konuşmasıyla yanıt verilecek. 
AB Daimi Temsilciler Komitesi'nin COREPER belgeye yarın son halini vermesi bekleniyor. Belgede Türkiye'ye tam üyelik dışında "imtiyazlı ortaklık" önerilmesinde ısrarlı olan Avusturya'nın itirazı aşılabilirse belge onaylanacak. 

AB'ye yazılı sitem 
COREPER'de kabul edilecek belgenin AB Konseyi'nce onaylanması için 3 Ekim'de müzakarelerin başlatılması amacıyla Lüksemburg'da yapılacak AB dışişleri bakanları toplantısı beklenecek. Ankara ise belgenin son halini görmeden Lüksemburg'daki toplantıya gitmek istemediğini İngiltere'ye iletti. Bu durumda belge, "üzerinde değişiklik yapılmadan 3 Ekim'de onaylanacağı" garantisiyle 3 Ekim öncesinde Ankara'ya iletilecek. AB içinde uzlaşma sağlanamazsa belgenin Ankara'ya gelişi 2 Ekim gece yarısına sarkabilecek. Ankara tarafından müzakarelere başlama kararının açıklanacağı yazılı açıklamada ise AB'nin deklarasyon ve çerçeve belgeye koyduğu koşullarla "müzakerelerin sürdürülebilirliğini zorlaştırdığı" vurgulanacak ve ileride masadan kalkabileceğinin sinyali verilecek. 
Ankara'nın kararının ardından AB dışişleri bakanları 3 Ekim sabahı Lüksemburg'da buluşarak Çerçeve Belgesi'ni değiştirmeden onaylayacak. Daha sonra Gül'le bir araya gelecek AB bakanları, Straw ile Gül'ün karşılıklı konuşmalarıyla müzakareleri resmen açacak. 


</TEXT>
</DOC>
