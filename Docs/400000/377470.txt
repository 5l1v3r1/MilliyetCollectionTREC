<DOC>
<DOCNO> 377470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yazar/guclu.html </URL>
<DATE> 2005/09/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Milli Eğitim binasını da yeniliyor 
</HEADLINE>
<TEXT>


"Öğretmenim" yazı dizisi için dün Ankara'daydım. Bakan Çelik ve Personel Genel Müdürü Remzi Kaya ile görüşecektim. Bakanlığa gittiğimde bir şantiye alanı ile karşılaştım. Bakan ve üst düzey bürokratların bulunduğu yönetim binası, tümüyle yenileniyormuş. Bakan Bey de geçici olarak Beşevler'deki Eğitim Teknolojileri Genel Müdürlüğü'nün bulunduğu kampüse taşınmış. Görüşmemizi orada gerçekleştirdik. 
Eski bir Ankaralı olarak buranın değişim sürecine ayak uydurmak zor oluyor. Her gidişimde farklı yapılar, farklı yollar, farklı düzenlemelerle karşılaşıyorum. 
Havaalanından kente giderken dağda, tepede gecekondular vardı. Hepsi yıkılmış. Sadece camiler kalmış. Cemaatin olmadığı yerde camilere kim gidecek Akla hemen o geliyor. AKP iktidarı, herhalde, cami yıkan iktidar olmamak için onları öyle kendi haline bırakmış... 

Kanser yapan bina 
Milli Eğitim Bakanlığı'nın tepeden tırnağa tadilata uğrayan yönetim binası, inşaatında asbestli yapı malzemeleri kullanılması nedeniyle, tedirginlik yaratıyordu. Bu binada uzun süre görev yapan eski müsteşarlardan Bener Cordan ve Müsteşar Yardımcısı Kenan Kolukısa kanserden vefat etmiş, Basın Müşaviri Murat Eşkinat ve diğer bazı üst düzey bürokratlar da uzun süre kanser tedavisi görmüşlerdi. 
Bakan Bey'e, inşaatı kastederek şaka yollu, "Ooo, sağlığınıza önem veriyorsunuz" dedim. Güldü. "Söylentilerle kesinlikle ilgisi yok. Yapıldığından bugüne tadilat görmemiş. Üstelik yerleşim planı da çok kötüydü. Restorasyon maliyetine de Vakıfbank sponsor oldu" dedi. 
Gerçekten de kullanışlı bir mimari tarzı yoktu. Hemen her bakan kendisine farklı bir mek n yaratmaya çalışırdı. Makam odası, 80'li yıllarda, cadde tarafındaydı. 90'larda eski başbakanlığın bulunduğu arka tarafa taşındı. Sonra sanki kat ve yer değişiklikleri oldu. Şimdi tekrar Atatürk Bulvarı'na bakan ön tarafa taşınacakmış... 

Farklı bakış açıları 
Hangi konuda olursa olsun, Ankara'da ortak düşünceyi paylaşanları bulmak zor. Hele hele söz konusu eğitim ve öğretmenlik olduğunda, görüş farklılıkları, çok daha net ortaya çıkıyor. Birinin ak dediğine, diğeri kara diyor. 
Devleti ve iktidarı temsilen Bakan Çelik ve bürokratlarla, öğretmenleri temsilen de eğitim sendikalarının yöneticileriyle bir araya geldim. Ve tabii öğretmen, okul yöneticileri, muhalefet partileri, veli ve öğrencilerle de görüştüm. 
Olumlu gelişmeler de var. Kangrene dönüşen sorunlar da. Bunlardan öğretmenlere yönelik olanları, yarından itibaren, "Öğretmenim" yazı dizisinde sizlerle paylaşacağız. Çok çarpıcı veriler, görüşler, değerlendirmeler var. Kimileri sevindirecek kimileri de üzecek. 
Doğan Haber Ajansı'nın da katkılarıyla Türkiye'nin dört bir yanından gelen öğretmen röportajları ve sizlerden sürekli gelen mail, faks ve mektuplar da dizimize farklı boyutlar kazandıracak. 
Milli Eğitim Bakanı Çelik, Personel Genel Müdürü Remzi Kaya ve diğer ilgililer de dizi boyunca sorularınıza açıklık getirecek. 
Öğretmenlerimizin, sosyoekonomik konumlarından dünya ile kıyaslamalarına, eğitimlerinden beklentilerine kadar ilginç göstergeleri de tartışmaya açacağız. 
Kutsal mesleğin temsilcileri, kamuoyunda giderek artan prestijleriyle, eminim bu tartışmalardan güçlenerek çıkacaklar. Her ne kadar çuvaldızını kendilerine batırmayı çok sevmeseler de... 

OKS nakil yönetmeliği 
Bakan Çelik, anadolu liselerindeki nakillere yönelik son değişiklikten, bu yıl sınava giren öğrencilerin yararlanamayacaklarını söyledi. Çelik, yönetmeliğin sadece eski öğrencileri kapsadığını belirtti. Aksi uygulamanın söz konusu olamayacağını belirtti... 



</TEXT>
</DOC>
