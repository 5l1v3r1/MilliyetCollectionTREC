<DOC>
<DOCNO> 372755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun35.html </URL>
<DATE> 2005/08/25/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Engelli bebeğin nefesinin durması durumunda müdahele edilmeyecek 
</HEADLINE>
<TEXT>

     İngiltere Temyiz Mahkemesi, doğumundan itibaren ciddi biçimde engelli 22 aylık bebeğin nefes alması durursa bebeğe müdahale etmek istemeyen doktorları haklı buldu. 
     Charlotte Wyatt’ın ailesi Darren ve Debbie Wyatt, İngiltere’nin güneybatısındaki Portsmouth kentindeki St. Mary Hastanesi doktorlarının, bebeğin nefes alması durursa ölmesine izin veren mahkeme kararının iptali için Temyiz Mahkemesi’ne başvurdu. 
     Temyiz Mahkemesi’nin üç yargıcı, bugün baktıkları davada, Wyatt ailesinin kararın temyizi başvurusunu reddetti. 
     Portsmouth’da görülen davada mahkeme, geçen yıl ekim ayında, bebeğin nefes alması durursa doktorların bebeğe müdahale etmemesi kararını vermiş, yüksek mahkeme de kararı onamıştı. Yüksek Mahkeme kararında, boşa yapılacak tedavinin Charlotte’un yararına olmadığına hükmetmişti. 
     Doktorlar, erken doğumla dünyaya geldiğinde yaklaşık 450 gram olan, beyni ve diğer organları ağır hasar gördüğü için acıdan başka bir şey hissetmeyen Charlotte Wyatt için tek insani yolun acılarını sona erdirmek olduğunu söylüyorlar. 
     
</TEXT>
</DOC>
