<DOC>
<DOCNO> 382125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/siy06.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükanıt'ın mesajındaki şifre çözüldü 
</HEADLINE>
<TEXT>


Orgeneral Büyükanıt, "Gece karanlığında yabani kazların vahşi çığlıkları" şeklindeki ifadesiyle, sembolü 'yaban kazları' olan AB Dönem Başkanı İngiltere'yi kastediyordu 

BARKIN ŞIK Ankara 


Kara Kuvvetleri Komutanı Orgeneral Yaşar Büyükanıt'ın, Kara Harp Okulu eğitim-öğretim yılı açılışında yaptığı konuşmada İngiliz parlamenter Andrew Duff'ın Atatürk'ün resimlerinin devlet dairelerinden indirilmesi yolundaki sözlerine cevap verirken dile getirdiği "Gece karanlığında yabani kazların vahşi çığlıkları" sözleri, Ankara'da uzun yorumlara konu oldu. 
Büyükanıt'ın yanıtında yer verdiği "yaban kazı" ifadesinin şifresi çözüldü. AB Dönem Başkanı İngiltere'nin bu görevi sürdürürken seçtiği sembolün 'yaban kazları' olduğu öğrenildi. 

Ne demişti 
Büyükanıt, Duff'a yanıtında şöyle demişti 
"Sözde düşünce sahiplerinin, Türkiye'nin Atatürkçü düşünce sistemi ile mücadele etmesini ve hatta Atatürk'ün resimlerinin devlet dairelerinden indirilmesi gerektiğini ifade edecek kadar fütursuz bir davranış içinde bulunduğunu dahi görebilmekte ve izleyebilmektesiniz. 
Bütün bu sapkın söylemleri, bu konudaki inanç ve azminizi güçlendiren güç kaynakları olarak algılamanız gerekmektedir. Bu tür sesleri, gece karanlığında yabani kazların vahşi çığlıkları olarak algılayın ve uykuya dalmayın. Gazi Mustafa Kemal'e güçlü sesinizle şöyle seslenin Ne senden vazgeçeriz Atam, ne senin eserinden." 


</TEXT>
</DOC>
