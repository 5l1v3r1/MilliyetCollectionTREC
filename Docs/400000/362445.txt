<DOC>
<DOCNO> 362445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy18.html </URL>
<DATE> 2005/07/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Org. Başbuğ ABD, PKK'nın lider kadrosunun yakalanması için emir verdi 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ basın bilgilendirme toplantısında önemli açıklama ve saptamalarda bulundu. 
     Genelkurmay 2. Başkanı Orgeneral İlker Başbuğ, ABD’nin, terör örgütü PKK’nın lider kadrosunun yakalanması konusunda direkt emir verdiğini söyledi. 
     Genelkurmayda yaklaşık üç saat süren brifingde Orgeneral Başbuğ'un mesajları şöyle 
     Sınır ötesi harekat bir seçenek ama bu seçeneklerden biri ve öncelikli değil. 
     Öncelikler arasında PKK'nın lider kadrosunun yakalanması var. 
     Irak gerekeni yapmazsa sınırötesi operasyon hak . 
     BM Şartı’nın 51’inci maddesine göre ülkelerin karşı ülkeden yanıt almasalar bile meşru müdafaa çerçevesinde sınır ötesi harekat düzenleme hakları bulunduğu görüşüne katılıyoruz. 
     Türk medyasından terör örgütünün amacını güçlendirici yayın yapmamasını istiyoruz. 
     Terör 1990'lardaki şiddetine dönmez. 
     Türkiye Irak sınır boyunca yerleşene PKK militanı sayısı 2 bin. 
     Kandil Dağı'ndaki PKK'lı sayısı 600-650. 
     
     SINIR ÖTESİ HAREKAT SON SEÇENEK 

     Başbuğ, sınır ötesi harekat konusunda ise, "sınır ötesi harekat PKK ile mücadelede pek çok seçeneklerden birisidir, hatta sonuncusudur. Mesele iki tümenle Irak'a girmek değil, bu noktaya gelene kadar yapabilecek çok şey var" diye konuştu. 
     Başbuğ, bu konuda Türkiye'nin muhatabının Irak hükümeti olduğunu da vurgulayarak, "bunu görmezden gelmek söz konusu değil. Irak hükümetinin bu konuda ne yapıp da bizim isteklerimize cevap noktasına geleceğini bilemiyoruz. Bizim isteklerimiz meşrudur. Bizim talebimiz meşrudur" dedi. 
     Başbuğ, "Irak hükümetinin Türkiye'nin talebini yanıtlaması gerekir" ifadeleriyle de, Türkiye ile Irak arasında dolaylı ya da doğrudan temaslar bulunduğunu ve Irak'tan bu konuda bir karar almasının beklendiğini ima etti. 
     Genelkurmay İkinci Başkanı Orgeneral İlker Başbuğ, Türk Silahlı Kuvvetleri’nin son aylarda artan terör olaylarına ilişkin görüşünü açıklarken, uluslararası sözleşmelere göre terörle mücadele amaçlı sınırdışı harekat düzenleme hakkına sahip oldukları görüşünde bulunduklarını bildirdi. 
     
     "YENİ BİRİM KURULMALI" 

     Başbuğ, basın-yayın organlarının yöneticileriyle terör gündemli bir bilgilendirme toplantısı düzenledi. Üç saat süren toplantıda, terör ve terörle mücadele konusunda basının da görüşlerini almak istediğini belirten Başbuğ, terör sorununa köklü ve makro çözümler üretmek, bunları denetlemek konusunda Başbakanlığa bağlı bir müsteşarlık ya da genel müdürlük kurulmasını istedi. Birimin istihbarat, alınacak ekonomik önlemler, psikolojik savaş gibi alanlarda makro çalışma yapmasını isteyen Başbuğ, "Terörle mücadeleyi ulusal bir konu olarak ele alıp o gözle bakacak bir yapılanmaya ihtiyaç var, bunu yıllardır söylüyoruz, geç kalınmış değil" dedi. Başbuğ, Başkan Tayyip Erdoğan’ın da yeni birimin oluşturulmasına sıcak baktığını kaydetti. 
     Başbuğ özellikle istihbaratta yönlendirmenin çok önemli olduğunu, bu kurumun istihbarat yönlendirmesi yapabileceğini kaydederken, oluşturulacak birimin icracı olmasını önermediklerini kaydetti. 
     
     MYERS’E YANIT 

     Orgeneral İlker Başbuğ, ABD Genelkurmay Başkanı Myers’in, Türkiye’nin PKK’ya müdahil olmalarını istemesine karşı verdiği "Irak hükümetinin bu konuda söyleyeceği çok şey bulunmaktadır" yollu demecini şöyle değerlendirdi 
     "Sayın Myers, medyada sorulan bir soruya cevap veriyor. 
     İkincisi, söylediği cevap beklenen bir cevaptır. Irak Hükümetiyle görüşeceksiniz diyor, peki. Ancak bizi rahatsız eden bir cümle vardır ’Irak hükümetinin bu konuda söyleyeceği çok şey var’ diyor. Biz ne denildiğini anlamlandıramadık. Irak Hükümetinin söyleyeceği şeyler olabilir, ama Türkiye Cumhuriyeti Devleti’nin de söyleyeceği çok çok farklı şeyler vardır. Bizim muhatabımız Irak Hükümetidir. Diğer örgütler vesaireler bizi ilgilendirmez, birinci muhatabımız Irak Hükümetidir." 
     
     SINIR ÖTESİNE HAREKAT 

     Orgeneral İlker Başbuğ Abdullah Öcalan’ın yakalanmasıyla Türkiye’deki terörist sayısının en alt düzeye düştüğünü, ancak son bir yılda bu rakamın tedricen artarak bugün 1800-1900’lere çıktığını, örgütün geri kalan yurt dışındaki terörist mevcudunun ise 3 bin 300 ile 3 bin 700 arasında olduğunu bildirdi. Bunun büyük bölümünün, 2 bin 800-3 bin 100 kadarının Irak’ın kuzeyinde, geri kalanların da Suriye ve İran topraklarında bulunduğunu belirten Başbuğ, şunları söyledi 
     "Irak’ın kuzeyindeki örgütün varlığına baktığımız zaman, Kandil Dağı bölgesinde 600-650 teröristin bulunduğunu, geri kalanlarının ise yani 2 bin 200-2 bin 450 kadar teröristin 384 kilometrelik Türkiye Irak sınırı boyunca yerleştiğini değerlendirmekteyiz. Buradan da görüleceği gibi örgüt, Kandil Dağı bölgesindeki varlığını 2003 yılından itibaren tedrici olarak, Türkiye-Irak sınır bölgesine kaydırmaktadır." Orgeneral Başbuğ, "sıcak takip" ile "sınır ötesi harekat" kavramlarının başka başka kavramlar olduğunu belirtirken bu tür operasyonlarda karşı taraftaki ülkelerin mutabakatının alınmasının arandığını bildirdi. Başbuğ şunları söyledi 
     "Irak Hükümetinden önce istekte bulunacaksınız. Önce terör örgütüne yönelik önlemleri yerine getirmesini isteyeceksiniz. Gücü, niyeti var mı, olmadı ne olacak. 
     Prosedürü tartışıyorum, inceleme yapanlar, uluslararası sorunlarla ilgili yorum yapanların büyük bölümü kabiliyetsizlikle, bir niyetle karşılayamama durumu varsa, BM Şartı’nın 51’nci maddesine göre meşru müdafa hakkınız doğar diyor. Biz de paralelinde düşünüyoruz açık söyleyeyim." 
     
     IRAK’LA GÖRÜŞMELER DEVAM EDİYOR 

     Türkiye ile Irak hükümeti arasında terör örgütünün engellenmesi konusundaki görüşmelerin sürdüğünü anlatan Başbuğ, 1984-1988 yılları arasında Irak ile sıcak takibe ilişkin bir anlaşma bulunduğunu, 1988’den sonra uzatılmadığını anlattı. 
     
     ABD LİDER KADRONUN YAKALANMASI İÇİN EMİR VERDİ 

     Genelkurmay İkinci Başkanı Orgeneral İlker Başbuğ, Türkiye’nin terör sorununda Amerika’yı nereye koyduklarına ilişkin bir soruyu yanıtlarken, ikili görüşmelerde ABD’li yetkililerin PKK konusunda Türkiye’ye hak verdiklerini söylediklerini anlattı. "Amerika’nın PKK’ya karşı birşey yapma niyeti var, kararı yok" diyen Başbuğ, "Bir terör örgütüne karşı hemen iki üç tümenle askeri harekat yapılacak ilk iş değil. Mesela lider kadrosu yakalanabilir. Bu konuda lider kadroyla ilgili ise bir kararlılık var. Bu konseptte değişiklik emareleri var. Lider kadronun yakalanması konusunda direkt emir verdiler" dedi. Orgeneral Başbuğ değişiklik emarelerini olumlu karşıladıklarını anlattı. 
     İlker Başbuğ ABD yetkililerinin terör örgütü lider kadrosunun yakalanması konusunda yönlendirme yaptıklarını bildiklerini söyledi. 
     
     ÖNLEM ALMAZSA AMERİKA’YA BAKIŞ AÇISINI DEĞİŞTİRMEK ZOR 

     Başbuğ ayrıca, "ABD bu konuda somut önlemler almazsa Türkiye’de Amerika’ya olan bakış açısını değiştirmek çok zor olacak. Sonucunu hep beraber göreceğiz" diye konuştu. 
     İlker Başbuğ ikili askeri ilişkilerin olumlu düzeyi çerçevesinde ABD’den önemli komutanların önümüzdeki haftalarda Türkiye’ye geleceğini kaydetti. 
     Bu arada İlker Başbuğ, Türk Genelkurmayı’nın muhatabının sadece Pentagon olduğunu, bunun dışında ABD’li komutanların yönetiminde olan uluslararası askeri kuruluşlar olmadığını, ama bu kuruluşlarla da iyi ilişkiler içinde bulunduklarını kaydetti. 
     
     KAÇIRILAN ER 

     Başbuğ terör örgütü tarafından kaçırılan er konusundaki bir soruyu yanıtlarken, "Kaçırılan erle ilgili yapılması gereken neyse yapılmaktadır" derken, bu konunun propaganda aracı olarak kullanılmasına meydan verilmemesini istedi. 
     
     PATLAYANLAR SADDAM’IN C4’LERİ 

     Orgeneral Başbuğ, bir gazetecinin Abdullah Öcalan’ın televizyona çıkarılarak topluma çağrı yaptırılması önerisini "Terörist örgüt taraf olarak alınamaz" diye karşılarken, coğrafyası dolayısıyla Türkiye-Irak sınırının zor kontrol edilebildiğini bildirdi. Başbuğ, Türkiye’ye gelen C4 patlayıcılarının Saddam’ın ordusundan arta kalanlar olduğunu bildirdi. 
     
     GENEL ZAAFİYET VAR 

     Meclis’te bulunan Terörle Mücadele Yasası değişiklik tasarısında, artan güvenlik ihtiyacını dengeleyecek iyileştirmeler yapılabileceğini kaydeden, ayrıntı vermeyen Orgeneral Başbuğ, terörle mücadelede geçmişte kazanılan başarılara karşın terör örgütünün katliamlarını sürdürmesinin bir zaafiyeti ortaya koyduğunu anlattı. 
     Başbuğ, terör örgütünde, amacını terörle gerçekleştirebileceğine, büyüyeceğine ilişkin umudu kırmak gerektiğini savunarak, "Terör örgütünün silahlı unsurlarını bıraktırmamız lazım" dedi. Bölgede iş ve eğitim olanaklarının artırılması sonucunda silahlı kadronun azalacağını, bölge halkının teröre karşı olduğunu anlattı. 
     
     KISMİ AF TARTIŞMASI 

     Orgeneral İlker Başbuğ, terör örgütüne katılanların yüzde 40’ının 1999’dan sonra gerçekleştiğini, eylemleri bulunmadığını belirtirken, "Bunları örgütten kopartmaya yönelinebilir" dedi. 
     Başbuğ, genel affa ise kesinlikle karşı olduklarını bildirdi. 
     
     BASINA DESTEK ÇAĞRISI 

     Genelkurmay İkinci Başkanı Orgeneral İlker Başbuğ, terör örgütlerinin, cebir ve şiddet kullanarak, baskı, korkutma, yıldırma veya tehdit yöntemleriyle amaç ve hedeflerine ulaşmaya çalıştıklarını bildirdi. Terörle ilgili konuşurken, yazarken, çizerken bu amacın daima göz önünde bulundurulması gerektiğini belirten Başbuğ, teröristlerin amaçlarına hizmet edilmemesini istedi. 
     Bir gazetecinin devlet televizyonundaki Kürtçe yayınları anımsatıp basından terör örgütü haberlerini büyütmemesini istemesinin çelişki oluşturup oluşturmadığı yönündeki sorusuna Orgeneral Başbuğ, "Kültürel haklara evet, bireyselden siyasal boyuta, topluma çevirirseniz hayır" karşılığını verdi. 
     Bir gazeteci "Bize PKK’yı görmeyin mi demek istiyorsunuz " diye sorunca Başbuğ’un karşılığı da "Evet aynen öyle" oldu. 
     İngiltere’de 2000 yılında çıkarılan Terörizm Yasası uyarınca yasaklanmış bir örgütün renklerini taşıyan bir rozetin bile takılamayacağını, İngiltere’de bir teröristin resmi veya sesinin radyo ve televizyondan verilemeyeceğini kaydeden Başbuğ, "AB’de bir kişi çıkıp Usame Bin Ladin’i överse anında tutuklanır. Ülkemiz terörü öven, onu yücelten yayınlarla doludur. Bölücü terör örgütün öven kitaplar ise raflarda yer almakta ve rahatlıkla satılabilmektedir" dedi. 
     Örgütle bağlantısı olanlar, destek sağlayanlar, propagandasını yapan bazı kuruluşlar, kişiler ve sivil toplum örgütleriyle mücadele edilmesini, örgütün sahip olduğu veya örgütün mesajlarını yayan yandaş medyanın rahatça yayın yapmasını ve dağıtılmasını önleyecek tedbirler alınmasını öneren Başbuğ, şöyle devam etti 
     "Terör örgütü ’silahlı propaganda’ ile terör eylemlerini sürdürmektedir. Hedef toplumdur. O nedenle, örgüt lehinde propagandaya engel olmak için her düzeyde terörle mücadele bilincinin geliştirilmesi ve örgüt ile toplum arasındaki iletişimin koparılması gerekmektedir. İşte bize göre Türk medyasına düşen temel sorumluluk budur." Başbuğ, kapatılan HADEP’in eski Genel Başkan Yardımcısı Hikmet Fidan’ın öldürülmesiyle ilgili olayın haber boyutunun sürdürülebileceğini de ifade etti. 
     TMK ile RTÜK’ün terörle ilgili maddelerinin titizlikle uygulanmasını isteyen Başbuğ, haberlerde kullanılan "Kürt Aydını" nitelemesine de, "Ne demek Kürt Aydını, o zaman Türk Aydını da olur, bunlar toplumu parçalayabilir, o zaman ne olacak " diye tepki gösterdi. 
     Toplantıda, çeşitli yayın kuruluşlarının ve ROJ TV’nin ve terör konusunda sakıncalı bulunduğu bildirilen yayın ve kupürlerinden örnekler perdeye yansıtıldı. 
     Genelkurmay İkinci Başkanı Başbuğ, "Hani terörün belini kırmıştınız " gibi imaların şehit olan 5 bin askerin ruhunu inciteceğini bildirirken, "Terör 1990’lardaki durumuna gelir mi diye sorarsanız, cevabımız kesinlikle ’hayır’ olacaktır" dedi. 
     Başbuğ, terörle mücadelede en büyük zorluğun masum halkla teröristlerin ayrılmasında yaşandığını anlattı. 
     İlker Başbuğ, "Belirttiğim bu zorluklara rağmen güvenliği sağlamakla yükümlü olan makam ve kişilerin bu mücadelede mazeret üretme, terörden şikayet etme lüksü yoktur. Kaybedilen bir canın değeri hiçbir şeyle ölçülemez. Mücadelenin güçlüğü ve hassasiyetleri dikkate alınarak, güvenlik güçlerine her zaman destek verilmesinin gereği ortadadır" dedi. 
     
     ŞIRNAK EN BÜYÜK HAYVANCILIK MERKEZİYDİ 

     Terör örgütünün dünyada kendi halkına en büyük kötülük yapan örgüt olduğunu anlatan İlker Başbuğ, "Şırnak Türkiye’nin en büyük hayvancılık merkeziydi, bugün nereye geldi" dedi. 
     
</TEXT>
</DOC>
