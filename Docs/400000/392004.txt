<DOC>
<DOCNO> 392004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo12.html </URL>
<DATE> 2005/11/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ın yabancı oyuncuları Türkiye'den memnun... 
</HEADLINE>
<TEXT>

     Beşiktaş Futbol Takımı'nın yabancı oyuncuları, Türkiye ve İstanbul'da bulunmaktan dolayı memnun olduklarını söylediler. 
     Beşiktaş Kulübü'nün resmi yayın organı Beşiktaş Dergisi'ne yaptıkları açıklamalarda siyah-beyazlı oyuncular Ailton, Kleberson, Cordoba, Pancu, Youla ve Ahmed Hassan, özellikle İstanbul'a övgüler yağdırdılar. 
     Brezilyalı golcü oyuncu Ailton, Türkiye'de az yer görmesine karşın gördükleri yerlerin bile çok hoşuna gittiğini ifade ederek, ''Çıkıp dolaşmak bana çok ilginç geliyor. Ev düzenimi yeni oturttuğum için bundan sonra daha rahat olacağım ve artık daha çok gezeceğim. Türkler, Almanlara oranla çok sıcakkanlı. Yaşam tarzlarımız aynı olmasa da Türkler Brezilyalılara çok benziyor. Werder Bremen'e alışmam uzun sürmüştü, Beşiktaş'a ise hemen alıştım. Bu da sanırım insanların sıcak kanlılığından kaynaklanıyor'' dedi. 
     Siyah-beyazlıların bir diğer Brezilyalısı Kleberson ise, transferi öncesinde eşini İstanbul'a gönderdiğini anlatarak, ''İstanbul'u gezen ve çok beğenen eşim Dayane, ilk olarak havanın sıcak olduğunu söyledi. Çünkü İngiltere'de gerçekten böyle bir havayı böyle bir güneşi bulmak zor'' diye konuştu. 
     Beşiktaş formasını 2002 yılından itibaren giyen Kolombiyalı file bekçisi Cordoba, transferi öncesinde Galatasaray'da forma giyen vatandaşı Mondragon'la konuşup internetten de araştırma yaptığını dile getirerek, ''Belki birçok kişiden farklı olarak, İstanbul'un çok modern bir şehir olduğunu biliyordum. Buraya gelince ise çok daha hoşuma gitti. Burada yaşacağımızı anladığım zaman Türkiye'ye daha çabuk ısındım ve daha çabuk sevdim. Kolombiya ile arasında yalnızca dil farkı var'' demekle yetindi. 
     Cordoba gibi Beşiktaş formasını uzun zamandır giyen Rumen oyuncu Pancu ise sadece İstanbul'da değil, tüm Türkiye'de gezip görülecek çok yer olduğunu vurgulayarak, ''Ama ben çok gezecek fırsat yakalayamadım. Türkiye'de, özellikle de İstanbul'da yaşamaktan çok mutluyum. Burada olmaktan keyif alıyorum. Avrupa'da birçok yeri gezdim ve İstanbul gördüğüm tüm şehirlerden daha güzel. Hem tarihi, hem de doğal güzellikleriyle muhteşem bir kent'' dedi. 
     Siyah-beyazlıların Gençlerbirliği'nden transferi Gineli oyuncu Youla, ''İlk geldiğim kent Ankara'ydı. Daha ilk günden de Türkiye'yi çok sevmiştim. Ankara da, İstanbul da çok güzel şehirler. Ben Türk insanını da çok seviyorum. Herkes bana çok yakın davranıyor'' dedi. 
     Mısırlı futbolcu Ahmed Hassan da, ''Türkiye'ye ilk geldiğimde dil bilmediğim için biraz zorlanmıştım ama müslüman bir ülke olması ve adetlerimizin benzerlik göstermesi nedeniyle alışmam uzun sürmedi'' şeklinde konuştu. 
     
</TEXT>
</DOC>
