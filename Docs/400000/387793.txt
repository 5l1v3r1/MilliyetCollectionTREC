<DOC>
<DOCNO> 387793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/ekonomi/eko01.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yolsuzlukta 12 basamak iyileşti 
</HEADLINE>
<TEXT>


Türkiye geçen yıl 146 ülke arasında 77'nci olduğu yolsuzluk sıralamasında 12 basamaklık iyileşme gösterdi ve bu yıl 159 ülke arasında 65'inci sırada yer aldı. Yolsuzluğun en az olduğu ülke İzlanda 

EKONOMİ SERVİSİ 

Küresel düzeyde yolsuzlukla mücadele amacıyla oluşturulan kuruluş olan Transparency Internaional'a TI göre, Türkiye yolsuzluk sıralamasında 159 ülke arasında 65'inci sırada yer aldı. 
Geçen yıl 146 ülke arasında 77'nci sırada olan Türkiye'de, böylece yolsuzluk alanında 12 basamaklık iyileşme gözlendi. 

En fazla Çat'ta 
TI, her yıl geleneksel olarak belirlediği ve 159 ülkenin yer aldığı "Uluslararası Yolsuzluk Endeksi 2005" sıralamasını açıkladı. Açıklamada, aralarında Türkiye, Estonya, Fransa, Hong Kong, Japonya, Ürdün, Kazakistan, Nijerya, Katar ve Tayvan'ın da bulunduğu bir dizi ülkede geçen yıl yolsuzluk oranında kayda değer bir gerilemenin görüldüğü belirtildi. 
İzlanda, en az yolsuzluk görülen ülke olarak birinci sırada yer alırken, bu ülkeyi Finlandiya, Yeni Zellanda, Danimarka, Singapur, İsveç, İsviçre, Norveç, Avustralya, Avusturya izledi. G-7 ülkelerinden İngiltere 11'inci, Kanada 14'üncü, Almanya 16'ncı, ABD 17'nci, Fransa 18'inci, Japonya 21'inci ve İtalya 40'ıncı sırada yer aldı. Sıralamada Türkiye, Gana, Meksika, Panama ve Peru ile birlikte 65'inci sırayı paylaştı. 
Sıralamaya göre, yolsuzluğun en fazla görüldüğü ülkeler 155'inci sırada Haiti, Myanmar Birmanya , Türkmenistan ve 158'inci sırada Bangladeş ve Çat oldu. 

Üçte ikisi kamuda 
TI'nin araştırması, dünyada bulunan ülkelerin üçte ikiden fazlasında kamu sektöründe yolsuzluğun ciddi düzeyde olduğunu ortaya koydu. TI Başkanı Peter Eigen yaptığı açıklamada, birçok gelişmekte olan ülkede kamu yetkilileri arasında yolsuzluğun yoksulluğu beslediğini belirtti. 

'Raporda siyasal etki kuşkusu var' TI'nın Türkiye ofisi olan Toplumsal Saydamlık Hareketi Derneği'nin Başkanı Erciş Kurtuluş da, "Yabancılar Türkiye'de yolsuzluğun azaldığını düşünüyor" dedi. Ancak rapor hazırlanırken kendilerine ve halkın izlenimlerine yer verilmediğini, o yüzden de raporun objektif olarak görülmediğini belirten Kurtuluş, şunları söyledi 
"Geçen yıl en kirli 15 ülke arasında görülen ve bazı batılı finans çevrelerine yakınlığı ile bilinen Azerbaycan, Gürcistan, Ukrayna gibi ülkelerde derecelerin yükseldiğini buna karşılık batı ekonomisine kapalı olan Türkmenistan'da derecenin kötüye gittiğini görüyoruz. Bu raporda siyasal etkinin söz konusu olup olmadığını akla getiriyor." 



</TEXT>
</DOC>
