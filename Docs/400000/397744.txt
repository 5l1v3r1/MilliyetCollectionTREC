<DOC>
<DOCNO> 397744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur39.html </URL>
<DATE> 2005/11/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Şehit öğretmenler anısına anıt... 
</HEADLINE>
<TEXT>

     Tunceli'nin Mazgirt İlçesi'ne bağlı Darıkent Beldesi'nde, şehit edilen 6 öğretmen anısına yaptırılan Atatürk Anıtı'nın açılışı yapıldı. 
     Tunceli Merkez Anadolu Öğretmen Lisesi Metin Bostancıoğlu Konferans Salonu'nda, Öğretmenler Günü nedeniyle tören düzenlendi. 
     Törende, Tunceli'de görevli olduğu dönemde terör örgütü PKK tarafından şehit edilen 24 öğretmenin biyografileri sunuldu. 
     Daha sonra, Jandarma Bölge Komutanı Tümgeneral Osman Eker, 29 Eylül 1994'te Ağrı'nın Doğubayazıt İlçesi'ne bağlı Kazan Köyü'nde terör örgütü PKK üyeleri tarafından şehit edilen öğretmen Sait Korkmaz'ın ölmeden önce son anlarının anlatıldığı mektubu okundu. 
     Tümgeneral Eker, şehit öğretmen Korkmaz'ın ev hanımı olan eşi Akime Korkmaz tarafından yazılan mektubu okuduğu sırada duygusal anlar yaşarken, salondakiler ise gözyaşlarına hakim olamadı. 
     Halk oyunları gösterileriyle sona eren törenin ardından, Darıkent Beldesi'ne gidilerek, 11 Eylül 1994'te terör örgütü PKK mensuplarınca şehit edilen 6 öğretmenin anısına Valilik ve Jandarma Bölge Komutanlığı tarafından yaptırılan Atatürk Anıtı'nın açılışı yapıldı. Şehit 6 öğretmenin biyografisinin de yer aldığı Atatürk Anıtı'nın açılışını, Vali Mustafa Erkal ile Jandarma Bölge Komutanı Tümgeneral Eker birlikte yaptı. 
     
</TEXT>
</DOC>
