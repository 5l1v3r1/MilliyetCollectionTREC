<DOC>
<DOCNO> 383328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko11.html </URL>
<DATE> 2005/10/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Uluslararası İşadamları Forumu Cidde'de başladı... 
</HEADLINE>
<TEXT>

     Eyüp Coşkun bildiriyor 

İslam Konferansı Örgütü İKÖ Genel Sekreteri Ekmeleddin İhsanoğlu, İslam ülkeleri arasındaki karşılıklı ticarette bazı sorunlar bulunduğunu bildirerek, ''bu sorunların aşılması için bütün İslam ülkeleri birlikte hareket etmeli'' dedi. 
     Suudi Arabistan'ın Cidde kentinde Müstakil Sanayici ve İşadamları Derneği MÜSİAD ve Cidde Ticaret Odası'nın birlikte düzenlediği 9. Uluslararası İşadamları Forumu, Türkiye'den giden 110 işadamı ve çeşitli Müslüman ülkelerden gelen 1000'e yakın işadamının katılımıyla başladı. Ciddi Hilton Oteli'ndeki açılışta Kuranı Kerim okundu. 
     İslam ülkeleri arasındaki karşılıklı ticarette bazı sorunlar bulunduğunu belirten İhsanoğlu, ''Bu sorunların aşılması için bütün İslam ülkeleri birlikte hareket etmeli. Ülkeler arasındaki ticaretin artırılmasına yönelik adımlar var. İslam ülkeleri arasındaki ticaret bugünlerde yüzde 13 seviyesinde. Bunun önümüzdeki 10 yıl içinde yüzde 25'lere çıkarılması için çaba harcamak gerekiyor'' dedi. 
     İhsanoğlu, şunları söyledi 
     ''İslam ülkeleri arasındaki ticaretin önünde çeşitli problemler var. Gümrükleme problemleri, ana yapıya ihtiyaç var. İktisadi mali kuruluşlar arasında bir yapı kurmamız var. Vize problemi yaşıyoruz. İnsan kaynaklarımızla ilgili bazı sorunlarımız var. En önemli sorun ise, ülkeler arasındaki bürokratik engelleri ortadan kaldırmak. İslam ülkeleri arasında daha yakın işbirliğine ihtiyaç var. Ticaretin geliştirilmemesinin önündeki engellerden biri de gümrük ve gümrük dışı engellerdir. Bu problemler yatırımın önünde büyük engel teşkil ediyor. Ticareti geliştirmek için elimizden geleni yapmamız gerekir. İslam ülkeleri arasında farklılaşmaya gitmek gerekiyor. Hala önemli problemlerimiz var. Serbest ticaret bölgeleri kurulması gerekiyor ülkeler arasında. Karşılıklı ticaretin desteklenmesi gerekiyor. Yatırımın ihracatın sigorta altına alınması gerekiyor.'' 
     
     YARAR ''ANA HEDEF İŞBİRLİĞİ, ORTAK HAREKET KABİLİYETİ'' 
     Açılış oturumunda konuşan Uluslararası İşadamları Forumu Başkanı Erol Yarar ise, 10 yıl önce kurulan Uluslararası İşadamları Forumu'nun ana hedefinin işadamları arasında işbirliği beraberliği ve ortak hareket kabiliyetini artırmayı amaçladıklarını belirtti. 
     Yarar, şöyle konuştu 
     ''Bizler maddi kalkınmanın ve gelişmenin insanlığın hedeflerinden olması gerektiğine inanıyoruz. Dünyayı imar öncelikle insanı imarla başlar. Dünyada zengin ülkeleri zengin, fakir ülkeleri fakir yapan sistemler hakimiyetini sürdürüyor. Müslüman ülkelerin durumu ise içler acısıdır. Dünyada en gelişmiş yirmi ülke arasında sadece iki müslüman ülke var. En çok yolsuzluk yapılan on ülkenin altısı Müslüman ülkedir. Kendi aralarındaki birliği simgeleyecek ticari işbirliğinde ise birbirinden çok kopuk ve ancak toplam ticaret hacimlerinin yüzde 11'ini paylaşabilmektedirler. Avrupa birliği ülkelerinde ise bu oran yüzde 50 üzerindedir.'' Yarar, gelişmekte olan ülkeler veya şirketlerin kaynağa en çok ihtiyaç duyan ülkeler olduğunu belirterek, ''Bizler varlıkları, kaynakları çok olan kardeş ülkeler ve kurumlarla, kaynağa ihtiyaç duyanlar arasındaki köprüleri acilen kuracak kurumsal yapılara ihtiyaç duyuyoruz. Bu konuda İslam Konferansı Genel Sekreteri'nden bu konuyu çok acil gündeme alarak hükümetler düzeyinde bunu dile getirmesini istiyoruz'' diye konuştu. 
     
</TEXT>
</DOC>
