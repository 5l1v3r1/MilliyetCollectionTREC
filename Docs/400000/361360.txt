<DOC>
<DOCNO> 361360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko19.html </URL>
<DATE> 2005/07/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul'a hidrojenle çalışan hidrojen merkezi... 
</HEADLINE>
<TEXT>

     Dünya Hidrojen Enerjisi Konseyi Başkanı Prof. Dr. Nejat Veziroğlu, direktörlüğünü yaptığı Birleşmiş Milletler Sınai Kalkınma Teşkilatı UNIDO Uluslararası Hidrojen Enerjisi Teknolojileri Araştırma Merkezi IHEC için İstanbul Sarıyer'de uygun yer bulduklarını, tahsisi için Çevre ve Orman Bakanlığı'ndan cevap beklediklerini bildirdi. 
     Veziroğlu, ''Boğaz'ın akıntısından, Karadeniz rüzgarlarından ve güneşten yararlanıp bütün merkezi hidrojen enerjisiyle çalıştıracağız inşallah. Merkezin kendisi de bir pilot proje olacak'' dedi. 
     Nejat Veziroğlu, UNIDO-IHEC'in faaliyetleriyle ilgili AA muhabirine yaptığı açıklamada, 9 ülkede pilot projelere başladıklarını, Türkiye'de de 2 projeleri bulunduğunu söyledi. 
     Türkiye'ye öncelik verdiklerini belirten Veziroğlu, projelere ilişkin şu bilgiyi verdi 
     ''Türkiye'deki projelerden biri İstanbul'da, hidrojenle çalışan otobüs işletme projesi. Bu projeyi İETT ile beraber yürütüyoruz. Mühendislik raporu tamamlandı, finansman raporu üzerinde çalışılıyor. 
     İkinci proje, Bozcaada'yı tamamen hidrojene geçirmek. Gerekli hidrojen, rüzgar enerjisinden üretilecek. Bozcaada'daki yemek pişirme, ısınma, soğutma işleri hidrojenle yapılacak. Araçlar, gereçler de hidrojenle çalışacak. Yani Bozcaada'ya hiçbir petrol, kömür yakıtı getirmeye gerek kalmayacak. Havası tamamen temiz olacak. Bozcaada biliyorsunuz elektriğini de rüzgardan üretiyor. Projeyle yakıtını da rüzgardan üretmiş olacak. Mühendislik raporu hazırlanıyor. Ondan sonra finansman raporu hazırlanacak. Tahmin ediyorum 2-3 yılda tamamen realize edeceğiz bu projeyi.'' 
     
     HİDROJEN MERKEZİ HİDROJENLE ÇALIŞACAK 
     Uluslararası Hidrojen Enerjisi Teknolojileri Araştırma Merkezi'nin halen geçici yerde faaliyet gösterdiğini, bir yer aradıklarını, yer bulunduktan sonra AR-GE laboratuvarları, çalışma ofisleri, konferans merkezi, kütüphane ve misafirhaneler yapılacağını anlatan Veziroğlu, şunları söyledi 
     ''Sarıyer'de uygun yer bulduk. Çevre ve Orman Bakanlığı'na ait bir yer. Bakan Sayın Pepe, 'Hidrojen Enerjisi Teknolojileri Merkezi çevre sorunlarının çoğunu çözecek, ormanları koruyacak. Böyle bir merkeze ev sahipliği yapmaktan memnuniyet duyarız' dedi. Bize yardım edeceklerine söz verdiler. Biz kesin cevabı bekliyoruz. Yer tahsis edildikten sonra proje çalışmaları, ardından inşaatı yapılacak, taşınacağız. İnşallah 3-4 yılda bu gerçekleşecek. 
     Boğaz'ın akıntısından, Karadeniz rüzgarlarından ve güneşten yararlanıp bütün merkezi hidrojen enerjisiyle çalıştıracağız inşallah. Merkezin kendisi de bir pilot proje olacak.'' Yeni projeler için çalışmalar yapıldığını aktaran Veziroğlu, Türkiye'de bol linyit madeni bulunduğuna işaret etti. Linyitle çalışan santralların yüzde 35 randımanla elektrik ürettiğini, linyitteki enerjinin yüzde 65'inin ziyan olduğunu, çevreye de büyük zarar verdiğini vurguladı. Nejat Veziroğlu, şöyle devam etti 
     ''Santrala kilometrelerce mesafede tarım yapamazsınız. İnsanların benzi sarıdır. İnsanlar, hayvanlar hasta olur. Bu santralların zararı, faydalarından çok. Bu yapılacağına, biz linyit çıkan yerde, linyit madeninin yanında hidrojen fabrikası kuracağız. Yüzde 60 randımanla hidrojen üretilecek. Zararlı gazlar linyit madenine geri enjekte edilecek, atmosfere hiç zararlı gaz verilmeyecek ve boru hatlarından hidrojen memlekete dağılacak. Mevcut doğalgaz hat sistemini de kullanabiliriz. Avrupa böyle bir projeye başladı.'' Veziroğlu, hidrojen fabrikası için yerin henüz belirlenmediğini, herhangi bir linyit madeninin olabileceğini, bu projenin Türkiye için çok faydalı olacağını söyledi. 
     Üzerinde düşündükleri bir diğer projenin, doğalgazdan elektrik üreten gaz türbinli santralların yerine hidrojen yakıt hücreli santrallarla elektrik üretilmesi olduğunu belirten Veziroğlu, yüzde 45-50 randımanla elektrik üreten gaz türbinli santrallar yerine yüzde 70-75 randımanla doğalgazdan elektrik üreten hidrojen yakıt hücreli santrallar kullanılırsa daha az doğalgazdan aynı elektriğin üretilebileceğini, böylece doğalgaz ithalatını azaltma ve elektrik üretimini artırmanın mümkün olduğunu bildirdi. 
     Veziroğlu, UNIDO-IHEC'in diğer pilot projeleri hakkında bilgi verirken de Rusya ile Urallar'daki bir bölgede rüzgar ve sudan yararlanarak hidrojen üretimi için müzakerelerin devam ettiğini söyledi. 
     Romanya'da, bio kütleden yararlanarak hidrojen elde edilecek bir projeye başlayacaklarını kaydeden Veziroğlu, İtalya'da Sardunya yakınlarında bir adayı tamamen hidrojene çevireceklerini bildirdi. 
     Nejat Veziroğlu, Mısır, Cezayir, Fas, Brezilya ve Kolombiya ile müzakerelerinin bulunduğunu, bütün Kuzey Afrika ülkelerinin güneşten istifade ederek hidrojen üretimine büyük ilgi gösterdiklerini kaydetti. 
     
</TEXT>
</DOC>
