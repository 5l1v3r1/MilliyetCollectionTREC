<DOC>
<DOCNO> 399707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo14.html </URL>
<DATE> 2005/12/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe ile Trabzonspor yarın 92. randevuya çıkıyor 
</HEADLINE>
<TEXT>

     Fenerbahçe ile Trabzonspor, yarın yapacakları lig maçıyla birlikte 92. kez karşı karşıya gelecek. 
     Trabzon Hüseyin Avni Aker Stadı'nda 13 Şubat 1974 tarihinde yapılan ve 0-0 berabere sonuçlanan Türkiye Kupası çeyrek final maçıyla başlayan 31 yıllık rekabette, genel toplamda Trabzonspor'un kılpayı üstünlüğü bulunuyor. 
     Bordo-mavili ekip, 62 lig, 10 Türkiye Kupası, 9 özel, 4'er Cumhurbaşkanlığı ve Başbakanlık Kupası ve 2 TSYD Kupası olmak üzere, geride kalan toplam 91 maçtan 34'ünü kazanırken, sarı-lacivertliler bu süre içinde 33 galibiyet elde etti. 
     Taraflar 24 maçta da eşitliği bozamazken, Trabzonspor'un 105 golüne, Fenerbahçe aynı sayıda golle karşılık verdi. 
     
     LİGDE FENERBAHÇE ÖNDE 
     Fenerbahçe ile Trabzonspor, Birinci Futbol Ligi'nde şimdiye dek 62 kez karşı karşıya geldi. 
     Lig maçlarında Fenerbahçe 23, Trabzonspor 20 galibiyet alırken, 19 karşılaşmada da eşitlik bozulmadı. 
     Trabzonspor'un ligde attığı 67 gole, Fenerbahçe 76 golle karşılık verdi. 
     İki takım arasında geçen sezon yapılan maçları Fenerbahçe deplasmanda 2-0, İstanbul'da 2-1'lik skorlarla kazandı. 
     
     İSTANBUL'DA FENERBAHÇE ÜSTÜNLÜĞÜ 
     Fenerbahçe ile Trabzonspor arasında İstanbul'da yapılan maçlarda ise sarı-lacivertli takımın üstünlüğü bulunuyor. 
     İki takım arasında şimdiye dek İstanbul'da yapılan toplam 45 resmi ve özel maçta Fenerbahçe'nin 22, Trabzonspor'un ise 11 galibiyeti bulunuyor. Taraflar İstanbul'daki 12 maçta da eşitliği bozamadı. 
     İstanbul'da Fenerbahçe 68, Trabzonspor ise 47 gol attı. 
     
     KADIKÖY'DEKİ MAÇLAR 
     İki takım, yarınki maçın yapılacağı FB Şükrü Saracoğlu Stadı'nda şimdiye dek 29 kez karşı karşıya gelirken, Fenerbahçe, Kadıköy'de, Trabzonspor'a karşı büyük üstünlük kurdu. 
     Eski adıyla Fenerbahçe, yeni adıyla FB Şükrü Saracoğlu Stadı'nın yeniden hizmete girdiği 27 Kasım 1982 tarihinde 2 takım arasında Kadıköy yakasında yapılan ilk maçı 4-2 sarı-lacivertli ekip kazandı. 
     Kadıköy'deki maçların 19'unu ''Sarı Kanaryalar'' kazanırken, ''Karadeniz Fırtınası'' ise 5 kez sahadan galip ayrıldı. Kadıköy'deki 5 maçta ise taraflar eşitliği bozamazken, Fenerbahçe 57, Trabzonspor ise 32 gol attı. 
     
     TRABZONSPOR İSTANBUL'DA GALİBİYETİ UNUTTU 
     Trabzonspor, genel toplamda üstünlük kurduğu Fenerbahçe karşısında, son yıllarda İstanbul'da yaptığı maçlarda oldukça zorlanıyor. 
     Bordo-mavili ekip, Fenerbahçe ile deplasmanda son 11 yıl içinde yaptığı toplam 14 maçta yalnızca 1 kez galip gelebildi. 
     20 Mart 1993 tarihinde Kadıköy'de yapılan lig maçında rakibini 1-0 yenen Trabzonspor, bu tarihten sonra Fenerbahçe ile yaptığı 12 lig, 1 Türkiye Kupası ve 1 jübile maçı olmak üzere toplam 14 karşılaşmadan 11'ini yitirdi, 2'sinde berabere kaldı, yalnızca 23 Ağustos 1997'de yapılan lig maçını 3-1'lik skorla kazanabildi. 
     Bordo-mavili ekip, bu süre içinde kalesinde 30 gol görürken, rakip fileleri 15 kez havalandırdı. 
     Fenerbahçe, aynı sürede Trabzonspor ile yaptığı 14 maçta da gol atarken, Kadıköy'deki 7'si lig, 1'i Türkiye Kupası olmak üzere son 8 maçını da kazanmayı bildi. 
     
     FENERBAHÇE'NİN 7 YILLIK HASRETİ 
     Trabzonspor ile yaptığı ilk 5 maçta rakibine yenilmeyen Fenerbahçe, daha sonraki yıllarda bordo-mavili ekibe karşı 7 yılı aşkın bir süre galibiyet elde edemedi. 
     6 Ağustos 1975 tarihinde İstanbul'da yapılan Türkiye Spor Yazarları Derneği TSYD Kupası maçında rakibini 1-0 yenen Fenerbahçe, daha sonra resmi ve özel tam 22 maçta rakibine karşı üstünlük kuramadı. 
     ''Sarı Kanaryalar'', Trabzonspor karşısında tam olarak 7 yıl 3 ay 21 gün sonra, 27 Kasım 1982 tarihinde Fenerbahçe Stadı'nda yapılan lig maçında sahadan 4-2 galip ayrılarak, rakibi karşısındaki uzun süren galibiyet orucuna son verdi. 
     
     EN FARKLI SKORLU GALİBİYETLER 
     Fenerbahçe, Trabzonspor'u 5 Mart 1989'da Kadıköy'de 5-1 gibi açık farklı skorla yendi. Bu sonuç, 2 takım arasında bugüne dek yapılan maçlardaki en farklı skorlu galibiyet olarak da tarihe geçti. Sarı-lacivertliler ayrıca 26 Ekim 1991'de Kadıköy'deki lig maçını 4-1, 2000-2001 sezonunda İstanbul'daki lig maçını 5-2, 2001-2002 sezonunda ise yine İstanbul'daki lig maçını 3-0 kazandı. 
     Trabzonspor ise Fenerbahçe karşısındaki tarihindeki en farklı skorlu galibiyetlerini, 11 Ağustos 1992 tarihinde Kadıköy'de Şenol Çorlu'nun jübile maçında 4-1, 26 Aralık 1976 ve 9 Mart 1991 tarihlerinde de Trabzon'daki lig maçlarında 3-0'lık sonuçlarla aldı. 
     
     EN GOLLÜ MAÇLAR 
     2 takım arasındaki en gollü maç, 6 Ekim 1990'da FB Şükrü Saracoğlu Stadı'nda yapıldı. Toplam 8 gol atılan lig maçında, Trabzonspor, Fenerbahçe'yi 5-3 yendi. 
     Bordo-mavililer ayrıca 21 Mayıs 1994'de Ankara 19 Mayıs Stadı'nda yapılan Başbakanlık Kupası maçında ve 6 Nisan 1997'de yine Trabzon'daki lig maçında rakibini 4-3'lük skorlarla yendi. 
     Fenerbahçe ise 17 Ekim 1992'de Hüseyin Avni Aker Stadı'ndaki gol düellosundan 4-3 galip ayrılırken, 2000-2001 sezonunda İstanbul'daki lig maçını 5-2 kazandı. 
     
</TEXT>
</DOC>
