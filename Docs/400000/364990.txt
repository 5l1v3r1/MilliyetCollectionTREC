<DOC>
<DOCNO> 364990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun17.html </URL>
<DATE> 2005/07/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Şiddetli yağış ve fırtına Almanya'yı vurdu, 1 kişi öldü 
</HEADLINE>
<TEXT>

     Almanya'da dün gece etkili olan şiddetli yağış ve fırtına 1 kişinin ölümüne ve büyük maddi hasara yol açtı. 
     Köln kentinde, 33 yaşındaki bisikletli bir kadın, bir binanın kırılan camlarının üzerine düşmesi sonucu hayatını kaybetti. 
     Köln polisi, 52 yaşındaki bir kadının da fırtınada devrilen bir ağacın otomobilinin üzerine düşmesi sonucu ağır yaralandığını bildirdi. 
     Çok sayıda vatandaşın hafif yaralandığı, itfaiyenin de gece boyunca yaklaşık 220 çağrı aldığı kaydedildi. 
     Rheinland-Pfalz eyaletinde de Mainz ve Koblenz kentleri arasında yük trenleri için kullanılan demiryolunun toprak kayması sonucu kapandığı, ancak yolcu taşımacılığının bundan etkilenmediği bildirildi. 
     Ren nehri bölgesinde şiddetli yağış ve fırtına nedeniyle çok sayıda yerin su altında kaldığı, çatıların uçtuğu, ağaçların devrildiği, bazı yerlerde de kısa süreli elektrik kesintisi olduğu belirtildi. 
     Hessen eyaletindeki Frankfurt kentinde de itfaiyenin yaklaşık 200 çağrı aldığı, sel baskınlarının yanı sıra ağaçlardan kopan dallar nedeniyle yüzlerce aracın hasar gördüğü kaydedildi. 
     Almanya'nın batısından doğusuna doğru ilerleyen kötü havanın burada etkisini kaybettiği bildirildi. 
     
</TEXT>
</DOC>
