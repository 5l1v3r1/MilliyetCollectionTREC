<DOC>
<DOCNO> 375122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo16.html </URL>
<DATE> 2005/09/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Başbakan Erdoğan'ın yeğeni Zonguldakspor’a transfer oldu 
</HEADLINE>
<TEXT>

     Aydın ARSLANYILMAZ DHA 

      BAŞBAKAN Recep Tayyip Erdoğan’ın yeğeni Kasımpaşaspor'da oynayan 22 yaşındaki Behlül Kanyılmaz, Zonguldakspor’a transfer oldu. Lacivert-kırmızılı takıma 1 yıllık imza atan Behlül, Dayımın transferimde hiçbir etkisi olmadı'' dedi. 
     İkinci Ligi B Kategorisi 4'üncü Grup takımlarından Zonguldakspor, Başbakan Recep Tayyip Erdoğan’ın yeğeni Behlül Kanyılmaz’ı transfer etti. Orta sahada oynayan Behlül Kanyılmaz, transferin son günü 31 Ağustos’ta kendisini 1 yıllığına lacivert- kırmızılı yapan imzayı attı. 
     Kilyosspor’da futbola başlayan, Sarıyer, İstanbul Büyükşehir Belediyespor ve en son Kasımpaşaspor’da oynayan Behlül Kanyılmaz, futbolun bir yetenek sporu olduğunu belirterek, şöyle dedi 
     Başbakan Recep Tayyip Erdoğan, annem Neriman Kanyılmaz’ın ağabeyi. Başbakanımızın yeğeniyiz ama benim futboluma etkisi olmadı. Bugüne kadar kendisinden torpil istemedim. Herkes bir yerlere kendi yeteneği ve emeğiyle geliyor. Sadece futbol topu ve siz varsınız. Yeteneğiniz varsa iyi futbolcu olursunuz. Yoksa, yok olur gidersiniz. Benim yaşım daha genç, önümde uzun yıllar var. Zonguldakspor’u bir sıçrama tahtası olarak görüyorum. İlk defa bir şehir takımında futbol oynayacağım. Zonguldakspor, mazisi başarılarla dolu bir kulüp. Arkasında büyük bir taraftar desteği var. Zonguldakspor’un başarısı için mücadele edeceğim.'' Kulüp Başkanı Hüsnü Kavaz, Behlül'ü teknik direktör Kadir Özcan'ın isteği üzerine takıma aldıklarını belirterek, Bonservisi elindeydi. Kendisiyle para konusunda bir şey konuşmadık. Kulüpteki dengeleri göz önüne alarak kendisine gereken parayı vereceğiz'' dedi. 
     Behlül Kanyılmaz, özel bir sağlık merkezinde sağlık kontrolünden geçirildi. Behlül’ün herhangi bir sağlık problemi olmadığı belirlendi. 
     
</TEXT>
</DOC>
