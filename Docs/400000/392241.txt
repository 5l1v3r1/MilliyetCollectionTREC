<DOC>
<DOCNO> 392241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur28.html </URL>
<DATE> 2005/11/04/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Erdoğan, felaketlere karşı önlem alınması gerektiğini vurguladı 
</HEADLINE>
<TEXT>

     Başbakan Recep Tayyip Erdoğan, İstanbul'da olabilecek bir felakete karşı tedbirlerin en ideal şekilde alınması gerektiğini belirterek, ''Yoksa faturası çok ağır olur'' dedi. 
     Üsküdar Emniyet Mahallesi'ndeki konutundan saat 11.50'de çıkan Başbakan Erdoğan, resmi açılışı bugün gerçekleştirilen KİPTAŞ'ın Başakşehir 4. Etap 1. Kısım'da yaptırdığı Tunahan Camii'ne geldi. 
     Erdoğan, Cuma namazını burada kıldıktan sonra camiyi gezdi. 
     Daha sonra cemaatle bayramlaşan Erdoğan, kendisine ikram edilen tatlıyı yedi. 
     Cami önünde toplanan vatandaşların sevgi gösterileri üzerine Başbakanlık koruma aracından çıkarılan ses düzeniyle vatandaşlara hitap eden Başbakan Erdoğan, uzun bir ayrılıktan sonra ilk kez Ramazan Bayramı'nın 2. gününde hem bayramlaşma vesilesi hem de daha önce açılışı yapılan cami dolayısıyla birlikte olduklarını söyledi. 
     Vatandaşların bayramını kutlayan Erdoğan, bayramın ülke, millet ve tüm insanlık için barışa ve kardeşliğe vesile olmasını diledi. 
     Başakşehir'in hikayesinin çok anlamlı olduğunu dile getiren Erdoğan, İstanbul Büyükşehir Belediye Başkanı olduğu dönemde ilk konutlar yapılmaya başlandığında kimsenin kendilerine inanmadığını vurguladı. 
     Erdoğan, ancak 3-3.5 yıl içinde 17 bin konutun teslim edilmesinden sonra dengelerin değiştiğini ve projeler üzerinde vatandaşların kendilerine güvendiğini anlatarak, konutların vatandaşlara 18 ayda teslim edildiğini kaydetti. 
     Bu anlayışın şimdi Türkiye genelinde daha farklı bir şekilde yayıldığına ve konutların 12 ayda teslim edildiğine dikkat çeken Başbakan Erdoğan, konuşmasını şöyle sürdürdü 
     ''Doğrusu ben bu konutları görünce şimdi iftihar ediyorum. Allah'a hamd ediyorum. Az da olsa eksikleri var ama bu güzel ve modern şehirleşmeyi görünce, ülkem ve İstanbul adına duygulanıyorum. İnşallah İstanbul'da çirkin ve güvensiz yapılaşmanın olduğu yerlerde de halkımız bizlerle el ele verir. Gerek Büyükşehir Belediyemiz, gerekse Büyükşehir'in yan kuruluşu olan KİPTAŞ ile el ele verip böylece İstanbul'daki gelişim, değişim ve dönüşüm projelerini hep birlikte gerçekleştiririz.'' 
     
     GÖLCÜK DEPREMİ VE BAŞAKŞEHİR ÖRNEĞİ 
     Recep Tayyip Erdoğan, Gölcük'teki deprem gerçekleştiğinde Başakşehir'deki binalarda herhangi bir hasar meydana gelmediğini, bu binaların da isabetli, bilime, akla, deneye dayalı yapıldığını depremin ispatladığını dile getirerek, şunları kaydetti 
     ''Çünkü bizim kötü bir huyumuz var tedbir almayız, faturayı da Allah'a keseriz. Böyle bir yanlış yapamayız. Deprem zemin etütlerini daha iyi şekilde yapacak, bütün esbaba tevessül edeceksin, ondan sonra da Allah'a tevekkül edeceksin. Bunları yapma, ondan sonra da faturayı Allah'a kes. Olmaz böyle şey. 
     Burada buna dikkat var. Arkadaşlarımız buna ciddi manada önem veriyorlar. Zemin etütlerini en güzel şekilde yapıyorlar. Böylece esbaba tevessül noktasında da, yapılması gerekenler yapılıyor. Dikkatle bu süreci devam ettiriyoruz. Çünkü İstanbul'da, Allah göstermesin, olabilecek bir felakete karşı tedbirleri en ideal şekilde almak zorundayız. Yoksa faturası çok ağır olur. İşte Pakistan'da yaşananları biliyorsunuz. On binlerce kardeşimiz, deprem felaketinde ebediyete intikal etti. Bir o kadarı da yaralı vaziyette. Biz de aynı duruma düşmek istemiyoruz.'' Başbakan Erdoğan, aynı felaketin Gölcük, Bingöl, Karlıova ve Erzurum'da da yaşandığını hatırlatarak, bu acıları tekrar yaşamamak için yapılaşmaların büyük önemi bulunduğuna işaret etti. 
     Başakşehir'deki tüm vatandaşların birlik, beraberlik ve dayanışma içinde geleceğe yürümelerini isteyen Erdoğan, bayramların birlik beraberlik ve bütünlük günü olduğunu kaydetti. 
     ''Biz birbirimizi kuru menfaatler için sevmemeliyiz, birbirimizle kuru menfaatler için dayanışma içinde olmamalıyız'' diyen Erdoğan, kendilerinin yaratılanı yaratandan ötürü seven bir medeniyetin üyesi olduklarını söyledi. 
     
     ''BAZI SIKINTILAR İSTİSMAR EDİLİYOR'' 
     Başbakan Erdoğan, başta Büyükşehir Belediyesi olmak üzere, ilçe belediyeleri ve yan kuruluşlarıyla el ele verdiklerini, İstanbul'u daha güzel günlere taşıyacaklarını anlatarak, sözlerini şöyle sürdürdü 
     ''Sıkıntılar olacak. Bazı değişiklikler yapacaksak, bazı güzellikler olacaksa, tabii ki bunun sıkıntıları olacak. Bunu bazıları istismar ediyor. Bu istismara halkımızın kulak vermemesi lazım. Nedir bu istismar Kavşak düzenlemeleri yapacaksın, altgeçitler yapacaksın, bunlar yapılırken tabii bazı yerlerde şantiyeler de meydana geliyor. Bu şantiyeler sebebiyle daha önce yol 2 şeritse, 1 şeride düşebiliyor. Buralarda bazı sıkıntılar oluyor. Bunlar, inşallah kısa sürede bitirilecek. Şu andaki sıkıntı yarın huzura ve mutluluğa dönüşecek, bunu unutmayın.'' 
     
     ''TOPLU TAŞIMA KÜLTÜRÜ İSTEDİĞİMİZ ORANDA GELİŞMİYOR'' 
     Ulaşımın sadece İstanbul'un problemi olmadığını, New York'ta, Paris'te, Londra'da da aynı sıkıntıların yaşandığını vurgulayan Erdoğan, daha önce ciddi altyapısı olmayan İstanbul'un altyapısının on yılların sorunu olduğunu bildirdi. 
     Belediye başkanlığı döneminde İstanbul'da 37 adet kavşak düzenlemesi yaptığını, ancak şimdi yine yığılmaların olduğunu dile getiren Erdoğan, vatandaşın refah düzeyinin yükselmesi nedeniyle otomobil sahibi olduklarını anlattı. 
     Erdoğan, otomobillerin şehirlere birer yük olduğunu kaydederek, ''Maalesef bir sıkıntı daha var bizde toplu taşıma kültürü istediğimiz oranda gelişmiyor. Vatandaş, otobüslere, hafif raylı sisteme, metroya itibar etmiyor. Dikkat edin, otomobilin içinde 1-2 kişi görüyorsun. Bu bir hassasiyettir'' dedi. 
     Recep Tayyip Erdoğan, otomobil sahibi olmanın özgürlük ve hürriyet olduğunu ifade ederek, devlet olarak kendilerine düşenin ise altyapıyı en ideal seviyeye çıkarmak olduğunu söyledi. 
     İstanbul'da otoparkları çoğaltacaklarını, yeni kavşaklar yapılacağını da anlatan Erdoğan, kısa zamanda Atatürk Olimpiyat Stadı'na kadar metro hattının bitirileceğini bildirdi. 
     Bu metronun ana hattının İkitelli'ye geleceğini belirten Erdoğan böylece bölgenin toplu taşımada daha da rahatlayacağını sözlerine ekledi. 
     
     ÇOCUKLARA OYUNCAK VE BİSKÜVİ 
     Başbakan Erdoğan, daha sonra İstanbul Büyükşehir Belediyesi kuruluşlarından olan KİPTAŞ'ın Başakşehir'deki tanıtım ofisine geçti. 
     Bu arada cuma namazına, İstanbul Büyükşehir Belediye Başkanı Kadir Topbaş da katıldı. 
     Başbakan Erdoğan namazdayken, korumaları cami önünde kuyruk oluşturan çocuklara oyuncak ve bisküvi dağıttı. 
     Öte yandan vatandaşların, cami karşısında bulunan iki bina arasına Başbakan Erdoğan'ın portresinin bulunduğu ve üzerinde ''The Tayyip-Başakşehir'' yazılı bez afiş astıkları görüldü. 
     
</TEXT>
</DOC>
