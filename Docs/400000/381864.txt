<DOC>
<DOCNO> 381864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun38.html </URL>
<DATE> 2005/09/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
'Suriye ajanları beni ölümle tehdit etti' 
</HEADLINE>
<TEXT>

     Lübnan Başbakan Yardımcısı ve Savunma Bakanı İlyas Murr, temmuzda kendisine karşı düzenlenen suikasttan aylar önce, Beyrut'taki Suriye ajanları tarafından ölümle tehdit edildiğini ileri sürdü. 
     Bomba yüklü bir araçla temmuzda düzenlenen suikastta yaralanan Murr, tedavi gördüğü İsviçre'den LBC televizyonuna yaptığı açıklamada, önceki gün TV haber sunucusu May Şaydak'ın arabasında meydana gelen patlamada ağır yaralanmasından sonra konuşmaya karar verdiğini söyledi. 
     Murr, geçen yıl İçişleri Bakanı iken, polis, Lübnan'daki diplomatik temsilciliklere saldırı planlayan, aralarında el Kaide üyelerinin de bulunduğu bir radikal dinci grubu ortaya çıkardıktan sonra, Suriye'nin Lübnan'daki istihbarat şefi Tuğgeneral Rüstem Gazele ile tartıştığını söyledi. 
     Murr, geçen yıl ekim ayında hükümetten ayrıldığını ve ocak ayında bir tehdit aldığını söyledi, ancak tehdidin kaynağını belirtmedi. Ancak Murr'un dün gece LBC televizyonunda yayımlandıktan sonra bazı Lübnan gazetelerinde de yer alan açıklamalarından, tehdit eden kişinin Gazale olduğunun anlaşıldığı belirtiliyor. 
     Gazale, Suriye'nin Lübnan'dan çekildiği nisan ayından bu yana Suriye'de bulunuyor. 
     Kabineye nisanda geri dönen Murr'un aracı 12 Temmuz'da, yanındaki bir otomobilde patlayan bomba nedeniyle parçalandı. Patlamada Murr yaralanırken, iki yardımcısı ağır yaralandı ve başka bir aracın şoförü öldü. 
     Lübnan'da ilk kez geleneksel olarak Suriye yanlısı olan üst düzey bir politikacı, Lübnan'da son zamanlarda meydana gelen patlamalarla ilgili olarak Suriye'yi suçlamış oldu. 
     Suriye ile siyasi ittifak içindeki bir aileden gelen Murr, Suriye'nin Lübnan'daki varlığının sıkı bir savunucusu olan Lübnan Devlet Başkanı Emil Lahud'un damadı. 
     
</TEXT>
</DOC>
