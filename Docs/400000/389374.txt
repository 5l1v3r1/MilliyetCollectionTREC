<DOC>
<DOCNO> 389374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/axsiy01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme arkadaşları yolladı 
</HEADLINE>
<TEXT>


6 Temmuz'da öldürülen Hikmet Fidan'ın, arkadaşlarınca PKK tetikçisine teslim edildiği anlaşıldı. Tutuklanan Akgönül polise, "PKK'dan bir tetikçi, Fidan'ı teslim etmemizi, aksi halde öldürüleceğimizi söyledi" ifadesini verdi 

ÖZGÜR CEBE Diyarbakır DHA 


Diyarbakır'da 6 Temmuz'da öldürülen eski HADEP Genel Başkan Yardımcısı Hikmet Fidan'ın, arkadaşlarınca PKK tetikçisine teslim edildiği resmi ifadelere yansıdı. Tutuklanan Veysi Akgönül, "PKK'dan ayrılanların oluşturduğu PWD adına faaliyetlerimiz vardı. PKK'nın dağ kadrosundan bir tetikçi, Fidan'ı kendilerine teslim etmemizi, aksi halde öldürüleceğimizi söyledi" dedi. 
Cinayete karıştıkları şüphesiyle yaklaşık 2 aydır izlendikten sonra önceki gün tutuklanan Fırat Karahan ile Veysi Akgönül, savcılık ifadelerinde çarpıcı açıklamalarda bulundu. 
Fidan'ın, Abdullah Öcalan'ın kardeşi Osman Öcalan'ın Kuzey Irak'ta kurduğu "Yurtsever Demokrat Parti - PWD" adlı örgütün Türkiye koordinatörü olduğunu söyleyen Akgönül, "PKK, Fidan'ın Demokratik Toplum Hareketi'nde DTH yer almasını istedi. Ancak Fidan teklifi reddetti. Kuzey Irak'tan gelince, bir grup PWD'liyle toplantı yaptı. PKK'nın bundan haberi vardı" dedi. 

'Vermesek öldürülecektik' 
Kendilerini telefonla arayan bir PKK'lının, Fidan'ı belirledikleri noktaya götürmelerini, aksi takdirde öldürüleceklerini söylediğini anlatan Akgönül, şöyle konuştu "Ben de Fidan'ın kaldığı otele giderek toplantı için gitmemiz gereken bir ev olduğunu söyledim. Karahan'la birlikte ertesi sabah Fidan'ı otomobille Bağlar semtindeki Sağlık Ocağı Caddesi'ne götürdük. Bizi bekleyen örgüt elemanına teslim ettik. Cinayetle ilgimiz yok. Hikmet'i vermeseydik, bizi öldüreceklerdi." 
PKK'nın, Fidan cinayetiyle PWD'ye gözdağı vermek istediğini, özellikle Diyarbakır'daki faaliyetlerini engellemeye çalıştığını söyleyen Fırat Karahan da şunları söyledi 
"Fidan, PWD'nin Türkiye koordinatörüydü. Bu olaydan korkan Öcalan, kurucusu olduğu PWD'den ayrılma kararı aldı. Tetikçiye kimin talimat verdiğini bilmiyorum. Hikmet'i götürmemiş olsaydık, PKK bizi vuracaktı. Olaydan sonra İstanbul'a gittim." 

Tetikçiyle 19 görüşme 
Fidan'ı öldüren teröristin Diyarbakır kırsalında bulunduğu ve kimliğinin tespit edildiği bildirildi. Mahkeme kararıyla yapılan tespitlerde, tetikçinin, olay günü Karahan ve Akgönül'le yarım saat içinde 19 görüşme yaptığı ortaya çıktı. 
Fidan'ın öldürülmesinden sonra da tetikçiyle zanlıların görüştüğü belirlendi. Tetikçinin, "Amed'i terk edin, yoksa hepiniz Hikmet gibi geberirsiniz" türünde tehditler yönelttiği belirtildi. 
Sahte pasaportla İstanbul'dan yurtdışına kaçmak isteyen Karahan, Diyarbakır ve İstanbul polisinin ortak operasyonuyla ele geçirildi. PKK adına eylemlere katıldığı gerekçesiyle hakkında 18 yıl 6 ay kesinleşmiş hapis cezası bulunan Karahan, gıyabi tutuklu olarak aranıyordu. 
Akgönül'ün de PKK üyeliği suçundan 3 yıl 9 ay tutukla kaldığı bildirildi. 
Cinayetle ilgisi olmadığını söyleyen emekli öğretmen Mustafa Kemal Ok'un ise, Fidan'ın öldürülmesinin ardından Diyarbakır sorumluluğuna getirildiği ve "PWD üyesi olmak" suçlamasıyla tutuklandığı kaydedildi. 

Milliyet gündemi değiştirmişti 

Hikmet Fidan'ın, radikal dinci terör örgütü Hizbullah'ın yöntemini çağrıştıran bir biçimde ensesinden tek kurşunla vurularak öldürülmesi, önce "adli bir vaka" olarak değerlendirildi. Ancak 6 Temmuz'da Diyarbakır'da işlenen cinayetin ardından Demokratik Toplum Hareketi'ne DTH muhalefet eden Fidan'ın PKK terörüre kurban gittiği yönündeki iddia, açıklama ve bulgular gündeme geldi. Kamuoyu, cinayetle ilgili önemli bilgileri Milliyet aracılığıyla öğrendi. 
14 Temmuz'daki makalesinde "Birçok bakımdan ilginç bir cinayet Üstelik faili de pek meçhul değil... Hikmet Fidan doğruları konuşuyordu. Bu yüzden, muhalefete gözdağı vermek için mi faili meçhul olmayan bir cinayete kurban gitmişti" diyen yazarımız Hasan Cemal'in "Kürt aydınlar tedirgin" yazısı ise 16 Temmuz'da manşetten yayımlandı. Cemal'in peş peşe yazılarıyla dikkatler PKK üzerinde yoğunlaştı. 
İzmir'deki taziye evinde muhabirimiz Namık Durukan'a konuşan Fidan'ın oğlu Zınnar Fidan da Öcalan'ı kastederek, "Babam İmralı'ya karşıydı" dedi. 


</TEXT>
</DOC>
