<DOC>
<DOCNO> 361131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur09.html </URL>
<DATE> 2005/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lösemili çocuğa soğuk algınlığı teşhisi konuldu 
</HEADLINE>
<TEXT>

     Kerem PULGAT KONYA, DHA 

      BULANTI ve iştahsızlık nedeniyle Aksaray Doğum ve Çocuk Hastanesi’ne kaldırılan 3 yaşındaki Ömer Faruk Kaymaz, solunum yolu enfeksiyonu teşhisi konularak evine gönderildi. Bir kaç saat sonra fenalaşan minik Ömer Faruk'u özel doktora götüren ailesi, lösemi teşhisiyle şoke oldu. Selçuk Üniversitesi Meram Tıp Fakültesi Hastanesi’nde tedavi altına alınan Ömer, yaşam mücadelesi veriyor. 
     Aksaray’da oturan Kaymaz ailesi iki çocuklarından küçüğü olan Ömer Faruk'u bulantı ve iştahsızlık şikayetleriyle Aksaray Doğum ve Çocuk Hastanesi’ne götürdü. Pratisyen hekim Güner Yalvaç, iddiaya göre kan ve idrar tahlili yaptığı minik Ömer Faruk'a solunum yollarında enfeksiyon teşhisi koyup ilaç yazarken aileye de Eve götürün dinlensin, hiç bir şeyi kalmaz. Telaşlanacak bir şey yok'' dedi. 
     Hastaneden ayrılan aile bir kaç saat sonra küçük Ömer’in bulantısı artınca apar topar Aksaray’da Çocuk Hastalıkları uzmanı Dr. Memduh Akyüz’ün muayenehanesine gitti. Minik Ömer Faruk'u muayene edip tahlil sonuçlarını inceleyen Dr. Akyüz, çocuğun lösemi hastası olduğu teşhisini koyarak hemen Selçuk Üniversitesi Meram Tıp Fakültesi’ne sevk etti. Ömer Faruk'un lösemi hastası olduğunu öğrenen 27 yaşındaki baba Esenbel Kaymaz ile 25 yaşındaki anne Hacer Kaymaz'ın dünyası yıkıldı. 
     Sokaklardan hurda toplayıp satarak geçimini sağlayan baba Esenbel Kaymaz, arkadaşlarından borç para bularak Ömer Faruk'u, Selçuk Üniversitesi Meram Tıp Fakültesi’ne getirdi. Burada da muayene edilen küçük çocuğun lösemi olduğu bir kez daha teşhis edilerek tedavi altına alındı. Ömer Faruk burada hem ilaç hem de kemoterapi tedavisi görmeye başladı. 
     Çocuğuna bir günde 2 doktorun 2 ayrı teşhis koyduğu söyleyen Kaymaz, Devlet hastanelerinin hali ortada. Canımızı kimlere emanet ediyoruz Yanlış teşhis koyan doktoru mahkemeye vermeyi düşünürdüm. Ancak bu şartlarda mahkemeyle uğraşacak ne zamanım ne de param var. Onu Allah’a havale ediyorum'' diye konuştu. 
     Oğlunun lösemi hastası olduğunu duyunca şoke girdiğini söyleyen anne Hacer kaymaz da Günlerdir uyku uyuyamıyorum. Çocuğumuzu tedavi ettirebilecek imkana sahip değiliz. Yeşil kartımız var ama doktorlar hastalığın ilerleyebileceğini ve ilik nakli gerekebileceğini söyledi. Çocuğum yaşam mücadelesi veriyor. Ne yapacağımızı bilemiyoruz'' dedi. 
     
     GÜNDE 200 HASTAYA BAKIYORUZ 
     Lösemi hastası çocuğa solunum yolu enfeksiyonu teşhisi koyduğu iddia edilen Aksaray Doğum ve Çocuk Hastanesi Pratisyen Hekimi Güner Yalvaç ise Günde ortalama buraya 200 hasta geliyor. Bunların herbirini teker teker muayene ediyoruz. Her hastaya sadece bir kaç dakika zaman ayırabiliyoruz. Bu şartlarda benim hastalığı kesin olarak teşhis edebilmem iğne ile kuyu kazmak kadar zor. Doktorlara da anlayış gösterilsin'' dedi. 
     
</TEXT>
</DOC>
