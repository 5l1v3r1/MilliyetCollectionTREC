<DOC>
<DOCNO> 390364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yazar/tamer.html </URL>
<DATE> 2005/10/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Spiral Dubai kuleleri hayal ürünü 
</HEADLINE>
<TEXT>

Ne mimarları belli, ne projesi yapılmış. Dahası o yükseklikte bir spiral kulenin ayakta durması mümkün değil. Zaten dünyada bir örneği de yok 

Önceki akşam NTV'de Oğuz Haksever'in Karşı Görüş programında Levent'e dikilmek istenen Dubai kulelerini enine boyuna tartışırken hayretten hayrete düştüm. 
Önce ödüllü mimarımız Han Tümertekin, gerek belediyenin gerekse Dubai gayrimenkul firmasının web sitesinde uzun uzadıya aradığı halde, bizim burgulu Dubai Kuleleri'nin mimarlarının kimler olduğu konusunda en ufak bir ize rastlayamadığını söyledi. 
Olur mu canım demeyin, aynen öyle. 
Ardından sanat ve mimarlık tarihçisi, Yıldız Teknik Üniversitesi öğretim üyesi Prof. Dr. Uğur Tanyeli, "Bu kulelerin reel projesi yok ki, mimarları belli olsun. Zaten SPİRAL şeklinde 300 metre yükseklikte bir binanın ayakta durması mümkün de değil. Bunun dünyada da örneği yok" diyerek şaşkınlığımı daha da arttırdı. 

Burguluysa çöker 
Ne yani Burgulu kule maketiyle adam mı kandırıyorlar 
Tümertekin Prof. Tanyeli'yi teyid etti "Evet, bu yükseklikte spiral bir gökdelenin yeryüzünde çözülmüş bir örneği yok. Kente bu kadar büyük bir müdahalede bulunacak bir binanın, bir halkla ilişkiler grafiğine indirgenmiş olmasından mimar olarak da, hemşehri olarak da ciddi bir biçimde rahatsızım." 
Ben de ne safım Günlerdir haberlerin satır aralarında, "Belediye Başkanı Kadir Topbaş önce 650 metrelik 2 gökdelen dikeceğini açıklamışken, 2 hafta sonra neden 300 metreye indi " diye makul bir sebep bulmaya çalışıyordum. Göz boyamak üzere hazırlanmış, ayakta durması mümkün olmayan bir maket için 600 metre yükseklik de uygundur, 300 metre de Fazla tepki gelirse inersin yarısına. 
Göztepe Parkı'na cami konusunda da görüldüğü gibi İstanbul Belediyesi'nde Topbaş'ın mı yoksa Başbakan Erdoğan adına Başkan Yardımcısı İdris Güllüce'nin mi daha yetkili olduğu tartışmalı olsa da, Avrupa'nın en yüksek gökdeleninin İstanbul'a dikilmesine karar verildi bir kere... 300 metre olsa da yine şampiyonuz Zira Avrupalılar'ın gökdelen kompleksi olmadığı için Paris, Londra, Budapeşte, Prag ve Roma gibi İstanbul'la kıyaslanabilecek kentlerin hiçbirinde 300 metrelik gökdelen yok. 

Haydi mahkemeye 
İnsan Yerleşimleri Derneği Başkanı Korhan Gümüş'ün dikkat çektiği noktalar da yenir yutulur gibi değildi 
"Dubai Prensi, daha Belediye'nin kararı açıklanmadan, aylar öncesinden kesenin ağzını açıp reklam kampanyasına başladı. Prens, gazetelerimizi kaplayan tam sayfa ilanlarda, hayatımızı değiştireceğini söylemeye cüret ediyor. Şaşırtıcı olan şey ise bunun bize, İstanbullular'a bir yenilik olarak sunulması. Kamu otoritesinin karanlıkta karar verdiği bu model, İstanbul'un kentleşmesine bir yenilik getirmeyecektir. Şeffaflık çok önemli, ama sadece uygulama aşamasında değil, kurgulama aşamasında da önemli. Çünkü eskiden İETT garajı olan o arazi, bir kamu alanı. Ve bu kamu alanının nasıl dönüşeceğine ilişkin bir karar süreci yaşanması gerekir." 
İşte bu noktada ben kararımı verdim ve söz sırası yeniden bana geldiğinde NTV'den İstanbullular'ı, Dubai gökdelenleri nedeniyle Anakent Belediyesi'ni mahkemeye vermeye davet ettim. 



</TEXT>
</DOC>
