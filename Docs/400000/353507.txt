<DOC>
<DOCNO> 353507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur21.html </URL>
<DATE> 2005/06/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bakan Koç Bu yıl 20 milyon turisti rahat aşacağız 
</HEADLINE>
<TEXT>

     Kültür ve Turizm Bakanı Atilla Koç, ''Allah bir kötülük vermezse, bu sene 20 milyon turisti rahat aşacağız'' dedi. 
     Kültür ve Turizm Bakanı Atilla Koç, Çevre ve Orman Bakanı Osman Pepe ve Milli Eğitim Bakanı Hüseyin Çelik, Uzan ailesinin Sakarya'nın Pamukova İlçesi'ndeki eski çiftliğinin Milli Eğitim Bakanlığı'na devir törenine gitmek için, İzmit'teki Grand Yükseliş Otel'de buluştu. Bakanlar, birlikte kahvaltı yaptı. 
     Daha sonra bir gazetecinin turizmle ilgili sorusunu yanıtlayan Bakan Koç, şunları söyledi 
     ''Allah bir kötülük vermezse, bu sene 20 milyon turisti rahat aşacağız. 2010 yılındaki hedef, 30 milyon turist ve 30 milyar dolar turizm geliriydi. Galiba bu hedefi bir sene garanti öne çekeceğiz, belki iki sene önce yani 2008'de de yakalayabiliriz.'' Bir gazetecinin ''Yunanistan'ın Türkiye'deki televizyon kanallarına turizm reklamı vermesini nasıl değerlendiriyorsunuz'' sorusu üzerine Koç, şöyle dedi 
     ''Herkesin piyasası herkese açık. Onların reklamı var, bizim reklamlarımız da var. Zaten Yunanistan bizim komşumuzdur. Yunanistan ve Bulgaristan bakanlarıyla bir ortak anlayışı tesis etmek için çalışmaktayız. Akdeniz'e turist çekmek, hepimizin lehine olur. Şunu açıkça söyleyeyim. Dünyanın en etkili kanallarından biri olan BBC'de de artık bizim tanıtım filmlerimiz gösteriliyor.'' 
     
     BAKAN PEPE 
     Gazetecilere açıklama yapan Çevre ve Orman Bakanı Osman Pepe, Uzanlar'ın Pamukova'daki eski çiftliğin Milli Eğitim Bakanlığı'na devir törenine katılacaklarını söyledi. 
     Bakan Pepe, şunları kaydetti 
     ''Türk gençliği ve çocuklarımızın ihtiyaçlarının karşılanması için kullanılmak amacıyla kendilerine tahsis edeceğiz. Protokolü hazırlamıştık daha önceden. Bugün bu teslim alınan ve teslim edilecek olan çiftliği yerinde görmüş olacağız. 
     Kültür ve Turizm Bakanı arkadaşımızla İstanbul Şile ve Ağva'dan başlayarak bütün Karadeniz sahilini Kocaeli ve Sakarya sahilleri de dahil olmak üzere Akçakoca'ya kadar gezeceğiz. Bu bölgenin önemli bir turizm potansiyeli olduğunu ve bunu kendileriyle değerlendirmek üzere bu geziyi yapıyoruz. Yine Kartalkaya'nın hemen yanı başındaki Aladağlar civarında 4-5 tane kış otelinin yapılacağı bir merkezi inceleyeceğiz.'' Bakan Pepe, teslim edilecek Uzanlar'ın eski çiftliğinin öğrencilere yönelik kamp alanı olarak kullanılmasının düşünüldüğünü kaydetti. 
     Bakanlar, daha sonra helikopterle Sakarya'ya hareket etti. 
     
</TEXT>
</DOC>
