<DOC>
<DOCNO> 376756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy01.html </URL>
<DATE> 2005/09/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan'dan vekillere 3 Ekim kampı 
</HEADLINE>
<TEXT>

     Başbakan Recep Tayyip Erdoğan, "Türkiye’nin Cumhuriyet’ten sonraki en önemli projesi" olarak nitelediği ve partilileri hassas olmaları için uyardığı AB ile 3 Ekim’de başlayacak müzakerelerin hemen öncesinde AKP miletvekillerini kampa alacak. 
     Başbakan Erdoğan, TBMM’nin yeni yasama yılının açılışıyla AB ile müzakerelerin başlayacağı tarihleri "kritik takvim" ilan ederek partilileri "Sürece zarar verecek söz ve eylemlerden kaçınmaları" konusunda uyardı. Erdoğan, bir süredir yükselen toplumsal gerginlik ve olayların da "3 Ekim sürecine zarar verici" olduğundan hareketle partisi içinde de "3 Ekim Sıkıyönetimi" ilan etmek için harekete geçti. 
     Erdoğan ilk olarak partinin merkez karar organlarını ve il başkanlarının toplayarak, "Partinin de hükümetle paralel olarak 3 Ekim’e kilitlenmesi" mesajı verecek 
     AKP’Yİ DİZAYN EDECEK Başbakan Erdoğan ardından TBMM’nin açılışı ile birlikte 1 Ekim’de milletvekillerini kampa alacak. Tüm milletvekillerinin istisnasız katılmaları istenen kampın ana gündem konusu 3 Ekim’deki AB müzakereleri olarak belirlendi. Erdoğan, 3 Ekim’e kadar sürdürülecek olan kampta, müzakereler çerçevesinde son günlerde artan gerilim, "Kürt sorunu" ve partisinin yeni dönemde izleyeceği stratejiler konusunda partisini yeniden dizayn edecek. Erdoğan, yaz döneminde teşkilatın ve seçmenin nabzını tutan milletvekillerinin izlenimleri dinleyecek ve kaleme aldıkları raporları inceleyecek. 
     Erdoğan, milletvekillerini kampa alarak 3 Ekim’e çok kısa bir süre kala, partisi içinde kendisi ve Dışişleri Bakanı Abdullah Gül dışında milletvekillerinin basına açıklama yapmalarını da "Müzakerelere zarar vermemesi" için engellemiş olacak. 
     
</TEXT>
</DOC>
