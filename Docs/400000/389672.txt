<DOC>
<DOCNO> 389672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/guncel/gun07.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzayede evlerine sanatçılardan tepki 
</HEADLINE>
<TEXT>


85 sanatçı ve galerici, sanata zarar verdikleri gerekçesiyle müzayede evlerini eleştirdi 

GÜLSEREN TUMBA 

Sanatçılar, galericiler ve sanat yazarlarını temsilen Uluslararası Plastik Sanatlar Derneği Başkanı Mehmet Güleryüz, Sanat Galericileri Derneği Başkanı Doğan Paksoy ve ressam Bedri Baykam'ın katılımıyla düzenlenen basın toplantısında, sanat piyasasına zarar verdikleri gerekçesiyle müzayede evlerine karşı bir bildirge yayımlandı. 
Bildirgede aralarında Burhan Doğançay, Özdemir Altan, Erhan Ersöz, Yahşi Baraz ve Zahit Büyükişleyen'in de bulunduğu 85 sanatçı ve galericinin imzası yer alıyor. Eserlerin müzayedelerde, değerlerinin çok altında satışa çıkarıldığının belirtildiği bildirgede, "Türkiye'de sanatçılara, galericilere, koleksiyonerlere, ülke sanatının geleceğine ve piyasaya duyulacak güvene sekte vuracak şekilde, çağdaş sanat eserleri müzayedelerde piyasa rayiçlerinin beşte biri ya da onda biri oranlarında satışa çıkarılıyor" denildi. Tepkilerinden bazıları şöyle 

Mehmet Güleryüz Uluslararası Plastik Sanatlar Derneği Başkanı 
Son yıllarda gerçekleştirilen müzayedelerde eserler, katalog fiyatlarının çok altında satışa sunuluyor. Bilgisi olmayan kesim bu rakamları sanat yapıtının gerçek değeri olarak algılıyor. 

Bedri Baykam Ressam 
Müzayede evleri bu tavırlarını sürdürürlerse korsan kitapçı durumuna düşerler. 

Turgay Artam Antik A.Ş. Müzayede evi 
Müzayede şirketi olarak komisyon alıyoruz. Ne kadar yüksek fiyata satılırsa bizim için yararlı oluyor. Ancak bazı ressamlar 3 - 5 tane yüksek fiyatla resim satmıştır. Resim satamadıkları zaman müzayedeleri bahane ediyorlar. 

Ahmet Utku Maçka Mezat Müzayede evi 
Deklarasyonda çok büyük haklılıklar var. Ben bir müzayedeci olarak buna katılıyorum. 




</TEXT>
</DOC>
