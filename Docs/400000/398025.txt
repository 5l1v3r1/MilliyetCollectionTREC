<DOC>
<DOCNO> 398025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur22.html </URL>
<DATE> 2005/11/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çocuğa çarpıp kaçan kişi komşusu çıktı 
</HEADLINE>
<TEXT>

     Aksaray’da 7 yaşındaki çocuğa çarparak kaçtığı ileri sürülen sürücü, olay yerinde düşen plaka sayesinde yakalandı. 
     Edinilen bilgiye göre, Birol K. 28 yönetimindeki 68 E 822 plakalı otomobil, il merkezinde bulunan evlerinin önünde oynayan 7 yaşındaki Şeyma Kalaycı’ya çarptı. 
     Kapıldığı panik sonrası olay yerinden hızla uzaklaştığı iddia edilen sürücü Birol K’nın aracının plakası, çarpmanın etkisiyle olay yerine düştü. 
     Plaka sayesinde aracı belirlenen ve polis tarafından yakalanan Birol K, gözaltına alındı. Birol K’nın, Şeyma Kalaycı ile komşu oldukları ortaya çıkarken, küçük kızın ailesinin plakayı gördüğünde kime ait olduğunu bildiği ve polise kimlik bilgilerini verdiği öğrenildi. 
     Kazada ağır yaralanan küçük Şeyma, Aksaray Devlet Hastanesi’ne kaldırıldı. İlk tedavisinin ardından Selçuk Üniversitesi Meram Tıp Fakültesi Hastanesi’ne kaldırılan Şeyma Kalaycı, Beyin Cerrahisi Yoğun Bakımı’nda yaşam mücadelesi veriyor. 
     
</TEXT>
</DOC>
