<DOC>
<DOCNO> 393100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko51.html </URL>
<DATE> 2005/11/08/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yapı Kredi 2006'da TÜFE yüzde 5.5 artacak 
</HEADLINE>
<TEXT>

     Yapı Kredi Bankası, 2006 yılında TÜFE'nin yüzde 5.5 oranında artacağını tahmin ettiklerini bildirdi. 
     Yapı Kredi Bankası Kurumsal ve Ekonomik Araştırmalar Yönetimi tarafından hazırlanan ve bilgilendirme amacı taşıyan Kasım ayına ilişkin ''Aylık Görünüm'' raporunda, Türkiye ekonomisinde yaşanılan gelişmeler değerlendirildi. 
     Raporda, Ekim ayı enflasyon verilerinin 2005 yılı TÜFE hedefinin tutturulmasında bir sorun olmadığını gösterdiği ifade edilerek, 2005 yılında tüketici fiyatları endeksinin TÜFE yüzde 7.5 oranında artacağını tahmin ettikleri belirtildi. 
     2006 yılına ilişkin olarak, enflasyonun gerilemeye devam etmesini beklemekle birlikte, hizmet fiyatlarındaki katılığın enflasyonla mücadelede önemli bir risk unsuru olduğunu düşündükleri bildirilen raporda, şöyle denildi 
     ''2006 yılı enflasyonu ile ilgili önemli varsayımlarımızdan biri, uluslararası petrol fiyatlarında yükselişin duracağı ve buna bağlı olarak, petrol fiyatlarından kaynaklanan bir şok olmayacağıdır. Buna ek olarak iç talebin önümüzdeki yıl enflasyona baskı yaratmayacağı varsayımımızla birlikte, 2006 yılında TÜFE'nin yüzde 5.5 oranında artacağını tahmin ediyoruz.'' 
     
     İHRACAT 72.5 MİLYAR DOLAR 
     Raporda, Türkiye'nin 2005 yılı sonunda ihracatın 72.5 milyar dolar, ithalatın ise 116.5 milyar dolar olarak gerçekleşeceğini tahmin edildiği belirtildi. 
     2005 yılı cari işlemler açığının 22 milyar dolar, diğer bir ifadeyle gayri safi yurtiçi hasılanın GSYİH yaklaşık yüzde 6.1'i olarak tahmin edildiği ifade edilen raporda, şöyle denildi 
     ''Yılın ilk dokuz ayında konsolide bütçede kaydedilen olumlu gelişmelere dayanarak 2005 yılı için faiz dışı fazla GSYİH tahminimizi yüzde 5'ten yüzde 5.5 seviyesine, bütçe açığı GSYİH tahminimizi ise yüzde 4.5'ten yüzde 4.1'e revize ediyoruz.'' 
     
</TEXT>
</DOC>
