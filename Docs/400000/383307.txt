<DOC>
<DOCNO> 383307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun23.html </URL>
<DATE> 2005/10/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yunanistan Türkiye'nin önünde tarihi bir fırsat var 
</HEADLINE>
<TEXT>

     Yunanistan Dışişleri Bakanı Petros Molivyatis, ''Türkiye'nin önünde AB üyeliği konusunda tarihi bir fırsat olduğunu ve bu fırsatın kaçırılmasının hata olacağını'' söyledi. 
     Molivyatis, Atina'da yayımlanan Kathimerini gazetesindeki demecinde, Türkiye'nin AB üyeliği konusuna değinerek, ''Türkiye'nin bu konudaki iç ve dış engelleri aşması gerektiğini'' belirtti. 
     Yunanistan'ın da tam üyelik öncesindeki süreçte benzer sorunlarla karşılaştığını kaydeden Molivyatis, ''Ancak Yunanistan'daki bugünkü gerçekler ve çevremizdeki gelişmeler, o zaman bu fırsatı kaçırmış olsaydık ne kadar büyük bir hata yapmış olacağımızı gösteriyor'' dedi. 
     Molivyatis, demecinde ayrıca, ''Türkiye'nin 3 Ekim tarihinde müzakerelere başlamasının, Türkiye-AB ilişkileri ve tüm bölge için olduğu kadar Türk-Yunan ilişkileri açısından tarihi bir dönüm noktası olacağını'' kaydetti. Atina'nın bu süreçte veto kullanması olasılığıyla ilgili soruyu yanıtlayan Molivyatis, ''Böyle bir şeyin söz konusu olmadığını, çünkü Yunanistan'ın bu konudaki tüm beklentilerinin karşılandığını'' söyledi. 
     
</TEXT>
</DOC>
