<DOC>
<DOCNO> 397963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy06.html </URL>
<DATE> 2005/11/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kongra Gel - ROJ TV bağlantısında "Hicap" delili 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Roj Tv ve PKK arasındaki bağlantının açık olduğunu belirtti. Çalışkan, Roj Tv Yönetim Kurulu Başkanı Abdullah Hicap’ın aynı zamanda sözkonusu kanalda yayınlanan "Rojname" isimli programda "Kongra Gel Yürütme Kurulu Üyesi" sıfatıyla yer aldığını açıkladı. 
     Emniyet Genel Müdürlüğü Sözcüsü İsmail Çalışkan, Emniyet Genel Müdürlüğü’nde düzenlenen basın toplantısında gazetecilerin sorularını yanıtladı. Roj Tv’nin yayınlarının düzenli olarak izlendiğini ve PKK ile bağlantının tespit edilmesi halinde delillerin Danimarka’ya iletildiğini açıklayan Çalışkan, Kongra-Gel ile Roj Tv’de ortak görev yapan Abdullah Hicap’ı buna örnek gösterdi. "Bu şahsın Kanal’da yayınlanan bir programda Kongra-Gel Yürütme Kurulu sıfatıyla yer aldığı tespit edilmiştir" diyen Çalışkan, resmi makamlara başvurunun yapıldığını vurguladı. 
     
     EĞİTİM-SEN’E YASAL MİTİNG UYARISI 
     Bugün başlayan ve yarın Ankara’da sonlandırılması hedeflenen EĞitim-Sen yürüşünü de değerlendiren Çalışkan, sendikaya "Güvenlik güçlerine yardımcı olun" çağrısı yaptı. 
     Miting alanının Ankara Valiliği’nce belirlendiğini hatırlatan Çalışkan, anayasal bir hak olan gösteri ve toplantı yürüyüşünün "Yasal sınırlarından" çıkarılmaması gerektiğini vurguladı. Çalışkan, "Eğitim-Sen yürüyüşüyle ilgili elimize şu ana kadar resmi bir bilgi gelmedi ancak yasa dışı bir şekilde yürüyüş gerçekleştirilmek istenirse polis kendisine verilen yetkiyi kullanacak ve müdahale edecektir" dedi. Çalışkan, sendikayı arasına provokatör grupları sokmaması konusunda uyardı. 
     
     DAYAK YİYENLER PSİKOPAT DENİLEN CİNSTEN 
     Çalışkan, İstanbul’da sivil polislerden dayak yediği tespit edilen çocuklarla ilgili değerlendirmelerde bulundu. 
     İnsanların dövülmesinin kabul edilemez olduğunu belirten Çalışkan, buna karşın çocukların çeşitli suçlardan sabıkalı olduğunu ve gözaltına alınırken mukavemet ettiğini söyledi. 
     Olayın bu gelişmeler üzerine gerçekleştiğini belirten Çalışkan, şahısların 84, 86 ve 87 doğumlu olduğunu vurguladı. Çalışkan, "Şahıslar psikopat olarak tanımlanan cinsten" savunmasını yaptı. 
     
</TEXT>
</DOC>
