<DOC>
<DOCNO> 381067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/axspo02.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücevher Gençler 
</HEADLINE>
<TEXT>


Peru'daki Dünya Şampiyonası'nda Meksika'yı devirip, çeyrek finalde Çin'le eşleşen Ay - Yıldızlılar, kupaya göz dikti. Teknik Direktör Abdullah Avcı, "Bizi izlemeye devam edin. Çin engelini de aşacak güçteyiz" dedi 

MEHMET ÇİFTÇİ PERU 


Avrupa Şampiyonu 17 Yaşaltı Milli Takımımız, Peru'da düzenlenen Dünya Şampiyonası'nda fırtına estirmeye devam ediyor. Rakip tanımayan Ay - Yıldızlılar Avustralya 1-0 ve Uruguay'dan 3-2 sonra Meksika'yı da mağlup ederek B Grubu'nu fire vermeden zirvede tamamladı. Grubun liderlik maçında Meksika'yı, Deniz ve Caner'in golleriyle 2-1 deviren Milli Takımımız, çeyrek finalde Çin'le eşleşti. 

'Türkiye'nin gururu' 
Teknik Direktör Abdullah Avcı, oynadığı mükemmel futbol ve aldığı başarılı sonuçlarla Türkiye'nin yanı sıra dünyanın gündemine oturan Ay - Yıldızlı ekibin, grubu 3 galibiyetle bitirme hedefine ulaştığını söyledi. Avcı, "Bu takım Türkiye'nin gururudur. Bizi izlemeye devam edin. Gruptaki üç maçımızı da kazanarak Avrupa Şampiyonluğu'nun tesadüf olmadığını herkese gösterdik" diye konuştu. 

'Yarı finale yakınız' 
Başarılı teknik adam, Çin'le oynayacakları çeyrek final maçını da kazanacak güçte olduklarını ifade ederek, iddialı konuştu. Çin'in iyi bir takım olduğunu vurgulayan Abdullah Avcı, "Çin'i kesinlikle küçümsemiyoruz ancak kazanacak güç ve kaliteye sahibiz. Bu anlamda yarı finale daha yakın olduğumuzu söyleyebilirim. Kupaya 3 maç kaldı. Bütün rakiplerimizi mağlup ederek Dünya Şampiyonu olmak istiyoruz" ifadesini kullandı. Avcı, bazı as oyuncuları, sakatlık problemleri ve sarı kart cezası sınırında olmaları nedeniyle Meksika maçında riske etmediğini sözlerine ekledi. 

Havalara uçtular 

Meksika karşılaşması sonrası sahada sarmaş dolaş olan Ay - Yıldızlı oyuncuların soyunma odasındaki mutluluğu görülmeye değerdi. Birbirlerine sarılarak zafer şarkıları söyleyen milli futbolcularımız galibiyeti doyasıya kutladı. Gençlerimiz, "Çeyrek finaldeki rakip hiç fark etmez. Bu takımın gücü ve kalitesi ortada. Kupaya ulaşmak için sadece 3 maçımız kaldı. Bu karşılaşmaları da kazanıp, Türkiye'ye Dünya Şampiyonu olarak dönmek istiyoruz" ifadesini kullandılar. Öte yandan Milli Takımımız, Çin ile oynayacağı çeyrek final maçı için dün Piura'dan, Amazonlar'da bulunan Iquitos kentine geçti. Ay - Yıldızlılar, Çin'le pazar gününü pazartesiye bağlayan gece 03.00'te karşılaşacak. 

Duası kabul oldu 

Meksika maçının yıldızlarından Caner Erkin karşılaşma sonrası yaptığı açıklamada 90. dakikada attığı galibiyet golünden 1 dakika önce Allah'a dua ettiğini söyledi. Vestel Manisaspor forması giyen başarılı sol kanat oyuncusu, "Golden hemen önce gol atmak için içimden dua ettim. Ardından golü atınca adeta şok oldum. Ben, Allah'ın sevdiği kuluyum" dedi. 

Çin'i tanıyalım 

Asya temsilcisi, A Grubu'nu ikinci bitirerek Türkiye'nin rakibi oldu. Üç maçta rakip fileleri üç kez sallayıp, kalesinde 2 gol gören Çin, tempolu futbolu ve yüksek kondisyonu ile dişli bir rakip olarak dikkat çekiyor. Rakibimizin grupta oynadığı maçlarda aldığı sonuçlar şöyle Çin - Kosta Rika 1-1, Peru - Çin 0-1, Gana - Çin 1-1. 

Gereken dersi aldı 

Meksika Teknik Direktörü Jesus Ramirez, maç sonrası Avrupa Şampiyonu Türkiye'yi hafife almanın pişmanlığını yaşadı. Karşılaşma öncesi, "Türkiye bize rakip olamaz. İki maçı da zorlanarak kazandılar. Biz ise aynı rakipleri çok kolay yendik. Maçın favorisi biziz" diyen Ramirez, üç maçı da kazanma hedefine ulaşamadıkları için üzgün olduğunu vurguladı. Meksika'nın hocası, "Türkiye'ye karşı birçok futbolcum ilk kez forma giydi. Mağlubiyet yaşamadan gruptan çıkmak istiyorduk fakat bunu başaramadık. Ancak yedek futbolcularımın sergilediği futbol gelecek için beni sevindirdi" yorumunu yaptı. 


</TEXT>
</DOC>
