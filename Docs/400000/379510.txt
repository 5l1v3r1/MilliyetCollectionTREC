<DOC>
<DOCNO> 379510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/dunya/adun.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkel birinci oldu ama sevinemedi 
</HEADLINE>
<TEXT>


Hıristiyan Birlik partileri Almanya'daki seçimden oy kaybederek birinci çıktı. Sonuçlar, tek başına iktidar şansını yitiren Merkel'i Sosyal Demokratlarla büyük koalisyon kurmaya zorluyor 

DIŞ HABERLER SERVİSİ 


Almanya'da seçmenler, dün yapılan erken genel seçimlerde verdikleri oylarla, sol ve sağdaki siyasi partilere parlamentoda tek başına hükümet kurmak için yeterli çoğunluğu vermeyerek birbirleriyle koalisyona gitmeye mecbur bıraktılar. 
Dün gece yarısından sonra açıklanan gayri resmi seçim sonuçlarına göre, merkez sağdaki Hıristiyan Demokrat Birlik Parti CDU ve Hıristiyan Sosyal Birlik CSU bloku oyların yüzde 35,2'sini alarak birinci sıraya yerleşirken, sağ koalisyonun muhtemel ortağı konumundaki liberal Hür Demokratlar FDP yüzde 10 oranında oy elde etti. CDU CSU bloku 2002 seçimlerinde oyların yüzde 38,5'ini almıştı. Böylece, muhalefette kaldığı halde oy kaybeden CDU CSU ittifakının başbakan adayı Angela Merkel, FDP'yi de yanına alarak bir sağ koalisyon hükümeti kurmak için parlamentoda gerekli çoğunluğu elde edememiş oldu. 
Son günlerde kampanyasına hız vererek CDU CSU ile arayı kapatan Başbakan Gerhard Schröder'in "Sosyal Demokrat Parti"si SPD oyların yüzde 34.1'ini aldı. SPD, 2002 seçimlerinde yüzde 38,5 oy almıştı. SPD'nin iktidar ortağı Yeşiller yüzde 8,1 oy 2002'de yüzde 8,6 elde ederken, yeni kurulan Sol Parti yüzde 8,6 oy alarak önemli bir başarı kazandı. 
Bu seçim sonuçlarına göre, Birlik partileri Federal Meclis'te 219, SPD 213, Yeşiller 51, FDP 61, Sol Parti de 54 koltuğa sahip olacak. 
Seçimlere katılım oranı yerel saatle 14.00'te TSİ 15.00 yüzde 41.9 olarak gerçekleşti. 2002 seçimlerinde bu oran aynı saatte yüzde 42.8 olarak saptanmıştı. Bu sonuca göre seçime katılma oranında küçük de olsa bir düşme söz konusu. 

CDU CSU oy kaybetti 
Türkiye'nin AB'ye üyeliğine karşı çıkan, bunun yerine "imtiyazlı ortaklık" öneren Merkel, kendisini Almanya'nın ilk kadın başbakanı olarak iktidar koltuğuna taşıyabilecek olan bu sonuçlara sevinemedi. Merkel'in sonuçlara ilk tepkisi, "Daha iyi bir sonuç arzu etmiştik" diye konuşmak oldu. Alman halkının hükümet kurma görevini kendilerine verdiğini belirten Merkel, "Görevimiz istikrarlı bir hükümet kurmaktır" diyerek Sol Parti hariç tüm partilerle koalisyon görüşmelerine başlayacağını ilan etti. 
Sandık çıkış anketlerinin açıklanmasından sonra liderlerin verdikleri demeçler, Almanya'nın bir "büyük koalisyon"a doğru gitmekte olduğunu haber verdi. SPD ve Yeşiller, yanlarına Sol Parti'yi de alarak bir koalisyon kurmaya yeter sayıya ulaştıkları halde, Sol Parti ile her türlü işbirliğini reddettiklerini açıkladılar. Benzer bir açıklama da Hür Demokratlardan geldi. Partinin lideri Guido Westerwelle, SPD ve Yeşiller ile hiç bir şekilde koalisyon oluşturmayacaklarını ve gerektiği takdirde yeniden muhalefette yer alabileceklerini belirtti. 
Bu açıklamalara sadık kalınırsa, Almanya'da bir CDU CSU ve SPD koalisyonu en kuvvetli olasılık olarak beliriyor. 

Schröder meydan okudu 
Sosyal Demokrat Parti SPD Genel Başkanı Franz Müntefering, Birlik partilerinin 2002 yılındaki genel seçimlere göre oy kaybetmesini Merkel için bir yenilgi olarak nitelendirirken Schröder, ülkede iktidar değişikliği yapmak isteyenlere imk n tanımayacaklarını söyledi. Schröder, SPD'nin Berlin'deki merkezinde yaptığı açıklamada, "İktidar değişikliği isteyenler başarısız kaldılar. Şımarık davranan Birlik partileri, böyle kötü bir sonuçla değişiklik yapamazlar" dedi. Schröder, ancak kendi başkanlığında bir büyük koalisyona razı olabileceğini söyledi. 



Seçim sistemi nasıl işliyor 
Almanlar iki oy attı 

DIŞ HABERLER SERVİSİ 

Alman seçmenler dünkü seçimde iki oy kullandılar Biri seçim bölgelerinden doğrudan seçilecek millietvekilleri için, diğeri de parti listeleri için. 598 sandalyeli alt meclisteki sandalyelerin yarısına tekabül eden 299 üyelik, 299 seçim bölgesinden mutlak çoğunluk ilkesine göre seçilen adaylara ayrılmış bulunuyor. Geri kalan 299 üyelik ise parti listelerinden seçilen adaylara ayrılmış durumda. Bu üyelikler, partilerin ülke çapında aldığı toplam oy yüzdesine göre dağılıyor. 
Bir partinin parlamentoda temsil edilebilmesi için "parti listesi" oylarının yüzde 5'ini alması veya adaylarının en az üç seçim bölgesinde seçim kazanması gerekiyor. 
26 Türk aday ve toplam 25 siyasi parti ve grubun katıldığı seçimde, aralarında yaklaşık 600 bin Türk kökenlinin de bulunduğu yaklaşık 61.9 milyon seçmen oy kullandı. 

3 Türk Meclis'te 

Almanya'daki genel seçimlerde aday olan Lale Akgün, Ekin Deligöz ve Hakkı Keskin, rakiplerini geçerek Federal Meclis'e Bundestag girmeyi başardılar. 
Köln kentinden Sosyal Demokrat Parti SPD milletvekili adayı olan Lale Akgün, en yakın rakibi Hıristiyan Demokrat Birlik Partili CDU aday Rolf Birtman'a yüzde 15 oranında fark atarak yeniden Federal Meclis milletvekili oldu. 
Akgün, Köln'de yaptığı açıklamada, kendisine destek veren tüm seçmenlere ve oy kullanan Türk kökenli Alman vatandaşlarına teşekkür etti. Türkiye'nin Avrupa Birliği AB politikasına değinen Akgün, "Türkiye, AB'nin tarım politikasını iyileştirecek. Çünkü AB'nin iyi bir tarım politikası yok. 3 Ekim'de müzakereler başlayacak. Türkiye, kendi üzerine düşeni yaptı" dedi. Akgün, Türk ve Alman basınından da, federal hükümetin giderek düzelen yabancılar politikasını desteklemelerini istedi. 
Federal Meclis milletvekilliğine Neu-Ulm kentinden seçilen Birlik 90 Yeşiller Partisi milletvekili adayı Ekin Deligöz de, "Çok zor bir seçim oldu. Parti olarak kaybolmadık, oy oranımızı koruduk. Yeniden seçildiğime sevindim. Şimdi koalisyonu kurmak büyük partilere düşüyor" dedi. 
Sol Parti'nin Berlin eyalet listesinin 4. sırasından Federal Meclis'e giren Hakkı Keskin de meclise girmekten büyük mutluluk duyduğunu söyledi. 

Mini analiz Sonucun Türkiye'ye etkisi 
Merkel'in eli bağlandı 

Almanya'daki seçimi Türkiye için de "kader seçimi" haline getiren husus, favori CDU CSU blokunun Türkiye'nin AB üyeliğine kategorik olarak karşı olmasıydı. Blokun başbakan adayı Angela Merkel ve CSU lideri Edmund Stoiber her fırsatta Türkiye'nin AB üyeliğini engelleyeceklerini söylüyorlardı. Seçim kampanyasının dış politika gündemini, "Bush yönetimi ile yakınlaşma" ve "Türkiye'nin AB üyeliğini engelleme" yaklaşımına oturtan Merkel, SPD ile kurulmuş bir büyük koalisyonun başbakanı olarak koltuğa oturur ve hele dışişleri bakanlığını Sosyal Demokratlara devretmek zorunda kalırsa, Türkiye'nin AB üyeliğini engelleme misyonunu serbestçe uygulamaya koyma imk nı bulmakta zorlanacak. 


</TEXT>
</DOC>
