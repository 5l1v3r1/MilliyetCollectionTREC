<DOC>
<DOCNO> 365758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/dunya/adun.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref'in yumruğu 
</HEADLINE>
<TEXT>


Pakistan Devlet Başkanı, terörist yetiştirdiği iddia edilen Kuran kurslarına devam eden tüm yabancı öğrencileri sınır dışı etme kararı aldı. Batı düşmanlığı ve mezhep kavgası körükleyen 200 imam gözaltında 

DIŞ HABERLER SERVİSİ 


Pakistan Devlet Başkanı Pervez Müşerref, Londra'da 7 Temmuz'da düzenlenen ve 56 kişinin ölümüyle sonuçlanan terör saldırılarının ardından gündeme gelen Kuran kurslarındaki yabancı ülke vatandaşlarının Pakistan'dan sınır dışı edileceğini açıkladı. 
Londra'da 7 Temmuz'daki intihar saldırılarını düzenleyen 4 teröristten 3'ünün Pakistan'daki "medrese" olarak anılan Kuran kurslarında eğitim aldığının anlaşılması üzerine Müşerref, bu kurumlara karşı harekete geçmişti. 
Müşerref, önceki gün düzenlediği basın toplantısında, Pakistan'daki Kuran kurslarında eğitim alan tüm yabancıların sınır dışı edileceğini, bu kurslarda eğitim almak için yapılan vize başvurularının da reddedileceğini söyleyerek, "Karar verdik, buradaki 1400 kişi gitmeli. Böyle insanlara vize vermeyeceğiz" dedi. Müşerref ayrıca, Pakistan'daki Kuran kurslarına düzenlenen baskınların süreceğini, tüm kursların kayıt altına alınacağını ve Batı karşıtı vaazların yasaklanacağını belirtti. Yabancı öğrencilerin sınır dışı edilme sürecinin çok yakında başlaması bekleniyor. 
Pakistan'daki Kuran kurslarında, özellikle Arap ve Afrika ülkelerinden gelen, ancak aralarında İngiltere ve ABD vatandaşlarının da olduğu 1400 yabancı öğrenci bulunuyor. Ülkedeki çoğu kayıtsız kursların sayısı 20 bin. 
Öte yandan, ismi açıklanmayan Pakistanlı bir hükümet yetkilisi, önceki gün yapılan operasyonlarda, Batı düşmanlığı ve mezhepler arası nefreti körüklediklerinden şüphelenilen 200 imamın tutuklandığını söyledi. 


</TEXT>
</DOC>
