<DOC>
<DOCNO> 366231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/eko03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Leasing, yüzde 18.6 payla işlem hacmi lideri 
</HEADLINE>
<TEXT>


EKONOMİ SERVİSİ 

Finansal Kiralama Şirketleri Derneği'nin FİDER yayımladığı 2005 yılı ikinci çeyrek sonuçlarına göre Garanti Leasing, pazar payını artırarak, sektör liderliğini devam ettirdi. Sektör genelinde ilk altı ayda 16.456 adet sözleşme gerçekleştirilirken, Garanti Leasing 3.104 adet sözleşme ile yüzde 18.9'luk pazar payına ulaştı. Aynı dönemde 1.8 milyar dolar olan toplam işlem hacminin 334.9 milyon dolarlık kısmını Garanti Leasing gerçekleştirdi. Şirket, işlem hacminde de yüzde 18.6'lık pazar payına ulaştı. Geçen yılın ilk altı aylık verilerine göre, sektör yüzde 40 büyürken, Garanti Leasing aynı dönemde işlem hacmini yüzde 92 artırdı. 
Garanti Leasing Genel Müdürü Selami Ekin, işlem hacmi ve sözleşme sayısı açısından ilk dönemde olduğu gibi yılın ikinci yarısında da lider olduğunu belirterek, "Garanti Leasing, Türkiye'de dünya standartlarında faaliyet gösteren bir leasing şirketi olma yolunda hızla ilerliyor. Standard Poor's tarafından Türkiye'de rating notu verilen ilk ve tek leasing şirketiyiz. Yurtdışı piyasalardaki finansal itibarımız sonucunda uygun koşullarda aldığımız fonları kurumsal, ticari ve KOBİ segmentlerindeki müşterilerimizin hizmetine sunuyoruz" şeklinde konuştu. 
Ekin, hedeflerinin leasing sektörünün gelişmiş ülkeler seviyesindeki gibi yüksek penetrasyona ulaşması olduğunu belirtti. 


</TEXT>
</DOC>
