<DOC>
<DOCNO> 392098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/axspo01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo resitali 
</HEADLINE>
<TEXT>


NBA'deki başarılı temsilcimiz, takımı Utah Jazz'ın sahasında Dallas Mavericks'i yendiği maçta patlama yaptı. 27 sayı atan Mehmet Okur kariyer rekorunu yeniledi 


NBA'de Utah Jazz forması giyen milli basketbolcumuz Mehmet Okur yeni sezona müthiş bir başlangıç yaptı. 
Utah'da oynanan ve ev sahibi ekibin 93-82 kazandığı maçta rakip Dallas Mavericks potasına tam 27 sayı bırakan Mehmet Okur, hem sahanın en skorer ismi oldu, hem de daha önce iki kez ulaştığı kariyer rekorunu yeniden egale etti. Yıldız basketbolcu, ilk beş başlayıp 37 dakika yer aldığı maçta ayrıca 8 ribaunt 3 hücum - 5 savunma aldı, 1 asist, 2 de blok yaptı. Okur, serbest atışlarda 5'te 5, 2 sayılık atışlarda 15'te 8 ve 3 sayılık atışlarda da 2'de 2 isabet buldu. Jazz'da Deron Williams 18, Kevin McLeod 10 sayı üretti. Mavericks'in Alman forveti Dirk Nowitzki 16, Jason Terry de 21 sayıyla oynadı. 

Hido'dan 14 sayı 
Orlando Magic ise 14 sayıyla ekibinin en skorer ikinci oyuncusu olan Hidayet Türkoğlu'nun çabasına rağmen evinde Indiana Pacers'a 90 - 78 yenilmekten kurtulamadı. İlk 5'te başlayan ve 38 dakika süre alan Türkoğlu, 2 ribaunt, 4 asist ve 1 top çalmayla oynadı. Deplasmanda Golden State Warriors'a 122 - 97 mağlup olan Atlanta Hawks'da da Gürcü asıllı Türk vatandaşı Zaza 33 dakikada 13 sayı, 12 ribaunt, 2 asistlik performans gösterdi. 

DİĞER SONUÇLAR 

Toronto - Washington 96 - 99 
Boston - New York 114 - 100 
Memphis - Miami 78 - 97 
Houston - Sacramento 98 - 89 
Denver - LA Lakers 97 - 99 
New Jersey - Milwakuee 96 - 110 
Minnesota - Portland 90 - 86 
Cleveland - New Orleans 109 - 87 
Detroit - Philadelphia 108 - 88 
Chicago - Charlotte 109 - 105 
Seattle - LA Clippers 93 - 101 


</TEXT>
</DOC>
