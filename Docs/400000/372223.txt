<DOC>
<DOCNO> 372223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo27.html </URL>
<DATE> 2005/08/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denizlispor, Serdal'ın tedbirinin kaldırılmasını isteyecek... 
</HEADLINE>
<TEXT>

     Denizlispor, ligde geçen sezon oynanan Akçaabat Sebatspor-Kayserispor maçı öncesi yasadışı bahis oyununa adı karışan, bu nedenle Futbol Federasyonu Yönetim Kurulu'nca disiplin kuruluna sevk edilen Serdal Boyraz'ın tedbirinin kaldırılmasını isteyecek. 
     Kulüp futbol şubesi sorumlusu Turgut Dalaman, Serdal ile birlikte düzenlediği basın toplantısında, futbolcularının ''haksız menfaat ve sportmenliğe aykırı hareket etmek'' iddiasıyla tedbirli olarak disiplin kuruluna verildiğini, bu kararı ağır bulduklarını söyledi. 
     Tedbirin kaldırılması için kulüp avukatının hazırlık yaptığını ve başvuruyu hafta içinde yapacaklarını bildiren Dalaman, ''Aynı olayda Trabzonspor'dan Gökdeniz'in de adı geçmektedir. Ama tedbirsiz olarak disiplin kuruluna sevk edilmiştir. Bu nedenle tedbirin kaldırılmasını isteyeceğiz'' dedi. 
     
     SERDAL'IN SAVUNMASI 

     İsminin böyle bir olaya karışmasından üzüntü duyduğunu belirten Serdal Boyraz ise ''10 yıldır futbol oynuyorum. Mesleğime hiç leke sürmedim. Adımı bu olaya karıştıranlarla mahkemede hesaplaşacağız. Benim bu olayda ilişkim olduğunu kanıtlasınlar, lisansımı yırtarım'' diye konuştu. 
     Ceza alması durumunda ne yapacağı sorusunu da yanıtlayan Serdal, şunları söyledi 
     ''Ceza almam için kanıt lazım. Buna rağmen ceza verilirse, elbette itiraz edeceğim. Benim iddia oynadığım yazılıyor. Değil iddia, toto ve loto gibi oyunlar nasıl oynanır bilmem. Bu olaya adım bir kişinin 'Serdal da pay istiyor' demesiyle karışmıştır. Bu olayla ilgili olarak tatildeyken beni bir kere çağırdılar. Sadece 'Kenan Erol'u tanıyor musun' diye sordular. Hepsi bu kadar.'' 

     
</TEXT>
</DOC>
