<DOC>
<DOCNO> 394412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas02.html </URL>
<DATE> 2005/11/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Sean Connery'ye "Yaşam Boyu Onur Ödülü" 
</HEADLINE>
<TEXT>

     Amerikan Film Enstitüsü AFI , aktör Sean Connery'nin sinema oyunculuğu kariyerinde en yüksek ödül olarak kabul edilen ''Yaşam Boyu Onur Ödülü''ne layık görüldüğünü açıkladı. 
     AFI Mütevelli Heyeti Başkanı Howard Stringer, İskoç oyuncuyu ''En üst düzeyde bir sanatçı'' olarak tanımlarken, ödülün 8 Haziran 2006'da yapılacak bir törenle Connery'ye takdim edileceğini söyledi. 
     Stringer, Connery'nin oyunculuğuyla ilgili olarak, ''Connery en çok, bütün zamanların en büyük film kahramanlarından biri olan James Bond'u canlandırmasıyla hatırlansa da onun yetenekleri tek bir rolle hatırlanmayı çoktan aşmıştır'' dedi. 
     Connery, Bond tiplemesini 1962-1971 yılları arasında altı filmde canlandırmış, 2003 yılında da Türkiye'de ''Muhteşem Kahramanlar'' adıyla gösterilen ''The League of Extraordinary Gentlemen'' filminde rol almıştı. 
     Connery'nin, AFI'nın 1973 yılından beri her yıl verdiği 'Yaşam Boyu Onur Ödülü'nü alan 34. isim olacağı bildirildi. 
     Daha önce bu ödülü alanlar arasında Orson Welles, Bette Davis, Alfred Hitchcock, Sidney Poitier, Elizabeth Taylor, Jack Nicholson, Steven Spielberg, Clint Eastwood, Martin Scorsese, Robert De Niro, Meryl Streep ve George Lucas gibi ünlü yönetmen ve oyuncular bulunuyor. 
     
</TEXT>
</DOC>
