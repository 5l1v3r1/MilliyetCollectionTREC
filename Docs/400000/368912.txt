<DOC>
<DOCNO> 368912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko08.html </URL>
<DATE> 2005/08/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Devlet yedi ayda 1.6 katrilyon harç topladı... 
</HEADLINE>
<TEXT>

     Devletin yılın ilk yedi ayında topladığı harç tutarı geçen yılın aynı dönemine göre yüzde 43.6 oranında artarak, 1 katrilyon 631.6 trilyon liraya ulaştı. 
     Maliye Bakanlığı’nın verilerine göre, temmuz sonu itibariyle toplanan ve bütçe rakamları içinde gözüken harçların yüzde 33.5’le en büyük bölümünü tapu harçları oluşturdu. Ekonomideki olumlu gelişmeler ve konut kredisi faiz oranlarındaki düşüşe bağlı olarak gayrimenkul alım satımlarındaki artış devletin tapu harcından elde ettiği gelirlere de olumlu yansıdı. Yılın ilk yedi ayında tapu harcından elde edilen gelir geçen yılın aynı dönemine göre yüzde 41 oranında artarak 546.7 trilyon liraya ulaştı. Geçen yılın ilk yedi ayında tapu harcından 387.7 trilyon lira gelir elde edilmişti. 
     
     TRAFİK HARÇLARI İKİNCİ SIRADA 
     Tapu harçlarını 240.5 trilyon lirayla trafik harçları izledi. Trafikteki araç sayısındaki artışa bağlı olarak trafik harcı gelirleri geçen yılın aynı dönemine göre yüzde 71.5 oranında arttı. Trafik harçlarının toplam harç 
     gelirlerinin yüzde 14.7’sini oluşturduğu belirlendi. 
     
     YARGI HARCI 230 TRİLYONU AŞTI 
     Toplam harç gelirleri içinde yüzde 14.3 payı bulunan yargı harçlarından elde edilen gelir de geçen yılın aynı dönemine göre yüzde 82.1 oranında artarak 232.5 trilyon liraya ulaştı. 
     Devlet yılın ilk yedi ayında pasaport ve konsolosluk harcı dolayısıyla da 203.4 trilyon lira gelir elde etti. 
     Pasaport ve konsolosluk gelirleri geçen yılın aynı dönemine göre yüzde 25.4 oranında arttı. Pasaport ve konsolosluk gelirlerinin toplam harç gelirleri içindeki oranı ise yüzde 12.5 olarak tespit edildi. Yılın ilk yedi ayındaki yurt dışı 
     çıkış harcı gelirleri ise yüzde 99.8 oranında geriledi. 
     Geçen yıl 36.9 trilyon lira olan yurt dışı çıkış gelirleri bu yıl ise 73 milyar liraya düştü. 
     Noter harcı dolayısıyla elde edilen gelir de 168.2 trilyon lira olarak gerçekleşti. Geçen yıl 88.5 trilyon lira seviyesinde bulunan noter harcı gelirlerinde yüzde 90 oranında arttış gösterdi. Noter harcının toplam harç gelirleri içindeki oranı ise yüzde 10.3 olarak belirlendi. 
     Devlet, yılın ilk yedi ayında 48.2 trilyon lira ticaret sicili, 5.2 trilyon lira esnaf sicili ve 1.9 trilyon lira da uluslararası gemi sicili harcı topladı. 
     Devlet ayrıca yılın ilk yedi ayında 901 milyar lira av belgesi harcı tahsil etti. Söz konusu dönemde 2.4 trilyon lira da özel güvenlik harcı tahsilatı yapıldı. 
     
</TEXT>
</DOC>
