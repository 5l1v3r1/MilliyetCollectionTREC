<DOC>
<DOCNO> 386661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko36.html </URL>
<DATE> 2005/10/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çin'in döviz rezervleri 769 milyar dolara ulaştı... 
</HEADLINE>
<TEXT>

     Çin'in döviz rezervleri yılın 3. çeyreğinde 58 milyar dolar artarak Eylül sonu itibariyle 769 milyar dolara ulaştı. 
     Bu miktarla Çin, Japonya'dan sonra dünyanın en çok döviz rezervi bulunduran ülke konumunu korurken, toplam büyüklüğün artışına rağmen artış hızının azalması, Çin'in ulusal parası yuen üzerindeki spekülatif baskıların azalmaya başladığının işareti olarak yorumlanıyor. 
     Döviz rezervlerindeki artış, dış ticaret fazlasının büyüklüğünden, önemli miktarda yabancı sermaye girişinden ve yatırımcıların dolara karşı değerleneceği düşüncesiyle yuen alımına yönelmesinden kaynaklanıyor. 
     Gözlemciler, döviz rezervlerinde 3. çeyrekteki 58 milyar dolarlık toplam artışa karşılık, Eylül ayındaki artışın sadece 15.8 milyar dolarda kaldığına dikkat çekerek, rezervin artış hızının azalmaya başladığını, bunun da yuen üzerindeki spekülasyonların da hız kesmeye başladığını gösterdiğini vurguluyorlar. 
     Uzmanlar, yuen üzerine spekülasyonların azalmasının Çin'e yönelik yabancı sermaye ve sıcak para girişlerinin makul düzeye inmeye ve spekülatörlerin Çin parasının istikrarını koruyacağına inancının güçlenmeye başladığına işaret ettiğini belirterek, bunun dünya ekonomisi için olumlu bir gelişme olduğunu belirtiyor. 
     
</TEXT>
</DOC>
