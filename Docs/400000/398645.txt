<DOC>
<DOCNO> 398645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko28.html </URL>
<DATE> 2005/11/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
En iyi teknisyenler yarışmasında Mercedes-Benz Türk ekibi 2. oldu 
</HEADLINE>
<TEXT>

     DaimlerChrysler tarafından dünya çapında en iyi Mercedes-Benz teknisyenlerini belirlemek amacıyla bu yıl ilki düzenlenen ''Mercedes-Benz Global TechMasters'' yarışmasında, Mercedes-Benz Türk ekibi ikinci oldu. 
     DaimlerChrysler'in, Mercedes-Benz Türk'ün müşterilerine en yüksek kalitede hizmet ve servis sunabilmek amacıyla son 3 yıldır düzenli olarak gerçekleştirdiği ''Teknisyen Olimpiyatları''ndan esinlenerek uluslararası boyutlarda uyguladığı yarışma, 15-17 Kasım tarihleri arasında Almanya'da düzenlendi. 
     Tüm dünyadaki Mercedes-Benz servislerinde görev alan teknisyenlerin bilgi ve beceri seviyelerini ölçmek ve gelişimlerini teşvik etmek üzere düzenlenen ve bundan sonra her yıl tekrarlanması öngörülen yarışmaya 10 ülkeden 40 teknisyen katıldı. 
     ''Mercedes-Benz Global TechMasters'' kapsamında katılımcıların arıza teşhisi, sistem teknisyeni-tahrik sistemleri, sistem teknisyeni-konfor ve pasif emniyet sistemleri ile bakım teknisyeni kategorilerinde ekip ve bireysel başarısı değerlendirildi. 
     Yarışmada ekip başarısı baz alınarak yapılan değerlendirme sonucunda Almanya birinciliği elde ederken, Mercedes-Benz Türk ekibi dünya ikincisi ve Japonya üçüncü oldu. Mercedes-Benz Türk ekibi Murat Çağlar-Has Otomotiv, Hüseyin Öztürk-Mengerler Bursa, Aydın Yongacı-Birollar ve Erkan Mert-Mengerler İzmir Egemer'den oluştu. 
     Bireysel başarı baz alınarak yapılan değerlendirme sonucunda ödül alan ülkeler arıza teşhisi kategorisinde Japonya, Almanya ve Fransa, sistem teknisyeni-tahrik sistemleri kategorisinde Türkiye, Almanya ve İngiltere, sistem teknisyeni-konfor ve pasif emniyet sistemleri kategorisinde Almanya, Japonya ve Tayvan, bakım teknisyeni kategorisinde ise Almanya, Türkiye ve Tayvan olarak belirlendi. 
     Mercedes-Benz Türk teknisyenlerinin gösterdiği başarı nedeniyle düzenlenen basın toplantısında konuşan Mercedes-Benz Türk Satış ve Pazarlama Direktörü Eşref Biryıldız, sadece ikincilik ödülü almaları değil, Türkiye'de düzenledikleri bu yarışmanın örneğinin uluslararası alana taşınmasının büyük önemi bulunduğunu kaydetti. 
     Biryıldız, ''Servis Yıldızları'' gibi başka yarışmaları da bulunduğunu belirtirken, ''onlardan da bazılarını alacaklar'' dedi. 
     Mercedes-Benz Türk Satış Sonrası Hizmetler Müdürü Serdar Özcan da, Türkiye'de 3 yıl önce uygulanmasına başlanan ''Teknisyen Olimpiyatları'' konseptinin alınıp uluslararası hale gelmesinin güzel bir duygu olduğunu ifade etti. 
     
</TEXT>
</DOC>
