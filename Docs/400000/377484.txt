<DOC>
<DOCNO> 377484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun09.html </URL>
<DATE> 2005/09/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mısırlı askerlerin konuşlanması perşembe günü tamamlanacak... 
</HEADLINE>
<TEXT>

     Mısır'ın, İsrail ile varılan anlaşma çerçevesinde, 750 Mısırlı sınır muhafızını Gazze Şeridi sınırına konuşlandırmasının perşembe günü tamamlanacağı bildirildi. 
     Hükümetin yayın organı El Ehram gazetesinin üst düzey bir yetkiliye dayandırdığı haberinde, konuşlanma operasyonunun perşembe günü sona ereceği belirtildi. 
     Mısır, İsrail'in Gazze Şeridi'nden çekilmesinden sonra sınır güvenliğinin sağlanması konusunda varılan anlaşma çerçevesinde dün 200 askerini sınıra konuşlandırmış, kalanların hafta içinde yerleşeceği açıklanmıştı. 
     Mısır ve İsrailli generaller, Arapların ''Selahaddin Koridoru'' İsraillilerin ''Philadelphi Yolu'' olarak adlandırdıkları 12 kilometrelik hatta Mısırlı sınır muhafızlarının konuşlandırılmasını öngören anlaşmaya 1 Eylül'de imza atmıştı. 
     Öte yandan bir Mısır heyetinin dün Gazze'de Hamas liderleriyle görüştüğü belirtildi. 
     Aynı yetkili, görüşmenin amacının, İsrail'in Gazze Şeridi'nden çekilmesinden sonra neler yapılabileceğinin müzakere edilmesi ve Filistinli gruplar arasındaki görüş ayrılıklarının giderilmesi olduğunu söyledi. 
     Filistinli grupların kasım ayının sonunda ya da aralık başında Mısır'ın başkenti Kahire'de bir araya geleceği de kaydedildi. 
     
</TEXT>
</DOC>
