<DOC>
<DOCNO> 364747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo02.html </URL>
<DATE> 2005/07/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Güneş "Turu geçeceğimize inanıyorum" 
</HEADLINE>
<TEXT>

     Avrupa Şampiyonlar Ligi 2. ön eleme turunda, Kıbrıs Rum Kesimi’nin Anorthosis Famagusta takımına deplasmanda 3-1 yenilen Trabzonspor’un Teknik Direktörü Şenol Güneş, sıcak havanın ve 10 kişi kalmalarının kendilerini etkilediğini söyledi. 
     Güneş, maçın ardından düzenlediği basın toplantısında, Anorthosis Famagusta karşısında maça iyi başladıklarını belirterek, "Ancak maçı kötü bitirdik. Sıcak hava ve Yattara’nın kırmızı kart görmesiyle 10 kişi kalmamız oyunumuzu etkiledi" dedi. 
     Girdikleri gol fırsatlarını iyi değerlendiremediklerini ifade eden Güneş, "Rakibimiz ise gol pozisyonlarını iyi değerlendirdi. Bu karşılaşmanın rövanşı olacak. 3-1 bizim için dezavantaj onlar için bir avantaj. Ancak biz rakibimizi yenecek güçteyiz. Trabzon’da turu geçeceğimize inanıyorum" diye konuştu. 
     Trabzonspor’un golünü atan takım kaptanı Fatih Tekke ise sakatlığının ardından ilk kez bir karşılaşmada görev aldığını anımsattı. Tekke, "Beklemediğimiz bir sonuç aldık, ancak Trabzon’da turu geçeceğimize inanıyoruz" diye konuştu. 
     
</TEXT>
</DOC>
