<DOC>
<DOCNO> 396966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun09.html </URL>
<DATE> 2005/11/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Independent, Şemdinli türü olaylar için uyardı... 
</HEADLINE>
<TEXT>

     Independent gazetesi, Şemdinli gibi olayların, Avrupa Birliği yolundaki Türkiye için artık daha da zorlayıcı olacağı uyarısında bulundu. 
     İngiltere’nin önde gelen gazetelerinden Independent, Başbakan Recep Tayyip Erdoğan’ın sürpriz Şemdinli ziyaretiyle ilgili haberinde, Şemdinli olaylarının ardından ortaya atılan iddiaların, AB ile tam üyelik müzakerelerine başlayan Türkiye için artık daha ciddi bir problem olduğu yorumunu yaptı. 
     Louis Meixler imzalı haberde, bu tür olayların Türkiye’deki insan hakları konusunda oldukça fazla eleştiri getireceğinin de altı çizildi. 
     Gazete, Başbakan Erdoğan’ın da bölgeye yaptığı ziyarette bölge halkına sakin olmaları çağrısında bulunduğunu belirtti. Haberde Erdoğan’ın, "Nefret bize hiçbir şey getirmez" sözleri de aktarıldı. 
     Independent ayrıca Başbakan Erdoğan’ın bölgede çok sıkı bir biçimde korunduğunu da vurguladı. 
     
</TEXT>
</DOC>
