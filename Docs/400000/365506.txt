<DOC>
<DOCNO> 365506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur56.html </URL>
<DATE> 2005/07/29/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Gümrük Birliği ek protokolü imzalandı... 
</HEADLINE>
<TEXT>

     AB Dönem Başkanı İngiltere, Gümrük Birliği Ek Protokol metnini imzalayarak Türkiye'nin AB Daimi Temsilcisi'ne gönderdi. Türkiye de protokolü bu akşam imzaladı ve Güney Kıbrıs'ı tanımadığını bildiren bir deklarasyon yayımladı. 
     Reuters haber ajansı, İngiltere'nin konuyla ilgili yazılı açıklamasını yayımladı. Açıklamada, protokolün Türk tarafının gerekli düzenlemeleri yapmasından sonra Brüksel'de imzalanacağı belirtiliyor. 
     Ajans, İngiltere'nin AB nezdindeki Büyükelçisi John Grant'ın metni 25 üye adına imzaladığını ve Türkiye'nin AB Daimi Temsilcisi Oğuz Demiralp'e gönderdiğini duyurdu. 
     Türkiye de protokolü bu akşam imzaladı. Türkiye protokolü imzaladıktan sonra ise bunun Kıbrıs Rum Kesimi'ni tanıma anlamına gelmediğini vurgulayan bir deklarasyon yayımladı. 
     Bugüne kadar sadece ana unsurlarına ilişkin AB tarafına bilgi verilen deklarasyonun, tek taraflı yapılacağı ve bunun müzakere edilmeyeceği belirtiliyor. 
     
     Papadopulos'tan veto tehdidi 

     Kıbrıs Rum kesimi lideri Tasos Papadopulos ise dün yaptığı açıklamada, Türkiye'nin Ankara Anlaşması'nı AB'nin 10 yeni üyesini kapsayacak şekilde genişleten Ek Protokol'ü, herhangi bir şart veya önkoşul olmadan imzalamak zorunda olduğunu söylemişti. 
     Papadopulos, ''Türkiye, Ek Protokol'ü bizim açımızdan tatmin edici bir biçimde imzalayana kadar, AB ile üyelik müzakerelerinin başlatılmasını kabul etmeyeceğiz'' ifadelerini kullanmıştı. 
     Tasos Papadopulos, Ek Protokol'ün ticaret, mal ya da kişilerin dolaşımı gibi birçok konuyu kapsadığını ifade ederek, Türkiye'nin bunu imzalayarak, AB'nin Kıbrıs Rum Kesimi dahil olmak üzere tüm yeni 10 üyesine karşı yükümlü olacağını kaydetmişti. 
     
     Blair'den 'Kıbrıs' güvencesi 

     İngiltere Başbakanı Tony Blair'in davetlisi olarak geçtiğimiz çarşamba günü Londra'da temaslarda bulunan Başbakan Recep Tayyip Erdoğan ise AB Dönem Başkanı İngiltere'den 'Kıbrıs güvencesi' aldı. 
     Londra'da Başbakan Erdoğan ile bir araya gelen İngiltere Başbakanı Blair, ''Ek Protokol'ün imzalanması Güney Kıbrıs'ın tanınması anlamına gelmez'' dedi. 
     
     Ek Protokol'ün imza süreci 

     16 temmuzda, AB Dönem Başkanlığı'nı yürüten İngiltere'den gelen bir heyetle Ankara'da yapılan görüşmeler sonunda imza sürecinin nasıl tamamlanacağı konusunda uzlaşma sağlanmıştı. Buna göre imza süreci şöyle işleyecek 
     
</TEXT>
</DOC>
