<DOC>
<DOCNO> 379563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/ysenay.html </URL>
<DATE> 2005/09/19/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe söke söke 
</HEADLINE>
<TEXT>



Dünkü oyunun ilk 45'inden derbi maçı olarak bahsetmek büyük bir yanılgıyı getirir kanaatimce... İki takım da korkularını yenebilmek adına Anelka'nın müthiş gol vuruşuna kadar seyrettiler sanki birbirlerini... 
Haydi Fenerbahçe'yi deplasmana gelmiş bir ekip olarak kabullenip, kendi alanlarına kapanmalarını mazur görelim. Çünkü bu tip hayati oyunlarda kontrollü olamadığınız zamanlar oyun kopar gider yarışanların kafasından... Peki ama Beşiktaş'ın o ısırık top kullanma illetlerini neyle izah edeceğiz ki "Top benden gitsin" şeklinde yapılan maksatsız paslar, bir de rakibe veya çizgi dışına düşünce, o zaman kendi sahanda oynama avantajı mı kalır ortalarda... 
Tribünler sahada yarışanlardan çok daha ateşli... Küfürlerle de karışık büyük gürültüler koparıyorlardı oyunda... Ama bu patırtılı temponun takım üstünde ne denli ters baskı yarattığını hiç hesap ediyorlar mıydı ki Siyah - Beyaz aşıkları... Tümer, son milli maçlarda ülke kahramanı oldu attığı gollerle... İyi ama, dünkü oyunun özellikle ilk yarısında kaç kez riske girip, karıştırdı Fener savunmasını. Ben çok alıcı gözlerle izledim, ama hiçbir can alıcı Tümer atağına rastlamadım. Ailton'u çıplak gözle ilk kez gördüm. Adam pehlivan mı, yoksa futbolcu mu çözemedim doğrusu... Lütfen aynı fikirde değilseniz, benim futbol bilgisizliğime verin bu kabahatimi... 

Anelka uğraştırdı 
Fenerbahçe'de Aurelio her zaman olduğu gibi yine topu kontrolüne alıp, en doğru yere ustaca kullanan bir orta alan teknisyeni olarak sunuyordu futbolunu tribünlere... Anelka, Beşiktaş defansını en çok uğraştıran isimdi sahada... Attığı hızlı deparlar ve ikili mücadelelerdeki oyun hırsı dünkü maça futbol taşıyan önemli görüntülerdendi. Alex yine hemen yanında dolaşan markör adamların gölgesinden dahi rahatsız olan bir huzursuzlukta oynamaktaydı. Ne yani, Anelka'nın koşu yollarına ve defans bloku arkasına Alex'ten ustalıklı paslar çıkmayacaksa, nasıl şenlenecek ki Fenerbahçe'nin gole çıkış yolları... 
Volkan her geçen maç 90 dakikalarıyla süratle yukarı doğru bir grafik çiziyor kalesinde... Kendine itimatı arttıkça, Rüştü'nün işi daha da zorlaşacak anlaşılan... 
İlk yarıda kazanılan golün üstüne kapanan Fenerbahçe, ikinci devrede "ölüp ölüp dirilme pahasına", daha ötesi buz gibi vücuduyla Nobre'ye penaltı attıran teknik kulübe kabahatina rağmen, eğrisi doğrusuyla 90 dakikayı sırtında taşıyan Tuncay'ın söke söke attığı golle noktayı koyuyordu İnönü'deki derbiye. 


</TEXT>
</DOC>
