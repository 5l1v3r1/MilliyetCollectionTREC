<DOC>
<DOCNO> 392466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/ekonomi/aeko.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai Towers'a 5 rakip 
</HEADLINE>
<TEXT>


Dubai Towers İstanbul'a beş yerli rakip geliyor. Hema Endüstri'nin Maslak'taki 258'er metre yüksekliğindeki üç kulesi temel aşamasında. Torunlar Gıda da Uzanların arsasıyla birlikte 300 ve 420 metre yüksekliğinde kule yapma hakkını devraldı 

Tebernüş Kireçci 

İstanbul Büyükşehir Belediyesi ile Dubai Holding'in yapmayı planladığı biri 300 metre yüksekliğindeki iki kuleye beş rakip çıkıyor. 181 metre ile İş Kuleleri'nin en yüksek yapı olduğu İstanbul'a yeni yapılacak kulelerden üçü 258'er metre yüksekliğine ulaşacak. 
Hema Endüstri'nin sahibi Hattatların Maslak'ta başlattıkları Diamond of İstanbul projesindeki kulelerin zeminden yüksekliği 258, bodrumdan yüksekliği 286 metre olacak. Temel aşamasındaki projede yer alan üç kule birbirleriyle bağlantılı olacak. 20 bin metrekare alanlı 300 odalı otel, 18 bin metrekarelik residence ve 16 bin metrekarelik ofis alanını öngören projede, kulelerin altındaki beş kata 35 bin metrekare alışveriş merkezi yapılacak. 

2008'de bitecek 
Diamond of İstanbul'da akvaryum, botanik bahçesi, sinema ve konser salonları bulunacak. Binada kullanılacak malzemelerin önemli bir kısmı Güney Kore ve ABD'den ithal edilecek. Binaların 2008'de bitirilmesi hedefleniliyor. 
İstanbul'daki diğer kule alanı ise Tasarruf Mevduatı Sigorta Fonu'nun TMSF Torunlar Gıda'ya sattığı Uzanların Esentepe'deki arsası. TMSF bu arsayı, Uzanlara ait olduğu dönemde çıkartılan 70 kat ve 420 ve 300 metrekarelik 2 gökdelen yapmak için gerekli imar hakkıyla birlikte devretti. Uzanların İmar Bankası'na el konulduğu dönemde başlatmaya hazırlandığı projesinde 3 bin araçlık otopark da öngörülüyordu. 
Uzanların Esentepe'de TMSF'nin bitişiğindeki 14 bin 991 metrekarelik arsası 2004 Ekim ayında satışa çıkarıldı. 23 trilyon liraya satışa çıkarılan arsa ihaleye fiyat yükseltmek için giren Bayındırbank tarafından satın alınmıştı. TMSF daha sonra bu arsayı 45.9 milyon YTL'ye Torunlar Gıda'ya ağustos ayında sattı. Arsaya Uzanlar birisi 70 katlı 420 metre, diğeri 50 katlı 300 metre yüksekliğinde iki gökdelen inşa edeceklerdi. Toplam 29 bin 982 metrekare inşaat izinli arsaya bin odalı otel ve residence daireler inşa edeceklerdi. Ayrıca komplekste 3 bin araçlı otopark da olacaktı. 

Dubai 94 kat 
İstanbul Büyükşehir Belediyesi'nin Dubaililerle yapmayı planladığı Dubai Towers İstanbul'da ise iki kuleden birinin 300 metre yüksekliğinde olabileceği belirtilmişti. Dünyanın gökdelenlerle ilgili önde gelen sitelerinden Emporis'in web sayfasında yer alan bilgiye göre Dubaililer'in yapacağı gökdelenlerin birisi 94, diğeri ise 74 katklı olacak. 

</TEXT>
</DOC>
