<DOC>
<DOCNO> 387571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun06.html </URL>
<DATE> 2005/10/18/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bush, Beyaz Saray'da iftar yemeği verdi 
</HEADLINE>
<TEXT>

     ABD Başkanı George W. Bush, Beyaz Saray’da düzenlediği iftar yemeğinde, Müslüman liderlere terörü lanetlemeleri çağrısında bulundu. 
     Bush’un, Müslüman ülkelerin Washington’daki diplomatik temsilcileri ve ABD’nin önde gelen Müslüman liderleri için Beyaz Saray’da bu yıl beşinci defa düzenlediği iftara Türkiye’nin Washington Büyükelçisi Faruk Loğoglu da katıldı. 
     Bush, iftarda yaptığı konuşmada, "Sorumlu Müslüman liderlerin, İslam dinini siyasi amaçları için istismar eden ve soylu inancınızı kirleten bu ideolojiyi kınamasının zamanının geldiğine inanıyorum" dedi. 
     Bush, " Karşımızdaki düşman hakkında çok açık olmalıyız. Masum kadın, erkek ve çocukların canını alan bu katiller, İslam dininden çok farklı olan ve şiddet dolu bir ideolojinin takipçileri" diye konuştu. 
     Bu aşırılık yanlılarının, kendi radikal vizyonlarını paylaşmayan Müslümanları da kafir olarak nitelendirerek hedef aldığını belirten Bush, "Ancak onların bu stratejisi çökecek" dedi. 
     Beyaz Saray kütüphanesine ilk kez bir Kuran-ı Kerim konulduğunu duyuran Bush’un bu sözleri, konuklarca alkışlandı. 
     Konuşmasında konuklara "Ramazanınız mübarek olsun" diyen Bush, teröre karşı mücadeleye katkıda bulunan Müslüman ülkelere de teşekkür etti. 
     
</TEXT>
</DOC>
