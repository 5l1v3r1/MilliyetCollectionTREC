<DOC>
<DOCNO> 367174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonyas19.html </URL>
<DATE> 2005/08/04/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Placido Domingo "Kariyerimin sonu yakın" 
</HEADLINE>
<TEXT>

     İspanyolların dünyaca ünlü opera sanatçısı tenor Placido Domingo, kariyerini noktalamasının yakın olduğunu söyledi. 
     64 yaşındaki şarkıcı, Berlin’de verdiği bir açık hava konserinin 
     ardından düzenlediği basın toplantısında, "Sahneyi terk edeceğim gün yakındır" dedi. Kariyerini tek bir konserle mi yoksa bir turneyle mi noktalayacağına henüz karar veremediğini söyleyen ünlü tenor, "İlk sahneye çıktığım zaman anneannem yaşındaki kadınlarla şarkı söylüyordum. Daha sonra ablam yaşındakilerle, daha sonra da kendi yaşımdakilerle söyledim. Şimdi ise kızım yaşındaki kadınlarla şarkı söylüyorum" diye konuştu. Domingo, "Bazen, herhangi bir konserin ardından yeter, artık bitti demek istiyorum" sözleriyle, kariyerini noktalamayı iki yıldır düşündüğünü ifade etti. İspanyol sanatçı, efsanevi Luciano Pavarotti ve Jose Carreras ile birlikte dünyanın en büyük 3 tenorundan biri kabul ediliyor. 
     
</TEXT>
</DOC>
