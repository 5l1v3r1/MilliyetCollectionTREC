<DOC>
<DOCNO> 376413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko33.html </URL>
<DATE> 2005/09/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Unakıtan Büyüme, ikinci yarıda daha yüksek olacak... 
</HEADLINE>
<TEXT>

     Maliye Bakanı Kemal Unakıtan, bu yılın ikinci yarısında ''birinci yarıdan daha yüksek'' bir büyümenin ortaya çıkacağını söyledi. 
     Unakıtan, Türk ekonomisindeki gelişmeler ve Ağustos ayı sonu itibarı ile Bütçe Uygulama Sonuçları hakkında düzenlediği basın toplantısında, ekonomik büyümenin devam ettiğini, aynı trendin bundan sonra da süreceğini belirtti. 
     Son 3 çeyrekte sağlanan büyüme ile önemli bir başarıya imza atıldığını kaydeden Unakıtan, ''bu şekilde sürdürülebilir büyümeye girilmiştir. Son dönemde 2004 yılı ile kıyaslama yaparak büyümede acaba bir duraklamaya mı gidildi şeklinde konuşmalar oluyor. Büyüme devam ediyor ve edecektir. 2005'in ikinci yarısında, birinci yarıdan daha yüksek bir büyüme ortaya çıkaktır'' dedi. 
     Ekonomideki iyileşmenin, diğer alanlarda da kendisini gösterdiğini anlatan Maliye Bakanı, istihdam edilen kişi sayısının arttığını, işsizliğin azaldığını, kredi hacminin genişlediğini, enflasyonun düşmeye devam ettiğini ve borç yapısında çok belirgin iyileşme görüldüğünü bildirdi. 
     Bileşik faizin bugünlerde yüzde 16'ların altına düştüğünü vurgulayan Unakıtan, bütçedeki borç yapısında da ortaya çıkan iyileşme ile döviz cinsinden borç oranının yüzde 36.7'ye gerildiğini ifade etti. 
     
     BÜTÇE PERFORMANSI 
     Daha sonra Ağustos ayı ve yılın 8 aylık dönemine ilişkin bütçe uygulama sonuçları hakkında bilgi veren Maliye Bakanı Unakıtan, Ağustos ayında bütçe giderlerinin geçen yılın aynı ayına göre yüzde 7, gelirlerin ise yüzde 30.6 oranında arttığını belirtti. 
     Unakıtan, Ocak-Ağustos döneminde de bütçe giderlerinin geçen yılın aynı dönemine oranla yüzde 3.5, gelirlerin ise yüzde 20.3 artış gösterdiğine dikkati çekti. 
     Geçmiş yıllara göre bütün göstergelerde olumlu gelişme kaydedildiğini vurgulayan Maliye Bakanı, şöyle devam etti 
     ''2003 yılı Ağustos ayı sonunda 28.4 milyar YTL, 2004 yılı Ağustos ayı sonunda da 18 milyar YTL olan bütçe açığı, bu yılın aynı döneminde 6.7 milyar YTL olmuştur. Mali disiplin devam ettiği sürece açıktaki hızlı düşüşte sürecektir. 
     Bütçe açığı ne kadar hızlı düşerse, ülkemizin riski de o kadar düşer. Yani faizler de o kadar düşer. Faiz düşerse bütçedeki faiz yükü düşer. Bu yük düştüğünde de ülkenin bir çok yerine daha fazla kaynak ayırma ve vergileri düşürme imkanı doğar.'' 
     
     MALİ DİSİPLİNE DEVAM 
     8 ayın sonunda, faiz dışı fazlada da hedefin yüzde 93.8'inin gerçekleştiğini kaydeden Unakıtan, bu dönemde bütçe ödeneklerinin yüzde 59.1'inin kullanıldığını ifade etti. 
     Unakıtan, faiz giderlerindeki olumlu gelişme ile de 2003 yılı Ağustos ayı sonunda 43.9 milyar YTL, 2004 Ağustos sonunda ise 40.5 milyar YTL faiz ödenmesine karşılık, bu yıl aynı dönemde 32.3 milyar YTL'lik faiz ödemesinde bulunulduğunu bildirdi. 
     Bu yıl, geçmiş yılların aksine ödeneklerin daha erken serbest bırakıldığını ve Ağustos ayı sonunda da faiz dışı giderlerde ödeneklerin yüzde 60.1'inin kullanıldığını belirten Unakıtan, daha sonra şöyle konuştu 
     ''Şimdi bütçe okumasını bile bilmeyenler ahkam kesiyor, Harcamalarda disiplin bozuldu diye. Arkadaşlar ödenekler artmamış. Bütçe okumasını bilmeyenlerin yanlış analizi, milletimizi de bazen yanıltıyor. Bizim harcama disiplinimiz aynen devam ediyor. Artık Türkiye harcama yönünden disiplin altına girmiştir. Mevzuatı ile idaresi ile bu konuda taviz söz konusu değildir. 
     Maliye Bakanı, bütçe gelirlerinde ise hedefin yüzde 67.4'ünün Ağustos sonu itibarı ile gerçekleştirildiğini, vergi gelirlerinde de yüzde 21'lik artış sağlandığını vurguladı. 
     
     3 YILLIK BÜTÇE GELİYOR 
     Unakıtan, Kamu Mali Yönetim Kanunu ile Türkiye'nin ''3 yıllık'' bir bütçe uygulamasına geçtiğini de hatırlatırken, kamu kuruluşlarının önümüzdeki 3 yıla ilişkin bütçe tekliflerini Ağustos sonuna kadar Maliye'ye bildirdiğini anlattı. 
     Bu çerçevede 17 Ekim'de 3 yıllık bütçenin TBMM'ye sunulacağına işaret eden Unakıtan, ''Türkiye ilk kez, 3 yılda ne yapacağını ortaya koymuş olacak. Hükümetlerin icraatı bütçede gösterilir. Memuruna, işçisine ne ödeyeceğini, nereden ne vergi alacağını, nereye ne yapacağını göreceğiz. Önceden hiç önünü göremeyen Türkiye, 3 yıllık önünü görecek. Çağdaş ülkelerin de yaptığı budur'' açıklamasında bulundu. 
     
     VERGİDE ELEKTRONİK BEYAN UYGULAMASI 
     Vergideki elektronik beyan uygulamasıyla 2004 yılı Ekim ayında 34 bin e-beyan'a karşılık, Ağustos ayında 2 milyon 54 bin beyannamenin elektronik ortamda verildiğini ifade eden Unakıtan, e-beyanda toplam sayının da 10 milyon 224 bine ulaştığını kaydetti. 
     
     HAZİNE ARAZİLERİNİN SATIŞI 
     Unakıtan, açıklamalarının son bölümünde, Hazine arazilerinin satışı konusunda da bilgi vererek, şu ana kadar 29 sosyal tesisin satışından, 23 milyar YTL gelir elde edildiğini belirtti. 
     Bakan Unakıtan, mayınlı arazilerin temizlenerek ekonomiye kazandırılmasına ilişkin projede de sona gelindiğini, buna ilişkin ihalelerin önümüzdeki günlerde yapılacağını kaydetti. 
     Maliye Bakanı Unakıtan, Hazine'ye ait arazilerin yatırımcılara bedelsiz devrini öngören kanun uyarınca da, bu yıl 60 girişimciye 191 adet taşınmazın devredildiğini anlattı. 
     Unakıtan bu yatırımlarla, 3 bin 618 kişiye istihdam yaratılacağını da sözlerine ekledi. 
     Bakan Unakıtan, daha sonra soruları yanıtladı. 
     
</TEXT>
</DOC>
