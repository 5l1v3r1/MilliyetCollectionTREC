<DOC>
<DOCNO> 366556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/axgun02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Facia 'Geliyorum' diyor 
</HEADLINE>
<TEXT>


Gölcük'teki Denizevler Mahallesi'nin zemini sıvılaştı, mahalle denize doğru 2,5 metre kaydı. Kendilerine gösterilen kalıcı konutlar karşılığında para istenmesine karşı çıkan mahalleliye göre "evler sağlam" 

EBRU DOĞAN Kocaeli DHA 

Marmara Depremi'nin merkez üssü Gölcük'te Bakanlar Kurulu kararıyla "Afete maruz bölge" ilan edilen Denizevler Mahallesi'nde oturanlar, kendilerine kalıcı konut verilmesine rağmen evlerini boşaltmıyor. 
İhsaniye Belediye Başkanı Ahmet Levent, karara rağmen vatandaşla karşı karşıya kaldıklarını belirtirken, mahalle sakinleri kendilerine gösterilen kalıcı konutlar için para istenmesine karşı çıkıyor. 

Zemin sıvılaşmış 
Marmara Depremi'nde, yanıbaşındaki Kavaklı Mahallesi'nde büyük bir kara kütlesinin üzerindeki ev ve işyerleriyle birlikte denize göçtüğü bölgede deniz, Denizevler Mahallesi'nin içine kadar girdi. 
Yapılan tespitlerde, bu bölgede denize doğru yaklaşık 2,5 metrelik göçme ve kayma olduğu anlaşıldı. Etüdlerde de zeminin tamamen sıvılaştığı ve aktif sulu toprak yapısı olduğu belirlenince, 3 Eylül 2001'de Bakanlar Kurulu kararıyla mahalle "Afete Maruz Bölge" ilan edildi. 
Buradaki 500 hanenin boşaltılması, bina sahiplerine de kalıcı konutlardan ev verilmesi kararlaştırıldı. Mahalledeki 105 hanenin sahibi kalıcı konut için başvururken, diğerleri "Bizim binalarımız sağlam" diyerek evlerini boşaltmayı reddetti. 

'Rant kavgası' iddiası 
Depremde evlerinde bir sıva çatlağı dahi oluşmadığını ileri süren mahalle sakinleri ise, bölgede rant kavgası olduğunu iddia etti. Bölgede oturan Yaşar Akkılıç, "Devlet bizden sağlam evlerimizi bırakıp kalıcı konutlara taşınmamızı, ayrıca kalıcı konutlar için para ödememizi istiyor. Bu adaletsizlik. Benim evim sağlam. Yetkililerin bize, eve karşılık ödemesiz ev vermesi gerekir" diye konuştu. 

Kiraya verenler de var 
Bu arada, kalıcı konutlardan ev alan bazı mahalle sakinlerinin, buraları kiraya verip, Denizevler Mahallesi'ndeki evlerde oturmayı sürdürdüğü, bazılarının da kalıcı konuta geçip, eski evini kiraladığı ortaya çıktı. Uzmanlara göre, bölgede yeni bir deprem olursa, mahallenin zemini sıvılaştığı için, binaları ve oturanları büyük bir tehlike bekliyor. 


</TEXT>
</DOC>
