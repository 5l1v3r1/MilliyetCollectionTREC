<DOC>
<DOCNO> 390461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy15.html </URL>
<DATE> 2005/10/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Genelkurmay Başkanı Adeta Silahlı Kuvvetlerin sabrını ölçüyorlar 
</HEADLINE>
<TEXT>

     Genelkurmay Başkanı Orgeneral Hilmi Özkök, 29 Ekim Cumhuriyet Bayramı mesajında, "Son dönemde Silahlı Kuvvetlere yönelik maksatlı yıpratma kampanyası yürütülmektedir. Adeta sabrımız ölçülmektedir" dedi 

Orgeneral Özkök, mesajında içinde yaşamakta olunan coğrafyada, gelecekte neler olabileceğini de sürekli değerlendirmenin önemini vurgulamak istediğini belirtti. 
     
     YIPRATMA KAMPANYASI YÜRÜTÜLÜYOR 

     "Çünkü tarih bu coğrafyada öngörülemeyen ancak barındırdığı uluslara acı yaşatan ve ibret alınması gereken onlarca olayla doludur. Bu sebeple, Türkiye gibi etrafı çok sayıda istikrarsızlıklarla dolu bir coğrafyada yaşayan bir ülkenin, güvenliğini sağlamak ve menfaatlerine yönelik tehditleri caydırmak için her bakımdan güçlü Silahlı Kuvvetlere sahip olması hayati önem taşımaktadır" diyen Orgeneral Özkök, Türkiye gibi etrafı çok sayıda istikrarsızlıklarla dolu bir coğrafyada yaşayan bir ülkenin, güvenliğini sağlamak ve menfaatlerine yönelik tehditleri caydırmak için her bakımdan güçlü Silahlı Kuvvetlere sahip olmasının hayati önem taşıdığını belirtti. Bu gerçeğe rağmen son zamanlarda belirli çevrelerce Silahlı Kuvvetlerle ilgili maksatlı bir yıpratma kampanyasının yürütüldüğünü kaydeden Özkök şöyle dedi 
     
     TSK’NIN SABRI ÖLÇÜLÜYOR 

     "Bu çevreler son dönemde, özellikle toplumu bir arada tutan ortak değerleri ve ülkü birliğini aşındırmaya, ulusal onurumuzu zedelemeye ve toplumsal uyumun sağladığı ilave gücü yok etmeye yönelik söylemlerde bulunmakta, bunu başarmak için de Türk Silahlı Kuvvetlerinin ulus ile olan bağlarını zayıflatmaya ve onun saygınlığına gölge düşürmeye çalışmaktadırlar. Hatta bunlardan bazıları Silahlı Kuvvetlerle uğraşmayı misyon edinerek, adeta Türk Silahlı Kuvvetleri’nin sabrını ölçmektedirler. 
     Ancak unutulmamalıdır ki, güvenlik içerisinde olmadan ne refah, ne özgürlükler, ne demokrasi ve ne de yeni nesiller için garanti edilmiş bir gelecek vardır. 
     Türk Ordusu hizmetinde olduğu Türk ulusunun birlik ve beraberliğinin, var oluşumuzun, devletin ülkesi ve milletiyle bölünmez bütünlüğünün, Anayasa ile müesses Cumhuriyet Rejiminin ve ulusal menfaatlerimizin en önemli ve kararlı koruyucusu gelecekte sahip olmamız gereken özgüvenin ve içinde yaşadığımız bu zor coğrafyada üniter bir devlet olarak ayakta kalabilmenin en etkin kurumudur." 
Türkiye Cumhuriyeti’nin 82 nci kuruluş yıl dönümünü kutlamanın gurur ve heyecanı içinde bulunduklarını belirten Orgeneral Özkök, tarihteki büyük devletlerin kendi toplumlarında oluşturdukları ortak idealler ve yarattıkları toplumsal sinerjiyle o günkü güçlerine ve büyüklüklerine ulaşmış olduklarını belirtti. 

     
</TEXT>
</DOC>
