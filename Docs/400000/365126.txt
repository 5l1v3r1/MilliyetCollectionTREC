<DOC>
<DOCNO> 365126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo30.html </URL>
<DATE> 2005/07/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Gençlerbirliği sezonu açtı... 
</HEADLINE>
<TEXT>

     Gençlerbirliği, 2005-2006 sezonunu tesislerinde düzenlediği törenle açtı. 
     Beştepe İlhan Cavcav Tesisleri’ndeki törene, kulüp başkanı İlhan Cavcav, yönetim kurulu üyeleri, futbolcular, gazeteciler ve taraftarlar katıldı. 
     Açılışta bir konuşma yapan başkan Cavcav, sayıca az ama çok kaliteli bir taraftara sahip olduklarını belirterek, "Bu sezona girerken çeyrek asırdır başkanlığını yaptığım bu kulübün kaliteli taraftarının desteğiyle çok büyük başarılara imza attı" dedi. 
     Altyapının önemine değinen başkan Cavcav, şöyle konuştu 
     "Bir takım için altyapı çok önemlidir. Bu nedenle altyapımıza çok önem verdik ve birçok futbolcuyu hem kendi kulübümüze hem de büyük kulüplere, yani Türk futboluna kazandırdık. Bizler gelip geçiciyiz. 
     Önemli olan bizden sonrası. Öyle bir kulüp bırakmalıyız ki daima sorunsuz, problemsiz, büyük başarılara imza atsın." 
     
     GİDEN FUTBOLCULAR 
     Cavcav, bu sezon takımdan ayrılan futbolcularla ilgili olarak, "Biz onları düşündüğümüz için böyle oldu. Geçen sezon aldıkları paranın altında bir ücret önermiştik. Bu onlar için haksızlık olacağından doğal olarak hepsi takımdan ayrılmak zorunda kaldı" dedi. 
     Geçen sezon Havuz Sistemi’nden 5,5-6 trilyon lira gelir elde ettiklerini belirten Cavcav, "Ancak 23,5 trilyon lira para harcadık. 
     Bunun karşılığında da lig beşinciliği tesellimiz oldu. Bu sezon da futbolcu ödemelerinde denge unsurunu yakalamak için çok fazla ücretler veremedik. Örneğin Youla’ya yıllık 300 bin avro para verirken, Beşiktaş’a 1 milyon 250 bin avroya sattık. Hem biz hem de Youla kazandı" diye konuştu. 
     Cavcav, teknik direktör Ziya Doğan ile Gençlerbirliği’nin bu sezon ligde birçok takımın korkulu rüyası olacağını sözlerine ekledi. 
     Daha sonra futbolcular tek tek sahaya çağrılarak seyircilere tanıtıldı ve kesilen kurbanın kanı alınlarına sürüldü. 
     Öte yandan, kulüpten ayrılan Ümit Bozkurt’un yerine bu sezon takım kaptanlığını, 5 numaralı formasıyla Erkan Özbey’in yapacağı açıklandı. 
     
</TEXT>
</DOC>
