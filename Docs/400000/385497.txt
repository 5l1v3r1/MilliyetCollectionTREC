<DOC>
<DOCNO> 385497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko43.html </URL>
<DATE> 2005/10/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakan Çelik Eğitim sistemimiz ekonomiye duyarlı değil 
</HEADLINE>
<TEXT>

     Milli Eğitim Bakanı Hüseyin Çelik, ''Türkiye'de perakende sektöründe gelişmeler varken, 60 milyar dolarlık bir sirkülasyon varken, buna yönelik olarak bizim bakanlık olarak ara eleman yetiştirmek boynumuzun borcudur'' dedi. 
     Çelik, Alışveriş Merkezleri ve Perakendeciler Derneği AMPD ile Birleşmiş Markalar Derneği BMD ortak projesi olan Türkiye genelindeki Anadolu ticaret meslek liselerinde perakendecilik eğitimine yönelik protokolün imza töreninde yaptığı konuşmada, kolay veya zor prosedürün olmadığını, kolaylaştırılan ve zorlaştırılan prosedürler olduğunu söyledi. 
     Kendilerinin görevlerinin prosedürleri kolaylaştırmak olduğunu ifade eden Çelik, devletin vatandaşın işini, hükümetlerin de sektörlerin işini kolalaştırdığını anlattı. 
     Çelik, ''Amaç üzüm yemektir, bağcı dövmek değil. Birbirimize zorluk çıkararak bir yere varamayız'' dedi. 
     Çelik, OECD'nin hazırladığı raporda, Türkiye'deki mesleki ve teknik eğitimin oransal olarak çok aşağıda olmasının ve sektörlerin ihtiyacına cevap veremeyecek konumda olmasının eleştirildiğini hatırlattı. 
     Eğitimcilerin bir bahçıvan gibi olduklarını anlatan Çelik, ''Eğer her çiçeğin ayrı özellikte ve güzellikte olduğunu idrak etmezsek, o çiçeklere o şekilde yaklaşmazsak, biz çiçek yetiştiremeyiz. Bu bahçeyi eğrelti otları sarar'' diye konuştu. 
     Eğitimin demokrasiye duyarlı hale getirilmesi gerektiğini ifade eden Çelik, bunu gerekli değişikliklerle yaptıklarını ve yapmaya devam edeceklerini kaydetti. 
     Eğitim sisteminin de ekonomiye duyarlı olmadığını dile getiren Çelik, şunları söyledi 
     ''Perakendeci, tekstilci ne istiyor, hangi vasıfta insan istiyor, ben buna yönelik eğitim yapmazsam, bu kişiler sadece diploma alırlar. Gittikleri kapılardan da geri dönerler. Lise diploması olan insanların hiçbiri ilerde aranmıyorlar, hatta kapıdan içeri sokulmuyorlar.'' Çelik, otelcilik ve turizm liseleri açılırken bazı kişilerin ''garsonun da mektebi mi olurmuş '' diye kendilerini yadırgadıklarını anlattı. Çelik, ''Türkiye'de perakende sektöründe gelişmeler varken, 60 milyar dolarlık bir sirkülasyon varken, buna yönelik bizim Bakanlık olarak ara elaman yetiştirmek boynumuzun borcudur'' dedi. 
     
     ''AKLIN YOLU BİRDİR'' 
     AMPD ile BMD'nin Türkiye genelinde Anadolu meslek liselerinde perakendecilik eğitimi konusunda kendilerine bir teklif getirdiklerini ve bakanlık olarak da bu teklife olumlu baktıklarını ifade eden Çelik, ''Aklın yolu birdir. Biz başkalarının akıllarından istifade etmekten şeref duyarız'' dedi. 
     Çelik, ''Bu okul benimdir dokunmayın. Kimsenin burnunu sokmasına müsaade etmem'' gibi bir yaklaşımı terk ettiklerini belirterek, sektörde bulunan kişilerin hangi özellikte eleman yetişmesi gerektiğini kendilerinden daha iyi bildiklerini söyledi. 
     Atılan bu adımın önemli olduğunun altını çizen Çelik, işbirliğinin burada kalmayacağını ümit ettiğini ifade etti. 
     Çelik, konuşmasının sonunda işbirliğinin sadece müfredat hazırlamaktan ibaret olmayacağına işaret ederek, AMPD ile BMD'den Milli Eğitim Bakanlığı'nın yürüttüğü ''Eğitime Yüzde Yüz Destek Kampanyası'' çerçevesinde İstanbul'da Perakendecilik Meslek Lisesi yapma sözü aldıklarını bildirdi. 
     
     ''2005, MİLAT OLARAK KABUL EDİLMELİ'' 
     BMD Başkanı Saruhan Tan da BMD'nin girişimleriyle Anadolu Üniversitesi'nde perakende bölümünün açılmasının ardından şimdi de meslek liselerinde bu alanda eğitim verileceğini söyledi. 
     2005 yılının bu anlamda bir milat olarak kabul edilmesi gerektiğini belirten Tan, sektörün 60 milyar doları aşan büyüklükte olduğunu ve yüz binlerce çalışanın bulunduğunu kaydetti. 
     Sektördeki firmaların her yıl çalışanlarının yüzde 30'unu değiştirmek zorunda kaldığını anlatan Tan, bu projeyle birlikte sektörde çalışanların işlerini kariyer fırsatı olarak görmelerinin sağlanacağına dikkat çekti. 
     AMPD Yönetim Kurulu Başkanı Nuşin Oral da sektörde uzmanlık eğitiminin eksikliğinin satış danışmanlığının bir atlama taşı olarak görülmesine neden olduğunu söyledi. 
     Oral, bu girişimleriyle satış danışmanlığının dünyanın diğer ülkelerinde olduğu gibi Türkiye'de de atlama taşı olarak görülmekten çıkacağını, kalıcı bir meslek olarak kabul edileceğini kaydetti. 
     
     PROJE... 
     Milli Eğitim Bakanlığı ile AMPD ve PMD işbirliğiyle sektöre yetişmiş insan kaynağı bulma güçlüğünü gidermek ve sektörün ihtiyacı olan eğitimli işgücünü sürekli hale getirmek üzere ticaret meslek ve anadolu ticaret meslek liselerinde perakendecilik eğitimi başlatılması kararlaştırıldı. 
     Perakende Yönetimi Alanı ve Dalları bölümlerinin açılmasını hedefleyen proje kapsamında, ilk aşamada aralarında İstanbul, Ankara, İzmir gibi illerin bulunduğu 10 ildeki 15 Anadolu Ticaret Meslek Lisesi'nde Perakende Yönetimi Alanı ve Dalları bölümü açılacak. 
     Bölüm açılan bazı okullarda uygulama sınıfı kurulacak. 
     Her iki derneğin üyesi olan tanınmış markalar, öğrencilere staj garantisi ve işyerlerinde öncelikli istihdam imkanı sağlayacak. 
     
</TEXT>
</DOC>
