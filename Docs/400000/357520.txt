<DOC>
<DOCNO> 357520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko10.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PO bayilerine Profilo Telra yazarkasa 
</HEADLINE>
<TEXT>


EBRU SUNGUR 

Profilo Şirketler Grubu CEO'su Göksen Körezlioğlu, Petrol Ofisi'nin PO toplam 3 bin 885 istasyonundaki tüm pompalara Profilo Telra yazarkasa takılması konusunda PO ile anlaşma imzaladıklarını açıkladı. Bir yazarkasanın fiyatının 1.250 - 1.550 dolar arasında değiştiğini belirten Körezlioğlu, anlaşmanın yaklaşık 30 milyon dolarlık bir projeyi içerdiğini bildirdi. PO istasyonlarının, yazarkasalarını almak için İş Bankası'ndan 24 aya varan vadeyle yüzde 1.39 faiz oranından kredi kullanabileceklerini söyleyen Körezlioğlu, kredi imk nından diğer akaryakıt şirketlerinin istasyonlarının da yararlanabileceğini ifade etti. 

60 bin pompa 
Türkiye'deki 13 bin akaryakıt istasyonunda yaklaşık 60 bin pompaya yazarkasa koymayı öngören tebliğin dün yürürlüğe girdiğini hatırlatan Körezlioğlu, şöyle konuştu "Yasa, dün itibariyle istasyonların yazarkasa teminat anlaşması yapmalarını zorunlu kılıyor. Teslimatlar ise temmuz sonu - ağustos başı gibi olacak." 
Körezlioğlu, bu alanda pazar paylarının yüzde 50'ye ulaşacağını öngördü. 


</TEXT>
</DOC>
