<DOC>
<DOCNO> 376318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yazar/tamer.html </URL>
<DATE> 2005/09/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Havai fişekle havaya silah sıkmak 
</HEADLINE>
<TEXT>


Denizli'de Deda Düğün Salonu'nda, Nazan - İsmail Derici çiftinin düğünü sırasında atılan havai fişekler, arkadaki Atatürk Ormanı'na düşerek kuru otların tutuşmasına neden oldu. Kısa sürede büyüyen alevler, genç ormanın bir bölümünü sardı. Denizli ve çevre ilçelerden gelen çok sayıda itfaiye aracının 2 saat süren çalışmaları sonunda yangın güçlükle söndürülebildi. 4 Eylül, Hürriyet 
Denizli'deki itfaiye araçları, mesailerini havai fişek yangınını söndürmek için harcarken, kendi bölgelerinde çıkan yangınlara yetişemedikleri için kim bilir kaç ev, kaç tesis daha fazla hasar görmüştür 

İtfaiye nöbette 
Bu soruyu sorarken, 2 yıl önce yazdığım bir yazıyı hatırladım. Ankara Belediye Başkanı Melih Gökçek, 5 temmuz 2003'te Göksu Parkı'ndaki gölet açılışında havai fişek gösterisi yapmak istemiş, dönemin Ankara Valisi Yahya Gür yangın tehlikesine dikkat çekerek izin vermek istemeyince, "İtfaiyeyi hazır bekletirim" diyerek diretmişti. İtfaiyenin Göksu Parkı'nda havai fişekler için nöbet tuttuğu saatlerde, Türközü Mevkii'nde bir benzinlikte büyük bir yangın çıkmış ve itfaiye olmadığı için müdahale edilemeyen yangın 70'i ağır 190 kişinin yaralanması, 8 otomobilin infilak etmesi, 100 konutun ağır hasar görmesi ve bir gecekondunun yıkılmasıyla sonuçlanmıştı. 
Yetkililere bir soru Zaten yetersiz olan itfaiyelerimizin görevi, havai fişek gösterilerinin yapılacağı yerlerde nöbet tutmak mıdır 

Erdoğan el koydu 
İstanbul semalarının her gece havai fişek gösterileriyle renklendiği, her önüne gelenin düşüncesizce ve de görgüsüzce, tehlikelerine aldırmadan havai fişek attırmaya başladığı yıl 2003 yazıdır. Aynı tarihlerde bendeniz, bu köşede rastgele havai fişek atmanın sakıncalarını defalarca gündeme getirmiş, ancak ne medyadan, ne de yetkililerden destek bulabilmiştim. 
Aradan 2 yıl geçti. Bu arada havai fişekli kutlamalar daha da azıttı. Ve geçen hafta ansızın Başbakan Erdoğan, "Batı'da havai fişekler bu kadar yaygın kullanılmıyor. Sadece havaya sıkılan silahları, bireysel silahsızlanmayı değil, havai fişekleri de masaya yatırmalıyız" deyiverdi. Geleneksel düğünlerimizde havaya sıkılan kurşunların, Başbakan'a büyük şehirlerdeki kutlamalarda havaya fırlatılan havai fişekleri çağrıştırması da ilginçti. 
Ritz Carlton Oteli'nde yapılan tüm toplantıları boykot ettiğinde olduğu gibi, havai fişek meselesinde de yakın arkadaşlarım hariç neredeyse tek destekçimin Başbakan olması ne garip değil mi 

Polise "bağış" şart 
Dün bir havai fişek firmasını müşteri gibi arayarak, Hilton'da bir düğünde havai fişek gösterisi istiyorsak ne yapmamız gerektiğini sordum. "Önce kaymakamlığa, oradan emniyet müdürlüğüne, emniyetten tekrar kaymakamlığa giderek 3 aşamalı izin almak gerek. Bu izinler 3 - 4 gün sürer. İzin alınsa da Polis Derneği'ne 250 YTL bağış yapmadan havai fişek gösterisi yapamazsınız. Bütün bunları biz sizin için yapıyoruz tabii " 
Prosedürde 2 yıl öncesine göre en ufak bir fark yok. Yalnız 2 yıl önce havai fişek atılan yerde itfaiyenin de bulunması zorunluydu. Pekiyi ya şimdi 
Telefonun öbür ucundaki muhatabım, "İtfaiye de lazım tabii. 1 saati 650 YTL'den kiralıyorsunuz..." dedi, ama anladım ki gerekli yerlere bağışı yaptınız mı itfaiyeye ihtiyaç yok. Zaten kentteki yangınlara bile yetişemeyen itfaiyenin her gece kentin dört bir yanından havalara fışkıran kutlamaların önünde nöbet tutacak hali de yok. 

Bakan düğününde... 
Pazar günü bizim gazetede "Bakan düğününde havai fişekler" başlıklı bir haber vardı. Orman Bakanı Osman Pepe ve Enerji Bakanı Hilmi Güler, çocuklarının mürüvvetlerini görme telaşından olsa gerek Başbakan Erdoğan'ın havai fişek hassasiyetini es geçmişler. Kocaeli'ndeki düğünde havai fişek gösterisi de yapılmış. Ama bundan sonra olmaz. Yeter ki Başbakan bu haklı uyarısını birkaç kez tekrarlasın. Havai fişekçiler bile Başbakan'ı karşılarına almaya cesaret edemez. 



</TEXT>
</DOC>
