<DOC>
<DOCNO> 355431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo06.html </URL>
<DATE> 2005/06/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sürpriz gelişme, Nihat Real Sociedad'ta kalıyor 
</HEADLINE>
<TEXT>

     Şenhan Bolelli bildiriyor 

İspanya'nın Real Sociedad takımında oynayan milli futbolcu Nihat Kahveci'nin, Rusya'nın CSKA Moskova takımına transferi uzadıkça, kulübünde kalma olasılığı daha da artıyor. 
     Nihat'ın transfer etmek için geçen sezonun yarısında en ciddi ve en iyi öneriyi getiren CSKA Moskova, transferden vazgeçmiş görünüyor. 
     CSKA Moskova ile daha önceden anlaşan Real Sociedad Kulübü, transferin henüz resmileşmemesinden dolayı Rus kulübünü sorumlu tutarken, anlaşmada herhangi bir değişikliği kabul etmeyeceğini duyurdu. 
     Bask bölgesinin gazetelerinden Diariovasco'da yer alan Real Sociedad Kulübü kaynaklı haberlerde, son kararlarını vermeleri için Rus kulübünün yöneticilerine ultimatom gönderildiği ifade ediliyor. 
     CSKA Moskova ile 10 milyon Avro bonservis ücretine anlaşan Real Sociedad, karşı tarafın anlaşmada yapmak istediği değişiklikleri hiçbir biçimde değiştirmeyeceğini ve Nihat'ın Rus ekibine gitmemesi durumunda satılmayacağını bildirdi. 
     Kulüp yönetimi, ''Nihat bizim futbolcumuz ve hiçbir fiyata satmayacağız. CSKA Moskova bir karar almalı, yaptığımız anlaşmanın dışında başka bir fiyata onu satmayız'' dedi. 
     Real Sociedad'ta, 30 Haziran'da yapılacak genel kurul öncesinde başkan adaylarının tümü Nihat'ın kulüpte kalmasından yana olduğunu açıkladılar. 
     Nihat'ın, gelecek yıl haziran ayına dek kulübüyle sözleşmesi bulunuyor. 25 yaşındaki milli futbolcu, geçirdiği sakatlığın ardından geçen haftalarda Münih ve Londra'da sağlık kontrollerinden geçirilmiş ve CSKA Moskova ile anlaşması için bu kontrollerin sonucunun beklendiği iddia edilmişti. Nihat'a, İspanyol Valencia CF ve Türkiye'den Fenerbahçe'nin de öneri getirdiği biliniyor. 

     
</TEXT>
</DOC>
