<DOC>
<DOCNO> 390747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonyas03.html </URL>
<DATE> 2005/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
’Yasak aşk’a okuldan atma cezası 
</HEADLINE>
<TEXT>

     
     Levent ULUÇER PEKİN, DHA 
     
GÜNEY Çin Normal Üniversitesi tarafından uygulanmaya başlayacak yeni kurallara göre, bundan böyle evli bir kişiyle ilişkisi olan, ya da sevgilisiyle birlikte yaşayan öğrenciler cezalandırılabilecek. 
     Hong Kong’da yayımlanan Güney Çin Sabah Postası gazetesinin haberine göre, flört ya da başkasının evliliğini ’sabote etmek’, üniversitenin uygulamaya koyduğu kuralların ihlali için yeterli sayılıyor. Yeni kurallar uyarınca, bu konularda suç işleyen kişi, uyarılmaktan başlayıp, okuldan atılmaya kadar varabilen cezalarla karşılaşacak. Ancak ceza verilmeden önce öğrenciye savunma hakkı da tanınıyor. 
     Çin’deki birçok üniversitede benzer kurallar bulunduğu hatırlatılırken, okulların bu uygulamasını ’saçma’ bulanlar ise öğrencilerin cinsel yaşamlarında serbest olmaları gerektiğini ve ispatı zor olduğu için bu gibi kuralların uygulanmasının da zor olduğunu düşünüyor. 
     Haberde görüşüne yer verilen bir erkek öğrenci, ’iş ticarete dökülmediği müddetçe’, cinsel yaşamlarına karışılmasının doğru olmadığını belirtiyor. Bir üniversite öğretim görevlisiyse, öğrencilere rehberlik de edecek’ bu tür kuralların gerekli olduğunu savunarak, "Bir standart getirip, öğrencilere neyin doğru olduğunu söylemeliyiz" diyor. 
     
</TEXT>
</DOC>
