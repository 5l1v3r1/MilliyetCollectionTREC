<DOC>
<DOCNO> 371562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko03.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışı 5 milyon cep telefonu kapatılacak 
</HEADLINE>
<TEXT>


MOBİSAD Başkanı Dursun, Telsiz Yasası'nın uygulamaya girmesiyle birlikte kayıt dışı olan 5 milyona yakın GSM telefonunun görüşmelere kapatılacağını söyledi 


Mobil İletişim Sistemleri ve Araçları İşadamları Derneği MOBİSAD Başkanı Murat Dursun, resmi bilgilere göre, yurda çeşitli yollarla kaçak girmiş kayıt dışı 12 milyon cep telefonu bulunduğunu söyledi. 

Gasplar azalacak 
MOBİSAD tarafından Antalya'da düzenlenen yeni Telsiz Yasası ile ilgili bilgilendirme toplantısında konuşan Dursun, geçen ay yürürlüğe giren 5392 sayılı Telsiz Yasası'nın 13 Aralık'tan itibaren uygulanmaya başlanacağını hatırlattı. Dursun, yasanın uygulanmaya başlamasıyla birlikte Türkiye'de kayıt dışı olan yaklaşık 5 milyona yakın cep telefonunun görüşmelere kapatılacağını tahmin ettiklerini kaydetti. 
Sektörde kayıt dışılığın büyük boyutlara ulaştığını, yeni yasayla birlikte bu kirliliğin, gasp ve kapkaç gibi suçların ortadan kalkacağını belirten Dursun, şöyle konuştu "Cep telefonunda işlenen gasp ve kapkaç olayları, suç oranları arasında yüzde 48'e ulaşıyor. Bunun yargıdaki yükü ise yüzde 30 civarında bulunuyor. Bu yasa, toplumda cep telefonu sektöründeki olumsuzlukları da ortadan kaldıracak ve adaletin yükünü hafifletecektir. Bu yasaya herkes sahip çıkmalı." 

5 YTL'ye kayıt 
Yasayla birlikte kayıt dışı telefonların 5 YTL karşılığı bedelle kayıt altına alınacağını da hatırlatan Dursun, bu yasanın kesinlikle af olmadığını söyledi. Ülke genelinde 15 bine yakın satıcının ticari kaydı bulunmadığına dikkati çeken Dursun, "İşte bu yasa, tüm bunları kayıt altına alacak" dedi. 
Telekomünikasyon Kurumu İstanbul Bölge Müdürü İbrahim Bayraktar da GSM sektöründe 50 milyar dolarlık kayıt dışılık olduğunu iddia etti. 


</TEXT>
</DOC>
