<DOC>
<DOCNO> 353032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur09.html </URL>
<DATE> 2005/06/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ev sahibini soymak için kiralık kapkaççı tuttu 
</HEADLINE>
<TEXT>

     Soner KOCAER DHA 

      ANTALYA'da ev sahibi Fatma Gül Yılmaz'a, ölen eşinden 37 bin YTL kaldığını öğrenen Nuri Yavuz, kadının parasını almak için kapkaççı kiraladı. Yavuz, ev alacağını söyleyen Yılmaz'ı, ev bakma bahanesiyle boş bir alana götürdü. Bu sırada arkadan yaklaşan kiralık kapkaççı, kadının içinde 37 bin YTL'lik hamiline yazılı çek ve 1900 dolar bulunan çantasını kaparak kaçtı. Polis, Yavuz'un çelişkili ifadesi üzerine planı ortaya çıkardı. 
     İşsiz Nuri Yavuz, oturduğu kiralık evin sahibi Fatma Gül Yılmaz'a ölen eşinden 37 bin YTL kaldığını öğrenince, parayı almak için plan yaptı. İddiaya göre kadının çantasının kapması için 100 YTL karşılığında Güven Kaynak'la anlaştı. Ev almak isteyen Yılmaz'ı, Konuksever Mahallesi'ndeki boş bir alana götüren Yavuz, kadınla birlikte yürürken arkalarından yaklaşan Güven Kaynak, Gül Yılmaz'ın kolundaki çantaya saldırdı. Kadını yerde sürükleyen Kaynak, çantayı alarak kaçtı. Nuri Yavuz, bir süre kapkaççının peşinden koşan Nuri Yavuz, yakalayamadığını söyleyerek geri döndü. 
     Yaralı halde yerde yatan Yılmaz ile olay sırasında yanında bulunan kiracısı, polis merkezine götürüldü. İfade veren Yılmaz, çantasında 37 bin YTL'lik hamiline yazılmış çek ve 1900 dolar olduğunu söyledi. 
     Şüpheli hareketleri bulunan Nuri Yavuz ise çapraz sorguya alındı. Yavuz, ev sahibine kapkaç yapan kişiyi 100 YTL karşılığında kiralık tuttuğunu itiraf etti ve adını verdi. Harekete geçen polis, kiralık kapkaççı Güven Kaynak'ı evinde yakaladı. Yapılan aramada ev sahibi kadının çantası, içindeki çek ve para da evde bulundu. Para ve çek Yılmaz'a teslim edilirken, iki zanlı çıkarıldıkları mahkemece tutuklanarak cezaevine gönderildi. 
     
</TEXT>
</DOC>
