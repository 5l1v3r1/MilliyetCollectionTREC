<DOC>
<DOCNO> 386584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/oztrak.html </URL>
<DATE> 2005/10/14/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Şölen bitti deme zamanı 
</HEADLINE>
<TEXT>


Bu hafta yayımlanan ödemeler dengesi rakamları ağustos ayında bir yıllık cari işlemler açığının 20,7 milyar dolara ulaştığını gösteriyor. 2005 yılı için son tahmin edilen GSMH rakamını esas alırsak cari açığın GSMH'ye oranı yüzde 5,9 oluyor. Bu, Türkiye tarihinde rekor ve daha da yükseleceğe benziyor. 

Nasıl finansman 
Açıktaki artış dış ticaret dengesindeki hızlı bozulmadan kaynaklanıyor. Bunun iki önemli nedeni var TL'nin yabancı paralar karşısında hızlı değer kazanması sonucunda ithal malların yerli mallara göre ucuzlaması ve özel tasarruf yatırım farkında gerileme. Bazılarına göre finanse edebildiğimiz sürece bu bir sorun değil. Ancak bunu hangi koşullarda ve nasıl finanse ettiğimize bakmak lazım. 
Geçmiş deneyim, uluslararası piyasalarda risk iştahındaki artışa bağlı büyümeleri ani duruşların izlediğini ortaya koyuyor. Bu nedenle, piyasalarda itici faktörlerin h kim olduğu bir ortam nedeniyle finanse edilebilen, cari açığın hızla artması önemli bir kırılganlık olarak algılanır. 

Net hata noksanla 
Cari açığı nasıl finanse ettiğiniz de önemlidir. Doğrudan yabancı sermaye yatırımı gibi istikrarlı ve borç yaratmayan fonların finansman içindeki ağırlığı kırılganlığı azaltan bir husustur. 
Ancak Türkiye bu açığı daha spekülatif nitelikte hisse senedi, borçlanma ve niteliği çok da belli olmayan net hata noksan kalemi ile finanse etmektedir. Doğrudan yatırımların uluslararası finansman içindeki payı net hata noksandan h l daha düşüktür. Bu finansman yapısı, açığın yüksekliğinin yarattığı kırılganlık algılamasını daha da artırmaktadır. 
Bu kırılganlığın küçük boyutlu bir örneğini son birkaç günde yaşamaktayız. Uluslararası derecelendirme kuruluşu Standard and Poors petrol fiyatlarındaki artışın yükselen piyasa ekonomileri üzerine etkisini inceleyen bir rapor yayımlamış. Cari açığın yüksekliği nedeniyle Türkiye en riskli ülkeler arasında yer alıyor. 
Kısa vadede bir not artışı beklentisi ile Türkiye'ye gelen spekülatif sermaye bundan rahatsız oldu ve piyasalarda oynaklık başladı. Tabii burada ABD'de uzun vadeli k ğıtların faizlerindeki artış nedeniyle sermayenin daha güvenli piyasalara yönelmesinin rolünü de unutmamak lazım. Bu durum Türk ekonomisinin bizim dışımızdaki gelişmelere ne kadar endeksli hale getirildiğini göstermektedir. 
İşte böyle bir konjonktürde üzerinde çok düşünülmesi gereken kararlar da açıklanabiliyor. Son dönemde giderek dikkat çeken varlık fiyatlarındaki hızlı artışlar özel kesim tasarruflarındaki azalmayı, dolayısıyla cari açıktaki artışı destekliyor. 
Serveti artan kesimler gelirlerinden tasarrufa ayırdıkları payı azaltıyorlar. Hükümetin devreye sokmak istediği ipoteğe dayalı kredi mortgage sistemi gayrimenkul fiyatları enflasyonunu başlangıçta artıracak niteliktedir. Mevcut konjonktürün bu sistemi devreye almak için elverişli olup olmadığı ve bunun başlangıç etkilerini dengeleyecek bir maliye politikası esnekliğine sahip olunup olunmadığı konusu üzerinde hiç durulmuyor. 

IMF çapası önemli 
Diğer taraftan, IMF ile ilişkilerin hükümet nezdindeki önemi azalmış gibi bir görüntü yaratılıyor. Oysa cari açıktaki hızlı artışa göz yumulması, uluslararası piyasaların risk iştahının dorukta olduğu bu dönemde önemi azalmış gibi görünen IMF çapasına olan mahk miyeti uzun dönemde daha da artırmıştır. Sonuç olarak, cari açıktaki bu artış hükümetin ekonomide oyun alanını önemli ölçüde daraltmaktadır. Son oynaklıktan gerekli dersler çıkarılmalıdır. Artık şölen bitti, işimize dönelim deme zamanı gelmiştir. 





</TEXT>
</DOC>
