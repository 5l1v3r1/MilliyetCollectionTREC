<DOC>
<DOCNO> 364918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy12.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre Büyükelçisi Dramatize ediyorsunuz 
</HEADLINE>
<TEXT>


Doğu Perinçek'in gözaltına alınmasına gelen tepkileri değerlendiren Gyger Yargıya müdahale edemeyiz 

UTKU ÇAKIRÖZER Ankara 


İsviçre Büyükelçisi Walter Gyger, İşçi Partisi Genel Başkanı Doğu Perinçek'in "Ermeni soykırımı yalandır" sözleri nedeniyle İsviçre'de gözaltına alınmasına gelen tepkileri "biraz dramatize ediyorsunuz" diye değerlendirdi. Gyger, Lozan Antlaşması'nın yıldönümünde, Türkiye - İsviçre ilişkilerine gölge düşmesinden üzüntü duyduğunu da belirtti. 
Perinçek'in gözaltına alınmasıyla ilgili olarak dün sabah Dışişleri Bakanlığı'na çağrılarak Türkiye'nin duyduğu rahatsızlık iletilen Gyger, Milliyet'e konuştu. Gyger, "Bu, yargının işi ve kuvvetler ayrılığı ilkesi nedeniyle yargıya müdahale edemeyiz. Zaten müdahale de ters teper" dedi. Dışişleri Bakanlığı Müsteşar Yardımcısı Nabi Şensoy, bakanlığa çağırdığı Gyger'a, Perinçek'in ifadesinin alınmasının "Türk kamuoyunda infial yarattığı" mesajını iletti. 



</TEXT>
</DOC>
