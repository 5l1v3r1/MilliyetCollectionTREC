<DOC>
<DOCNO> 381400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur04.html </URL>
<DATE> 2005/09/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karayolunda lisanslı taşımacı sayısı artıyor... 
</HEADLINE>
<TEXT>

     Suat Karabıyık 

Karayolunda lisanslı taşımacı sayısı artıyor. Ulaştırma Bakanlığı'nın karayolu taşıma araçlarının lisanslandırılması çalışması kapsamında lisans alan işletme sayısı, 27 bin 856'ya ulaştı. 
     Ulaştırma Bakanlığı Kara Ulaştırması Genel Müdürü Talat Aydın, karayolu taşımacılığı alanında yapılan düzenlemeler ile sektörün kaydettiği aşamaya ilişkin AA muhabirine bilgi verdi. 
     Türkiye'de ulaştırma sektöründe taşımacılığın, yüzde 95 oranında karayolu kullanılarak gerçekleştirildiğini vurgulayan Aydın, deniz, hava ve demiryolu taşımacılığının yüzde 5-6 dolayına sıkışıp kaldığını kaydetti. 
     Bu durumun, taşımacılık faaliyetleriyle ilgili geçmişte ciddi bir düzenlemenin yapılmamasından kaynaklandığını ifade eden Aydın, daha önce taşımacılık yapmak için herhangi bir yeterlilik aranmadığını, ehliyeti olan herkesin araç temin ederek yurtiçi eşya taşımacılığı yapabildiğini hatırlattı. Aydın, karayollarında taşımacılık yapan ihtiyacın 2-3 katı araç bulunduğunu, bunun da hem arz fazlalığına hem de haksız rekabete neden olduğunu anlattı. Bu nedenle 20 yıldan bu yana çıkarılamayan Karayolu Taşıma Kanunu'nun 2003 yılında öncelikle ele alınarak çıkarıldığını belirten Aydın, kanunun mali ve mesleki yeterlilik ile mesleki saygınlık temeline oturtulduğunu, daha sonra da ilgili yönetmeliğin hazırlandığını anımsattı. 
     Düzenlemelerin kamyoncular, komisyoncular, kooperatifçiler ve eşya taşımacılığı alanında çalışan yüzbinlerce kişiyi ilgilendirdiğine işaret eden Aydın, sektörün uyumu için mevzuatta tanınan 1 yıllık sürenin 25 Şubat 2006 tarihinde dolacağını bildirdi. 
     
     SEKTÖRDE CİDDİ DEĞİŞİM 
     Aydın, düzenlemeler sonrasında sektörde ciddi bir değişim yaşandığını belirtti. Sektörde daha önce dar kapsamlı uluslararası eşya taşımacılığı ve şehirlerarası yolcu taşımacılığı lisansı uygulandığını anlatan Aydın, bu kapsamda 30 yılda 4 bin 771 işletmeciye lisans verildiğini söyledi. Aydın, düzenlemelerin ardından 9 Eylül 2005 tarihi itibariyle lisanslı karayolu taşımacılık işletmesi sayısının 27 bin 856'ya ulaştığını, lisanslaşmada yüzde 500'e yakın artış kaydedildiğini, 23 bin 85 adet yeni işletmecinin kayıt altına alındığını bildirdi. 
     Yeni düzenlemelerin ardından yaptıkları denetimler sonucu 1385 firmanın lisansını çeşitli nedenlerle iptal ettiklerini de belirten Aydın, sektör tümüyle kayıt altına alındığında lisans sayısının 100 bin dolayında olacağını tahmin ettiklerini belirtti. 
     Kara Ulaştırması Genel Müdürü Aydın, karayolu taşımacılığı alanında ayrıca bazı yönetmelikler de çıkardıklarını, bu düzenlemelerin ardından Türkiye'nin şu anda ''AB müktesebatına yüzde 88 oranında uyumlu tek kuruluşu'' haline geldiklerini bildirdi. Talat Aydın, ''Bizimle doğrudan veya dolaylı ilişkisi bulunan 18 tane direktif ya da tüzük var. Bunlardan 15 tanesine uyum sağladık'' dedi. 
     
</TEXT>
</DOC>
