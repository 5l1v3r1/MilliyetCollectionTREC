<DOC>
<DOCNO> 352637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo22.html </URL>
<DATE> 2005/06/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyaspor transferde rotayı yurt dışına çevirdi 
</HEADLINE>
<TEXT>

     Süper Ligin başarılı takımlarından Konyaspor, transferde rotasını yurt dışına çevirdi. 
     Kulüp Futbol Şubesi Sorumlusu Bahattin Karapınar, görüşmelerin devam ettiği Fazlı Karrazi ile henüz anlaşma sağlayamadıklarını, İstanbulsporlu Cem Can, Faruk ve Aytekin'in ise bonservis ücretlerinin çok yüksek olduğunu belirterek, ''Golcü arayışlarımızı yurt dışında sürdüreceğiz'' dedi. 
     Bahattin Karapınar, şuana kadar transferde başarılı olduklarını, ifade ederek, ''Eksik olan mevkiilere alınan oyuncularla takımı güçlendirdik. Ancak, yarının takımını kurmaya çalıştığımız için transferler bununla kalmayacak ve daha birçok oyuncuyu kadromuza dahil edeceğiz'' diye konuştu. 
     Bundan sonraki transfer çalışmalarında genç ve yabancı oyunculara ağırlık vereceklerini dile getiren Karapınar, şöyle konuştu 
     ''İkinci Lig'de kendini göstermiş gelecek vaat eden bazı futbolcularla görüşüyoruz. Bunları takıma kazandıracağız. Ayrıca takıma bir de iyi bir santrafor almayı istiyoruz. Bunun için yurtdışında arayış içindeyiz. Henüz belli bir isim yok. Araştırmalar sonucunda faydalı ve en uygun oyuncuyu renklerimize bağlayacağız.'' 
     
</TEXT>
</DOC>
