<DOC>
<DOCNO> 364997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun24.html </URL>
<DATE> 2005/07/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
IRA'dan beklenen açıklama Silahlı mücadeleye son 
</HEADLINE>
<TEXT>

     İrlanda Cumhuriyetçi Ordusu IRA , silahsızlarını bırakarak, amaçlarına siyasi yollardan ulaşmaya çalışacağını bildirdi. 
     Örgütün bildirisinde, silahsızlanma çabalarına iki ayrı kilisenin temsilcilerinin tanıklık yapacağı belirtildi. Bütün IRA mensuplarına ellerindeki silahları bırakmaları emrinin verildiği kaydedilen bildiriye göre, silahlı mücadeleye yerel saatle 16.00'da TSİ 18.00 son verilecek. 
     IRA'nın bütün gönüllülerinden ve üyelerinden sürece yardımcı olmalarının istendiği bildiride, siyasi ve demokratik sürece barışçı yoldan destek verileceği belirtildi. 
     Bildiride, kamuoyunun güvenini kazanmaya yönelik bu kararın mümkün olan en kısa sürede uygulanmasına çalışılacağı, Katolik ve Protestan kiliselerinden iki bağımsız tanığın da süreci denetleyip izleyeceği vurgulandı. 
     Kararın IRA komuta kademesinin yaptığı uzun toplantılar ve danışmalardan sonra alındığı ifade edilen bildiride, sürecin bu bölümünde "bütün örgüt yöneticilerinin gösterdiği samimi ve dürüst yaklaşım"dan söz edildi. 
     Bildiride, İngiltere ve İrlanda hükümetiyle Protestan bölge politikacılarının barış sürecine ilişkin yaklaşımları ise eleştirildi. 
     İrlanda halkının sürece destek verdiğine ve Kuzey İrlanda barış anlaşmasının tümüyle uygulanmasını istediğine işaret edilen bildiride, İrlanda ve Kuzey İrlanda'nın birleşmesi için gösterilen barışçı çabaların süreceği belirtildi. 
     "Bu uğurda mücadele eden herkese teşekkür" edilen bildiride, silahlı çatışma döneminde hayatını kaybeden ve yaralananlar da anıldı. 
     Birleşme hedefine ulaşmak için bütün İrlandalı Cumhuriyetçileri birlikte çalışmaya çağıran IRA yöneticileri, bildiriyi, "IRA yönetimi silahlı mücadelenin sona erdirilmesini emrediyor" diye bitirdi. 
     

     
</TEXT>
</DOC>
