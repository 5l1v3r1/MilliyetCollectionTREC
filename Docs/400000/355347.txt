<DOC>
<DOCNO> 355347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/yasam/ayas.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samuray kılıçlı Türklere baskın 
</HEADLINE>
<TEXT>


İngiltere'de, tabanca, bıçak ve samuray kılıcı kullanarak uyuşturucu satışı, haraç, şantaj ve tecavüze karışan çetenin 3 Türk üyesi yakalandı 

NEVSAL ELEVLİ Londra 

İngiltere'nin başkenti Londra'nın kuzeyinde bu yıl yapılan 15 silahlı soygundan sorumlu tutulan çeteye mensup oldukları öne sürülen 3 Türk, bir kafeye düzenlenen baskınla yakalandı. 
Kendilerini 'Tottenham Boys' Tottenhamlı Çocuklar olarak adlandıran çetenin, soygunlar sırasında tabanca, bıçak ve samuray kılıçları kullandığı, uyuşturucu satışı, haraç, şantaj ve hayat kadınlarına tecavüz gibi suçlara karıştığı iddia edildi. 

Alanı genişletti 
Çetenin önce Londra'daki Türk toplumunu hedef aldığı, ancak daha sonra saldırı alanını genişlettiği dile getirildi. Yaşları 23 ile 26 arasında değişen ve Yunus Yavalı, Fermani Ergönül ve Hacı Bakıcı kimliklerini taşıdıkları öğrenilen 3 Türk, önceki gece 200 kişilik özel polis timi tarafından düzenlenen 'Berryville' operasyonuyla yakalandı. 3 Türk'ün üzerinde mühimmat ve esrar da ele geçirildi. 

Tanıklara gözdağı 
Hornsney bölgesinde yakalanan Türklerle ilgili daha önce yürütülen soruşturmaların, "görgü tanıkları tehdit edildiği için" sonuçsuz kaldığı öne sürüldü. 
Bir aylık bir takibin ardından baskını yapan polis yetkilileri, çetenin kollarının Türkiye'nin kuzey bölgelerine ve Kıbrıs'a kadar uzandığını, Londra'daki Türkler arasında da 'dokunulmazlar' olarak tanındığını açıkladı. 

Çetenin bir tarzı var 
Polis yetkilisi Neil Hibberd, şu açıklamayı yaptı 
"Bu silahlı soygunlar, Türkçe konuşan, sayıları 4 ile 10 arasında değişen bir grup tarafından kafe, bilardo salonu ve genelevlerde gerçekleştirildi. Çete içeri giriyor, insanları bir odaya topluyor, dövüyor, kafalarına silah, boğazlarına samuray kılıçları dayıyor." 




</TEXT>
</DOC>
