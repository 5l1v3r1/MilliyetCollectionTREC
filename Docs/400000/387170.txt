<DOC>
<DOCNO> 387170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur16.html </URL>
<DATE> 2005/10/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Selçuk Parsadan'ın annesinin evi yandı... 
</HEADLINE>
<TEXT>

     Bazı kişi ve kurumları dolandırdığı gerekçesiyle yargılandığı davalarda hüküm giyen Selçuk Parsadan'ın oğlu ve annesinin kaldığı Şişli'deki evde çıkan yangın, büyümeden söndürüldü. 
     Hakan Parsadan 27 ve babaannesi Nebiye Güler'in 80 kaldığı Kurtuluş Caddesi'ndeki bir apartmanın 3 numaralı dairesinde, henüz belirlenemeyen bir nedenle yangın çıktı. 
     İtfaiyenin müdahale ettiği yangın, diğer katlara sıçramadan kısa sürede söndürüldü. 
     Yangın sırasında dumandan etkilenen Hakan Parsadan, olay yerine gelen ambulansta tedavi gördü. Nebiye Güler ise hastaneye kaldırıldı. 
     Bu sırada olay yerine gelen Selçuk Parsadan, polis ve itfaiye görevlilerinden yangına ilişkin bilgi aldı. 
     Burada basın mensuplarının sorularını yanıtlayan Parsadan, ''Benim oğlum uyuşturucu bağımlısı. Narkotik Şube'ye ihbar ettim. 'Bu yangın çıkarabilir, başka bir şey yapabilir' dedim. Gelmişler, arama yapmışlar uyuşturucu bulamayınca bırakıp gitmişler. Çantamda Narkotik Şube Müdürlüğü'nün telefon numaralarıyla dolaşıyorum. Söylediğim gibi de oldu. Annem yanarak ölebilirdi. Oğlum ölebilirdi'' dedi. 
     Oğlunun tedavisi için birçok kişiyle görüştüğünü, ancak sonuç alamadığını anlatan Parsadan, oğlunun da tedaviyi kabul etmediğini ve zorla tedavi ettirme şanslarının da olmadığını söyledi. 
     Omurilik kanseri olduğunu belirten Parsadan, ''Kanserle mi mücadele edeyim, bunlarla mı mücadele edeyim Param pulum yok ki, gideyim özel hastanede tedavi olayım'' diye konuştu. 
     Parsadan, cezaevinde olduğu için o dönemde 14-15 yaşlarında olan oğluyla ilgilenemediğini sözlerine ekledi. 
     Bu arada, yangının Hakan Parsadan'ın kaldığı odada başladığı ve daireye yayıldığı belirtildi. 
     Eski Başbakan Tansu Çiller'in, emekli Orgeneral Necdet Öztorun'un adını kullanarak örtülü ödenek yoluyla dolandırılması olayının da aralarında bulunduğu çeşitli suçlardan dolayı hüküm giyen Selçuk Parsadan, 19 Şubat 2001 tarihinde Şartla Salıverilmeye, Dava ve Cezaların Ertelenmesine Dair Kanun'dan yararlanarak tahliye oluştu. 
     Parsadan, hükümlü olarak bulunduğu Afyon Kapalı Cezaevi'nde Özdemir Sabancı suikasti faillerinden Mustafa Duyar'ın öldürüldüğü olayda, tek kurşunla yaralanmış ve kısmen yüz felci olmuştu. 
     
</TEXT>
</DOC>
