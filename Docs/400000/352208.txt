<DOC>
<DOCNO> 352208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko36.html </URL>
<DATE> 2005/06/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
IMF Şefi Giorgianni Birinci gözden geçirmede mutabakat sağlandı 
</HEADLINE>
<TEXT>

     IMF Türkiye Masası Şefi Lorenzo Giorgianni, ''Birinci gözden geçirmenin tamamlanması için gerekli politika adımları üzerinde mutabakat sağlanmış durumda'' dedi. 
     Hazine Müsteşarlığı'nda Devlet Bakanı Ali Babacan ile birlikte düzenlenen basın toplantısında konuşan Giorgianni, Türkiye'ye IMF Türkiye Masası Şefi olarak yaptığı ilk ziyaret olduğunu hatırlatarak, kendisinden önce bu görevi yürüten Rıza Moghadam'ın başarı ile kurduğu verimli ilişkileri sürdürmeyi umduğunu söyledi. 
     Bu ziyaret kapsamında nazik ev sahipliği yapan ve verimli görüş alışverişi yapılmasını sağlayan tüm kişilere, kurumlara, özellikle Devlet Bakanı Babacan, Maliye Bakanı Unakıtan, Hazine Müsteşarı Çanakcı ve ekiplerine teşekkür eden Giorgianni, bu gözden geçirmenin kısa sürede tamamlanmasındaki en önemli payın Hazine Müsteşarı Çanakcı ve ekibine düştüğünü belirtti. 
     Ziyaretin temel amacının, IMF'nin stand-by düzenlemesi ile destek verdiği Türk hükümetinin yeni ekonomik programı kapsamında görüşmelerde bulunmak olduğunu hatırlatan Giorgianni, şöyle devam etti 
     ''Halihazırda tüm ekonomi ekibi ile görüşmelerimiz sonucunda bir mutabakata varmış bulunuyoruz ve bu mutabakat sonucunda niyet mektubu taslağı ortaya çıktı. Birinci gözden geçirmenin tamamlanması için gerekli politika adımları üzerinde mutabakat sağlanmış durumda. Bu politika adımlarının arasında, Sosyal Güvenlik Reform Kanunu ve Bankacılık Kanunu'nun bu ay sonuna kadar Meclis tarafından görüşmelerinin tamamlanması bulunuyor. 
     Bu adımların atılması akabinde, ben de IMF yönetimine, IMF İcra Direktörleri Kurulu'nun bu gözden geçirmeyi ele alarak sonuçlandırması yönünde bir tavsiyede bulunabileceğim.'' 
     
</TEXT>
</DOC>
