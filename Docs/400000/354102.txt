<DOC>
<DOCNO> 354102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur07.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Banka hırsızları kameraya yakalandı... 
</HEADLINE>
<TEXT>

     Tahsin TUNA BERGAMA İzmir , DHA 

İZMİR'in Bergama İlçesi'nde bir banka şubesine müşteri gibi gelen kimliği belirlenemeyen iki kişi, görevlinin dalgınlığından yararlanarak kapağı açık bırakılan kasadan 8 bin YTL'yı alarak kaçtı. Hırsızlık, güvenlik kamerasıyla saniye saniye görüntülendi. 
     Olay, bugün saat 10.30 sıralarında meydana geldi. Yapılan öğlen sayımında kasadaki 8 bin YTL'nin eksik olduğu farkedildi. Banka görevlileri, bunun üzerine hemen polise bildirdi. Güvenlik kamerası kayıtlarının incelemesinde biri 19-20 yaşlarında 1.70 metre boylarında, üzerinde kot pantolon kırmızı-beyaz çizgili gömlek ve krem rengi mont bulunan, diğeri ise 28-30 yaşlarında, açık renk kısa kollu gömlek ve krem rengi pantolonlu, 1.70 metre boylarında iki erkeğin, kapağı açık bırakılan kasaya elini uzatarak, görevliye farkettirmeden 8 bin YTL'yi aldığı belirlendi. Polis, eşkalleri belirlenen zanlıların yakalanması için çalışma başlattı. 
     
</TEXT>
</DOC>
