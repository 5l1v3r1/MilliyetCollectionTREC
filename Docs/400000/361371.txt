<DOC>
<DOCNO> 361371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko30.html </URL>
<DATE> 2005/07/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
EPDK Başkanı Ulusal marker konusunda haftaya toplanacağız 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, kaçak ve kalitesiz akaryakıtı belirlemeye dönük ulusal marker işaretleyici renklendirici uygulaması konusunda Kurul'un, gelecek hafta özel bir gündemle toplanacağını ve hemen ardından yeniden ihaleye çıkılacağını bildirdi. 
     EPDK Başkanı Günay, petrol piyasasındaki denetim faaliyetleri ve yapılan denetimlerin ilk sonuçlarını, düzenlediği basın toplantısı ile açıkladı. 
     Petrol piyasasının düzenlenmesi ve denetlenmesi konusunda, bu yıl çok önemli gelişmeler yaşandığını anlatan Günay, bugüne kadar EPDK'ya piyasada faaliyet gösteren ve gösterecek firmalar tarafından 14 bini akaryakıt bayii olmak üzere 16 bin adet lisans başvurusu yapıldığını hatırlattı. Günay, 11 bin 724'ü akaryakıt bayii olmak üzere, 9 faaliyet alanında 12 bin 734 adedinin ise lisans almaya hak kazandığını bildirdi. 
     Sektördeki denetimlerin, tüm piyasa taraflarını kapsar şekilde yaygınlaştırılacağını bildiren Günay, önümüzdeki süreçte tüm bu faaliyetlere ulusal marker uygulamasının da ilave edileceğini, böylece petrol piyasasında lisans kontrolüyle başlayan denetim sürecinin kalite kontrolü ile geliştirileceğini kaydetti. 
     Denetimler konusunda vatandaşlara da uyarılarda bulunan Günay, ''sektördeki faaliyetler, 70 milyon vatandaşımızı doğrudan etkilemektedir. Bu yüzden vatandaşlarımız, akaryakıt aldığı bayiye lisansını sormaktan çekinmemelidir'' dedi. 
     
     SORULAR 
     Toplantıda soruları da yanıtlayan EPDK Başkanı Günay, basın mensuplarının ''BOTAŞ'ın doğalgaz kontrat devri ihalelerini iptal edeceği söyleniyor'' şeklindeki sözleri üzerine, konuyla ilgili yeni bir kanun çıktığını ve ihale prosedürünün değiştiğini söyledi. Bu çerçevede kanuna uygun bir ihale prosedürü hazırlamak için yeniden ihaleye çıkılmasının öngörüldüğünü ifade eden Günay, ''Yoksa kontrat devri ihalesini iptal etmek gibi bir şey yok. Bundan sonra kontrat devri olmayacak diye de bir şey söz konusu değil. Kaldı ki çıkan kanun, artık kontrat devrinin yapılmasını bir zorunluluk haline getiriyor'' diye konuştu. 
     Ulusal markerla ilgili soru üzerine, bu konuyla ilgili TÜBİTAK ile teknik anlamda modeller üzerinde çalışıldığını kaydeden Günay, önümüzdeki hafta bu konuda Kurul olarak, özel bir gündemle toplanacaklarını ve hemen ardından da ihaleye çıkacaklarını bildirdi. 
     
     TRAKYA DOĞALGAZ DAĞITIM İHALESİ 
     Trakya doğalgaz dağıtım lisansı ihalesi konusundaki sorular üzerine Günay, doğalgaz dağıtım ihalelerinde ''fiyatların çok düşük olduğu'' şeklinde baştan beri spekülasyonlar yapıldığını belirterek, şunları söyledi 
     ''Biz bu konuda hep şunu söyledik. Bizim bu ihalelerde hiçbir takdir yetkimiz yok. Biz sadece, şeffaf ve tam rekabeti oluşturan bir yapı öngördük. Bu yapı içerisinde ihaleyi gerçekleştirenler, özel sektör oyuncularıdır. İhaleler basının önünde gerçekleştiriliyor. Çok düşük rakamlar söylendi ve bu insanların bu işi yapamayacağı konusunda iddialar ileri sürüldü. Biz hep şunu söylemiştik. Risk tamamen yatırımcının üzerindedir. Risk kimin üzerindeyse kararı da o vermelidir. Bu çerçevede bölgelerimizde yatırımlar yapılıyor ve gerçekten hiçbir bölgemizde hiçbir dağıtım bölgesinde bir tek problem karşımıza gelmedi.'' 
     
     40 İL VE 200 İLÇEYE DOĞALGAZ GÖTÜRME NOKTASINA GELİNDİ 
     Şu anda 40 il ve 200 ilçeye doğalgaz götürme noktasına gelindiğini belirten EPDK Başkanı, Trakya doğalgaz dağıtım lisansı ihalesinde de 2 şirket kaldığını, daha sonra diğer başvuran şirketlerin de aynı şartlarda ihaleye katılmak için kendilerine başvurduğunu, ancak yasal olarak katılmalarının mümkün olmadığını söyledi. 
     Günay, ''ama bu başvuruları biz aldık, evrakımıza girdi. Sonuçta buradaki duruşumuz, yatırımcıya, özel sektöre, serbest piyasa güvendir. Bu noktada bizim açımızdan hiçbir sorun yoktur. Kaldı ki vatandaşın bu daha kaliteli hizmeti çok daha ucuza alma imkanı doğmuştur'' dedi. 
     Bir gazetecinin, ''kamu ihalelerinde genelde belli bir marjın içinde verilen rakamlar değerlendirilir'' şeklindeki sözleri üzerine Günay, kamu ihalelerinde kaynağın Hazine'den aktarıldığını, doğalgaz dağıtım lisansı ihalelerinde ise vatandaşın kendi parasıyla işi yaptığını söyledi. 
     Günay, ''herhangi bir olumsuzluk anında da gerekli tedbirler alınmıştır zaten'' diye konuştu. 
     
     CEP TELEFONUNA UCUZ AKARYAKIT MESAJI 
     Akaryakıtta serbest bir pazarın oluşmasını çok önemsediklerini vurgulayan Günay, şunları söyledi 
     ''Biz de bu amaçla, tüketicilerin fiyatları fiyat panolarından takip etmelerini öneriyoruz. Bu konuda bir çalışmamız var. Belli bölgelerde en ucuz akaryakıtın hangi bayii de satıldığını, cep telefonu mesajı ile bildireceğiz. Diyelim ki Ankara bölgesinde için akaryakıtı hangi bayiinin sattığını cep telefonlarına mesaj olarak bildireceğiz. Bu şekilde tüketiciler bilgilendirilecek. Bu sayede rekabet olgusunun artacağını ve piyasadaki fiyatların rekabet kuralları içinde oluşmasına katkısı olacaktır.'' 1 Ocak 2005 tarihinden itibaren serbest piyasaya geçişte sektörün inanılmaz bir sınav verdiğini, fakat uluslararası piyasada petrol fiyatlarının sürekli yükseldiği bir süreçte olunduğunu belirten Günay, ''bu noktada uluslararası piyasadaki yükselmeler, Türkiye'deki iç fiyatlara da aynen yansıyor. Zaten burada yüzde 10'luk bir kar marjı var. Bu marj içinde rekabet yapmak, gerçekten zor. Buna rağmen tüketicinin kuruş bazında da olsa, bu fiyatlara göre tüketim eğilimi göstermesinin rekabeti artırıp, kar marjlarını azaltacağına inanıyoruz'' diye konuştu. 
     
</TEXT>
</DOC>
