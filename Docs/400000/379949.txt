<DOC>
<DOCNO> 379949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko26.html </URL>
<DATE> 2005/09/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şener Türkiye'de yıllık enflasyon yüzde 7.9 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yıllık enflasyonun yüzde 7.9 seviyesinde olduğunu vurgularken, ''bunun yüzde 1.5'i petrolden kaynaklanıyor'' dedi. 
     Basın mensuplarının, ''büyüme, mortgage, IMF ve özelleştirme'' konusundaki sorularını cevaplayan Şener, yüksek petrol fiyatlarına değinirken, bunun büyüme ve Gayri Safi Yurtiçi Hasıla GSYİH üzerinde ''eksi 1 puanlık'' etki yaptığını söyledi. 
     Şener, tüm bu dış etkenlere rağmen, yıllık yüzde 5 büyüme hedefi ve yüzde 8 lik enflasyonun tutturacaklarını ifade etti. 
     
     BÜYÜMEDE ÜÇÜNCÜ ÇEYREK BEKLENTİSİ 

     Bu yılın üçüncü çeyreğinde yüzde 5.9 oranında bir büyüme beklendiğini açıklayan Şener, bu dönemde tarımda yüzde 4.2, sanayide yüzde 4.7, hizmetlerde de yüzde 7.2'lik genişleme öngördüklerini söyledi. 
     Bu tahminlerin dayanaklarını da açıklayan Bakan Şener, tarımın üçüncü çeyrekte GSYİH'ye büyük katkı sağladığını ve buradan sağlanacak gelişmenin GSYİH artışını etkileyeceğini söyledi. 
     Üçüncü çeyrekte turizm gelirlerinde artış beklendiğini kaydeden Şener, sanayi verileri ve göstergelerine bakarak da, üçüncü çeyrekte yüzde 4.7'lik bir tahminde bulunduklarını söyledi. 
     Şener, bu gelişmelerden sonra milli gelirdeki yüzde 5'lik artış hedefini koruduklarını vurguladı. 
     
     SON ÇEYREK VE İNŞAAT SEKTÖRÜ 

     Yılın son çeyreğinde ise yüzde 4.9'luk GSYİH artış öngördüklerini açıklayan Şener, bunun alt kalemlerinde son çeyrekte tarımın yüzde 5.8 küçüleceğini, buna karşılık sanayinin yüzde 6.8, hizmetlerin de yüzde 6.4 büyüyeceğini tahmin ettiklerini bildirdi. 
     Burada dikkati çeken sektörlerden birinin ''inşaat'' olduğunu vurgulayan Şener, 2002-2003 yıllarında küçülen ve 2004 yılında da ılımlı bir büyüme gösteren sektörün, yılın ilk yarısında yüzde 19.5 büyüdüğünü ve büyümenin itici sektörü haline geldiğini kaydetti. 
     
     2006 BÜTÇESİNİ HENÜZ YAPMADIK 

     Devlet Bakanı ve Başbakan Yardımcısı Abdüllatif Şener, TÜPRAŞ ve Telekom özelleştirmesi sonucu yüzde 6.5'lik faiz dışı fazlanın düşmesi konusunda, "2006 bütçesini henüz yapmadık. Toplam kamu dengesi ile ilgili olarak yapılan görüşmeler sırasında bu değerlendirilecektir. Henüz karara bağlanmış bir konu değildir" dedi. 
     Basın mensuplarının, "büyüme, mortgage, IMF ve özelleştirme" konusundaki sorularını cevaplayan Şener, Uluslararası Para Fonu IMF ile iki gözden geçirmenin birleştirilmesine yönelik soruya karşılık, 1. gözden geçirmenin bankacılık ve sosyal güvenlik yasalarına bağlı olduğunu hatırlatarak, bunların Meclis'e gönderildiğini kaydetti. 
     Meclis açılır açılmaz bu iki yasa ile ilgili çalışmaların başlayacağını kaydeden Şener, "Dolayısıyla birinci gözden geçirmenin takıldığı konu hükümet değil Meclis'tir. Meclis de olağanüstü gayret göstermiştir. Ancak yasalaşmadığı için 1'inci gözden geçirmenin henüz tamamlanmadığı şeklinde bir değerlendirme olmuştur" diye konuştu. 
     2'inci gözden geçirme çalışmalarının sürdüğünü kaydeden Şener, şöyle konuştu 
     "Bununla bağlantılı görüşmelerin olumlu geliştiği kanaatindeyiz. Zamanlama olarak ikisi birlikte paralel gidiyor gibi. Buna birleşme diyorsanız, yani fiilen paralel giden bir şey var ama iki gözden geçirmenin sonuçları birleşti mi diyorsanız bunu böyle değerlendirmemek lazım. Çünkü her gözden geçirmenin tamamlanmasının ardından belli bir kredi dilimi serbest bırakılıyor. Bunu ayrı ayrı her gözden geçirme için değerlendirmek lazım. Birincinin sarkmış olması bir ve ikinin birlikte yürüdüğü gibi bir izlenim bırakıyor." 
     
     TÜPRAŞ VE TELEKOM-FAİZ DIŞI FAZLA 

     Yıllık yüzde 6.5'lik faiz dışı fazlanın 1 puanlık bölümünün KİT'lerden geldiği hatırlatılarak, IMF ile yapılan görüşmelerde, TÜPRAŞ ve Telekom özelleştirmeleri sonucunda 2006 yılı için 6.5 rakamında bir düşüşün gündeme gelip gelmediği yönündeki soruya karşılık da Şener, bunların gelir fazlası olan kuruluşlar olduğunu hatırlattı. 
     KİT'ler faiz dışı fazlasında bu iki kuruluşun önemli etkisi olduğunu da vurgulayan Bakan Şener, "2006 bütçesini henüz yapmadık. Çalışmalar da devam ediyor. Bütçe dengeleri ile ilgili hatta toplam kamu dengesi ile ilgili olarak yapılan görüşmeler sırasında bu değerlendirilecektir. Henüz karara bağlanmış bir konu değildir" dedi. 
     
     BANKACILIK 

     Bankacılıktaki yabancı sermaye payına ilişkin olarak da Şener, pazarlığı devam edenler de dahil bankacılık sektöründe yabancı sermaye payının belli bir sınırın altında olduğunu, yabancı sermaye sektörü kapatmak üzere diyecek konumda bulunmadıklarını, dolayısıyla süreci takip ettiklerini söyledi. 
     Sektördeki yabancı payının ne kadar olması gerektiği yönündeki soruya karşılık da Şener, yabancıların sektöre girişinin birden olmadığını belirterek, "Her bir satıştan sonra yabancı payının ne olduğunu konusunda hem ilgili kuruluş hem de basın değerlendirme imkanına sahip oluyor. Bu çerçevede sağlıklı tartışmalar değerlendirmeler yapıldığını düşünüyorum... Bu noktadan hareketle herhangi bir risk olduğu gibi bir değerlendirmeye gerek yoktur" dedi. 
     
     TÜPRAŞ VE GALATAPORT 

     Galataport ve TÜPRAŞ'taki hisse satışına ilişkin soruya karşılık da Şener, şöyle cevap verdi 
     "Her iki konunun ihale edilişi ve sonuçlandırılışıyla ilgili birimler farklı. Benim bakanlığımla bağlantılı birimlerin devrede olduğu bir iş değil. Ama Türkiye'nin çıkarına olan şey neyse onun gözetildiği, onun ön planda tutulduğu düşünülebilir. SPK bağlantısı ise, yapılan bir şikayet üzerine SPK'nın sürdürmüş olduğu incelemeye ilişkindir, o inceleme devam ediyor." 
     
     KİRA ARTIŞLARI KONUSUNDA SON DÖNEMDE ŞİKAYETLER GELİYOR 

     Devlet Bakanı ve Başbakan Yardımcısı Abdüllatif Şener, kira artışları konusunda son dönemde şikayetler geldiğini belirterek, "konuyu değerlendiriyoruz" dedi. 
     Basın mensuplarının, "büyüme, mortgage, IMF ve özelleştirme" konusundaki sorularını cevaplayan Şener, siyasal istikrar ve büyüme ilişkisine değinirken, cumhuriyetin ilk yıllarından bu yana sürdürülebilir büyümenin yakalandığı yılların siyasi istikrarın sağlandığı dönemler olduğunu ifade etti. 
     Şener, "sürdürülebilir büyüme, siyasi istikrara tutkulu bir unsurdur" değerlendirmesinde bulundu. 
     
     KİRA ARTIŞLARI DEĞERLENDİRİLİYOR 

     Kiralarda görülen yüksek oranlı artışların enflasyona etkisi konusunda da Şener, enflasyon ile kira rakamları arasında bağ olduğunu hatırlattı. 
     Enflasyon rakamlarına yansıyan kira rakamlarını iki şekilde değerlendirmek gerektiğini vurgulayan Şener, bunlardan ilkinin oturulan evin değiştirilmesi durumunda ortaya çıkan artışlar, ikincisinin ise oturulan evdeki yıllık kira artışları olduğunu kaydetti. 
     DİE'nin kira artışı rakamlarının her ikisini de kapsadığını söyleyen Şener, bir evin kaç liraya kiraya verileceği konusunda devlet müdahalesinin, serbest piyasa kurallarına uygun olmadığını vurguladı. 
     Ancak yıllık kira artışlarına ilişkin Türkiye'de ve dünyada zaman zaman düzenlemeler yapıldığını anımsatan Bakan Şener, "Kira artışları konusunda son dönemde şikayetler geliyor. Konuyu değerlendiriyoruz" diye konuştu. 
     Piyasada kira kontratlarının, örneğin yüzde 95'inin enflasyona endeksli olması durumunda bir sorundan bahsedilemeyeceğini ifade eden Şener, ancak kontratların genelinde yıllık enflasyonun üzerinde oranların yer alması durumunda bir sorun olduğunun düşünülebileceğini kaydetti. 
     
     MORTGAGE, KİRALARI DÜŞÜRECEK 

     Bakan Şener, konut arzını artıracak olan uzun vadeli, uygun koşulu konut finansman mortgage sisteminin devreye girişinin, kira fiyatlarının düşmesinde çok faydalı olacağını da söyledi. 
     Mortgage tasarısı ile ilgili çalışmaların tamamlandığını ve taslağın Başbakanlığa sevkedilerek imzaya açıldığını açıklayan Şener, taslakla inşaat seviyesindeki konutların da sisteme dahil edildiğini, Hazine garantisinin de taslaktan çıkarıldığını kaydetti. 
     
</TEXT>
</DOC>
