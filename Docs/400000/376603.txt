<DOC>
<DOCNO> 376603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/aspo.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
HEL LSİNİZ 0-1 
</HEADLINE>
<TEXT>


Danimarka önünde uzatmada yıkılmış, dün de Yunanistan'ın 90 3'teki mucizesine kahretmiştik. Ama Ay-Yıldızlı on bir, Ukrayna önünde aslanlar gibi savaştı. Tümer'in enfes golüyle baraj şansını tepmedi 


90 dakika 

BİLAL MEŞE 

Ukrayna ununu eleyip, eleğini asmış... Kiev'de finallere kalmanın bayramını yapıyorlar. Olimpiyat Stadı'ndaki kutlamaları izlerken doğrusu kıskandım. Bu grupta ilk olarak Türkiye'nin Almanya'ya gitmesi gerekirdi, ne yazık ki Ukrayna bileti eline geçirdi. 
Finallere gitmek için Türkiye, müthiş bir uğraş veriyor... Şimdi gel de İstanbul'daki Danimarka maçına yanma. İki dakika dayansaydık, Kiev'deki bu galibiyetle stresten uzak, güle oynaya Play - Off'a kalacaktık. 
Olsun, yine buna da şükür. Şimdi önümüzde Arnavutluk maçı var. Onu da geçeriz. Ukrayna karşılaşması öncesinde Kazakistan'dan gelen kötü haber hem Milli Takım'ı, hem de bizi umutsuzluğa sürükledi. Ne var ki Danimarka maçında attığı golle ön plana çıkan Tümer Metin, 55. dakikada Hakan Şükür'ün nefis pasıyla ceza alanına girip, ülkemize altın değerinde bir üç puan armağan etti. Yüreklerimize su serpti. 
Ukrayna maça rahat başlarken, biz gerilim içerisindeydik. İlk yarı boyunca da bunu hissettik. Bu nedenle zaman zaman kötü oynadık, ancak oyun disiplininden asla kopmadık. Rakip özellikle uzaktan attığı şutlarla tehlikeli olurken, günün yıldızı Volkan kalesinde devleşip, bu pozisyonlara geçit vermedi. 
11. dakikada Hamit sağdan indi, ceza alanı içinde bekleyen Gökdeniz'e topu kazandırdı. Tecrübeli futbolcu, dönerek vurduğu şutta biraz daha dikkatli olsaydı, öne geçmemiz işten bile değildi. 
18'de yine inanılmaz bir pozisyon kaçırdık. Gökdeniz sağdan indi, ara pasıyla Fatih Tekke'yi kaçırdı. Golcü futbolcu gelişine sert vurdu, top kaleciden döndü. Hakan Şükür bu kez kafayla indirdi, yine Gökdeniz boş pozisyonda fileler yerine topu kaleciye nişanladı. 
35'te Voronin'in yaklaşık 30 metreden sert şutunda top üst direği yalayarak auta gitti. İlk yarıyı rakibine oranla daha fazla pozisyonla kapatan Ay - Yıldızlı ekibimiz, 55'te aradığı golü ve galibiyeti buldu. Bu dakikada Hakan Şükür yay üzerinden şık bir topuk pasıyla Tümer'i kaçırdı. Bu futbolcu, soldan ceza alanına girdi, soluyla köşeyi görüp, yüzümüzü güldürdü 0-1 
Golden sonra daha çok üstümüze gelen, sürekli gol arayan Ukrayna, 58. dakikada Bielik'in kafa şutunda kalemizde büyük tehlike yarattı. Top önce Hüseyin'e, ardından da üst direğe çarparak kornere çıktı. 90. dakikada yüreğimiz yine ağzımıza geldi. Savunmamızda yaşanan karambolde araya Tymoschchuk girdi. Kafa şutunda topu kurtaran Volkan hepimize derin nefes aldırırken, Play - Off'a kalma yolunda Kiev'den önemli üç puanla dönmemizi de sağladı. 

100'er milyar prim 

Futbol Federasyonu Başkanı Levent Bıçakcı ve yönetimi, Ukrayna karşısında alınan 1 - 0'lık galibiyetin ardından kesenin ağzını açtı. Karşılaşmadan sonra büyük sevinç yaşayan Bıçakcı, UEFA Asbaşkanı Şenes Erzik ile birlikte soyunma odasına gitti ve galibiyet primini 100'er milyar lira olarak belirledi. 
Özellikle ikinci yarıda sergilenen futboldan çok memnun kaldığını açıklayan Levent Bıçakcı, "İkinci yarıda golü erken bulmamıza rağmen çok iyi mücadele ettik ve skor üstünlüğünü korumayı başardık. Herkes Shevchenko'nun oynamamasını konuşuyor ama bizdeki eksikleri görmüyor. Nedense Rüştü, Emre, Nihat, Yıldıray, Ergün ve Tuncay gibi isimlerin yokluğundan bahsedilmiyor. İyi bir galibiyet aldık, yolumuza devam ediyoruz" dedi. 
UEFA Asbaşkanı Şenes Erzik, Milli Takımımız'ın elemelerdeki en iyi futbolunu oynadığını iddia etti. Erzik, "İkinci yarıda futbolun tüm yapılması gerekenlerini hayata geçiren bir Milli Takım izledik. Artık Almanya yolu açıldı" diye konuştu. 
Milli Takımlar Sorumlusu Davut Dişli ise özledikleri galibiyete sonunda ulaştıklarını belirtti ve "Bu maç öncesinde ilginç konuşmalar yapan Olsen'e selamımızı gönderiyoruz. Umarım bu maçın kasetlerini izler" ifadelerini kullandı. 

'Yengeç öğrenemez' 

Fatih Terim, Ukrayna'nın maça asılmayacağı yolundaki söylentilerin hatırlatılması üzerine, "Yengece doğru yürümeyi öğretemezsiniz. Asıl dedikoduları onlara sormak lazım" dedi 

Milli Takımlar Başantrenörü Fatih Terim, dün iki farklı duyguyu bir arada yaşadı. Kazakistan'ın uzatmada Danimarka'ya boyun eğmesiyle şoka giren tecrübeli hocanın neşesi Ukrayna galibiyetiyle yerine geldi. 
Terim, Ukrayna'nın maça asılmayacağı dedikodularıyla ilgili soru üzerine, "Komplo teorisi üretenler olabilir. Ancak namağlup bir takım kaybetmek istemez. Yengece doğru yürümeyi öğretemezsiniz, yapacak bir şey yok. Asıl dedikoduları onlara sormak lazım" dedi. 
Danimarka - Yunanistan maçının önemine değinen Terim, "Aynı tarihte Almanya ile bir hazırlık maçı yapacağız. Danimarka önünde uzatmada gelen gole çok üzülmüştük. Şimdi bunu unuttuk. Sakatların düzelmesini bekleyip, en iyi kadroyla Arnavut'u yenmeye gideceğiz. Hedefim 7 puandı. Ancak Danimarka'nın son dakika golüyle bunda ufak bir sapma oldu. Ukrayna'yı kutluyorum. Dilerim onlarla Almanya'da buluşuruz" diye konuştu. 
Öte yandan Ukrayna'nın hocası Blockhin, maçtan sonra Terim'in uzattığı eli sıkmazken, öfkeden soyunma odasındaki sandalyeleri de tekmeledi. Fatih Terim, "Bu durum ona yakışmadı" yorumunu yaptı. 

Hakan'a gurur ve ceza 

Hakan Şükür, Ukrayna karşısında 100. milli maçını oynadı. Yıldız futbolcu, Rüştü Reçber 103 ve Bülent Korkmaz'ın 102 ardından 100'ler kulübüne giren üçüncü isim olarak, dalyaya ulaştı. Ay - Yıldızlı formayı ilk kez 25 Mart 1992'de Lüksemburg ile deplasmanda yapılan hazırlık karşılaşmasında giyen Hakan şu ana kadar toplam 46 gol attı. 
Ukrayna galibiyetine asistiyle katkıda bulunan golcü futbolcunun bu sevinci, gördüğü sarı kartla hüzne dönüştü. İlk yarının sonunda maçı erken bitirdiği için hakeme itiraz eden Hakan'ın gördüğü bu kart, cezalı duruma düşmesine neden oldu. Kaptan, bundan dolayı Arnavutluk karşılaşmasında forma giyemeyecek. Teknik Direktör Fatih Terim, bu cezayla ilgili olarak, "Hakan için çok üzüldüm" yorumunu yaptı. 

NE DEDİLER 
Hasan ŞAŞ Çok zor bir maçtı. Son şansımızı kullanacağımız bir karşılaşmaydı. İkinci yarıda tüm gücümüzü sahaya yansıttık. Kazandığımız için çok mutluyuz. Bu üç puana ihtiyacımız vardı. Artık Arnavutluk ile oynayacağımız son maçı bekleyeceğiz. 
İbrahİm Toraman Kazanmaktan başka şansımız yoktu. Galibiyete şartlanmıştık. Oyunun konrtrolü bizdeydi. Hakkımız olan üç puandı, aldık. Şansımız devam ediyor. 
SelÇuk Gruptaki en önemli maçtı. Çok istekli ve etkili oynadık. Özellikle ikinci yarıda çok iyiydik. Gücümüzü herkese gösterdik. Son maç bitene kadar şansımız sürecek. Milli Takım'da oynamak her zaman ayrı bir duygu. Fatih hocamızın verdiği şansı en iyi şekilde kullanmaya çalışıyorum. 
TÜmer Önemli olan buradan galibiyetle çıkmaktı. Yunanistan'ın galibiyet haberi maç öncesinde moralimizi biraz bozmuştu. Ancak sahaya çıktığımız zaman çok iyi konsantre olduk. Oyun içinde yaratılan sinerji, mücadele örneği sayesinde galibiyete uzandık. Üç puanı tüm Türk halkına armağan ediyoruz. 

Rebrov'dan ziyaret 

FENERBAHÇE'NİN eski futbolcusu Rebrov, karşılaşma öncesi A Milli Takım'ın kampına geldi. Ay - Yıldızlılar'a başarılar dileyen Ukraynalı yıldız, eski takım arkadaşlarıyla da bir süre görüştü. Öte yandan grubumuzda finallere katılmayı ilk garantileyen takım olan Ukrayna, stat çevresinde Almanya 2006 için kutlamalar yaptı. 

Bahisçiler güvenemedi 

DANİMARKA Teknik Direktörü Morten Olsen'in, Ukrayna - Türkiye karşılaşmasının anlaşmalı olabileceği yönündeki açıklamaları, bahis şirketlerini de ürküttü. İtalya'da bununan ve internetten çalışan match-point.it ve snai.it siteleri, karşılaşmaya güvenemedi ve bu maç için bahis oynatmadı. 

MAÇIN YILDIZI 
Volkan 
Fenerbahçe'nin genç file bekçisi, 40 yıldır Ay-Yıldızlı formayı giyercesine rahattı. Bu rahatlık, pozisyonlardaki başarısını getirdi. İlk yarıda bir-iki kritik pozisyonu iyi çeldi. Ancak son dakika içinde üzerine yakın mesafeden gelen ters kafadaki refleksi müthişti. 

2. ELEME GRUBU TAKIMLAR O G B M A Y P 1.Ukrayna 11 7 3 1 16 5 24 2.TÜRKİYE 11 5 5 1 22 9 20 3.Yunanistan 10 5 3 2 14 8 18 4.Danimarka 10 4 4 2 21 11 16 5.Arnavutluk 10 4 0 6 9 17 12 6.Gürcistan 10 2 3 5 14 24 9 7.Kazakistan 10 0 0 10 5 27 0 

Kalan maçlar 
TÜRKİYE 
Arnavutluk D 12 10 2005 
YUNANİSTAN 
Danimarka D 08 10 2005 
Gürcistan E 12 10 2005 
DANİMARKA 
Yunanistan E 08 10 2005 
Kazakistan D 12 10 2005 


</TEXT>
</DOC>
