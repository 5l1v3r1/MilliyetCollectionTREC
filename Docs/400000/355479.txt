<DOC>
<DOCNO> 355479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur25.html </URL>
<DATE> 2005/06/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Karadenizli şarkıcı Kazım Koyuncu vefat etti... 
</HEADLINE>
<TEXT>

     Karadenizli şarkıcı Kazım Koyuncu 33 , uzun süredir kanser tedavisi gördüğü Amerikan Hastanesi'nde hayatını kaybetti. 
     Kazım Koyuncu için yarın, 27 Haziran'da yapılması planlanan ve Koyuncu'nun da adının geçtiği ''Hey Gidi Karadeniz'' konserinin gerçekleştirileceği Harbiye Açıkhava Tiyatrosu'nda tören düzenlenecek. 
     Koyuncu'nun cenazesi, daha sonra toprağa verilmek üzere memleketi Hopa'ya götürülecek. 
     
     TÜRKİYE'NİN İLK LAZ-ROCK GRUBUNU KURMUŞTU 

     Yakalandığı kanser hastalığı sonucu bugün İstanbul'da vefat eden Karadenizli genç şarkıcı Kazım Koyuncu, Türkiye'nin ilk laz-rock grubunu kurmuştu. 
     Hopa'da 1972 yılında doğan Koyuncu, müziğe ortaokul birinci sınıfta mandolin çalarak başladı. 
     İstanbul'a üniversite eğitimi için geldikten sonra müzikle yoğun olarak uğraşan Koyuncu, 1992'de profesyonel müzik yaşamına geçti. 
     Türkiye'nin ilk laz-rock grubu olan "Zuğaşi Berepe"yi kuran Koyuncu, bu grupla 1995'te "Va Mişkunan" Bilmiyoruz , 1998'de de "İgsaz" Gidiyor isimli albümleri yaptı. 
     Koyuncu, 1998'in sonunda "Zuğaşi Berepe"nin dağılmasının ardından tek başına müziğe devam etti ve "Salkım Söğüt" isimli projelerin ikincisinde 3 şarkıyla yer aldı. 
     Kazım Koyuncu, 2001 yılında ilk solo albümü "Viya"yı çıkardı. 
     Daha sonra bir TV kanalında yayınlanan ve çok sevilen "Gülbeyaz" adlı dizinin hem müziklerini yapan, hem de dizinin bazı bölümlerinde oyuncu olarak görev alan Koyuncu, "Sultan Makamı" dizisinin de müziklerini hazırladı. 
     İkinci solo albümü "Hayde"yi Nisan 2004'te çıkaran Koyuncu, yaklaşık 6 aydır kanser hastalığıyla mücadele ediyordu. 
     
     KANSERLE MÜCADELESİNİ ANLATMIŞTI 

     Karadenizli şarkıcı Kazım Koyuncu, vefatından önce tedavi gördüğü VKV Amerikan Hastanesi'nde geçtiğimiz nisan ayında düzenlenen "Çernobil'in Etkileri ve Hasta Hakları" konulu panelde kanserle mücadelesini anlatmıştı. 
     Koyuncu, o dönem "4 aydır kanserle mücadele ettiğini ve kanserin özgürlüğünü kısıtladığını" ifade ederek, "kanseri kanser olmayanların anlamayacağını" vurgulamıştı. 
     Genç şarkıcı Koyuncu, konuşmasında şunları kaydetmişti 
     "Duyarlı bir sanatçı olarak dertleri hissediyordum. Kanser de oldum artık. Ben kanserden çok korkan bir insandım. Kanserim ve korkmuyorum. Sadece beni sevenleri ve özgürlüğümü düşünüyorum. Ölüm küçük bir şey, ama hastalık sizin özgürlüğünüzü sınırlıyor." 
     
</TEXT>
</DOC>
