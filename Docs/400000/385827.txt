<DOC>
<DOCNO> 385827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy20.html </URL>
<DATE> 2005/10/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Meclis lokantasında menüden tavuk ve hindi kaldırıldı 
</HEADLINE>
<TEXT>

     TBMM’deki üyeler lokantasında da, "kuş gribi" nedeniyle önlem alındı. Meclis’teki lokantalardaki menülerden tavuk ve hindi etiyle yapılan yemekler kaldırıldı. 
     TBMM Sosyal Hizmetler Müdürlüğü’nün talimatıyla Meclis’teki lokantalarda menü değiştirildi. Kuş gribine karşı alınan önlemle, menünün sıcak yemekler ve ızgaralar bölümlerindeki tavuk ve hindi eti ile yapılan yiyecekler kaldırıldı. Lokantada ikinci bir emre kadar tavuk ve hindi etiyle yapılan yemekler yer almayacak. Lokantada, balık ve kırmızı etli yemekler ile sebze yemeklerine ağırlık verilecek. 
     
     TAVUK YASAĞI RASTLANTIYMIŞ 

     TBMM lokantalarında bugünkü menüde tavuk ve hindi etine yer verilmemesinin rastlantı olduğunu açıklayan Meclis Başkanlığı, yarın beyaz etin kullanıldığı yemeğin de olacağını bildirdi. 
     TBMM’den konuyla ilgili olarak yapılan açıklamada, TBMM lokantalarında kuş gribi nedeniyle tavuk ve hindi etiyle yapılan yemeklerin menüden çıkarılması kesinlikle söz konusu olmadığı belirtildi. Açıklamada, bu durumun rastlantı olduğu, "TBMM lokantalarında bugünkü menüde tavuk ve hindi etiyle yapılmış yemeklerin yer almamasının nedeni kırmızı et ve beyaz etin günlük alınıyor olması ve menülerin hergün değişmesidir. Lokantalarda dün 10 Ekim tavuk ve hindi etiyle yapılmış yemekler yer almıştır. Yarınki 12 Ekim 
     menüde de bu çeşit yemekler yer alacaktır" denilerek ifade edildi. 
     
     MECLİS’İN HACCP’Sİ VAR 

     TBMM lokantalarında sunulan tüm yemek çeşitleri için HACCP uluslararası gıda güvenlik standardı uygulandığı belirtilen açıklamada, "yapılan kontrollerde bugüne kadar herhangi bir tehlikeli duruma rastlanmamıştır" denildi. 
     HACCP olarak kısaltılan "Hazard Analysis and Critical Control Points", Gıda Endüstrisinde Tehlike Analizleri ve Kritik Kontrol Noktaları standardı olarak biliniyor. 
     
</TEXT>
</DOC>
