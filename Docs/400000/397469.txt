<DOC>
<DOCNO> 397469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonyas19.html </URL>
<DATE> 2005/11/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Askeri tatbikatlar denizaltı yaşamını tehdit ediyor 
</HEADLINE>
<TEXT>

     Okyanuslarda yapılan askeri tatbikatların artması ve denizaltı sonarları, yaşamlarını sürdürmesi sese bağlı yunus balıkları, balinalar ve domuz balıklarının yaşamlarını tehdit ediyor. 
     BM Çevre Programı UNEP ve Göçmen Türler Sözleşmesi CMS örgütünce hazırlanan rapora göre, güçlü askeri sonar kullanımı, yunus balıkları, balinalar ve domuz balıklarının 71 türünün bazılarının iletişim, yönünü bulma ve avlanma yeteneğine zarar veriyor. 
     Balina ve Yunus Balığı Derneği'nden Mark Simmonds, ''Aşırı avlanma ve kirlilik gibi tehditlerin farkındaydık, ancak bu deniz memelileri için ortaya çıkan yeni tehdit su altındaki sonarlardan yükseliyor'' diye konuştu. 
     Denizaltı sonarlarından çıkan düşük frekanslı seslerin kaynağından yüzlerce kilometre öteye gittiğine ve Batılı hükümetlerin son yıllarda tespit edilmesi için daha güçlü, düşük frekanslı sonarlar gerektiren denizaltılar geliştirdiğine dikkat çeken Simmonds, ''Bu durum, bu hayvanlar yönünü belirlemek, yiyecek bulmak, iletişim kurabilmek ve eş bulabilmek için sese ihtiyaç duyarken ciddi kaygı yaratıyor'' dedi. 
     Beluga balinası, Blanville gagalı balinası ve Kazgagalı balinanın yaşamlarının ciddi risk altında olduğu belirtilen raporda, denizaltında petrol ve doğalgaz aramada başvurulan sismik incelemeler ve büyük gemilerin faaliyetlerinin artmasının da deniz memelileri için sorun yaratabileceği kaydedildi. 
     Deniz araştırmacılarının 1990'lı yıllarda İyon Denizi'nde karaya vuran 12 Kazgagalı balina bulması NATO'nun akustik denizaltı belirleme sistemi denemeleriyle aynı döneme rast gelmişti. 
     Bahamalar'da 2000 yılında Kazgagalı balinalar karaya vurmuş, uzmanlar balinaların karaya vurmasının askeri tatbikatlarla bağlantısı olduğunu açıklamıştı. 
     Kanarya Adaları'nın en büyüğü ''Gran Canaria'' yakınında 2002 yılında ölü bulunan 7 balinada yapılan testlerde hayvanlarda kanama ve iç kulakta hasar tespit edilmiş, bunun bölgede yüksek yoğunluklu, düşük frekanslı sonar kullanımından kaynaklandığı belirtilmişti. 
     Hayvanları koruma örgütleri, keskin seslerin yaşamlarını sürdürmesi sese bağlı bu hayvanların yönünü şaşırmasına, gözlerinde ve kulaklarında kanamaya sebep olduğunu belirterek, sonar kullanımının sınırlanması için yıllardır çaba gösteriyor. 
     
</TEXT>
</DOC>
