<DOC>
<DOCNO> 354034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy04.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
MEB, devletin zirvesini karıştıran ''vekil'' uygulamasında ısrarlı 
</HEADLINE>
<TEXT>

     Milli Eğitim Bakanlığı, devletin zirvesinde kriz yaratan vekaleten atama işlemini okul müdürlükleri düzeyinde bile yaygınlaştırma yoluna gitti. Bakanlık, daha önce müdür başyardımcısı ve müdür yardımcılarına tanınan "okul müdürlüğüne vekalet" hakkını tüm öğretmenlere verdi. Uygulamanın iptali için yargıya başvuruldu. 
     Milli Eğitim Bakanlığı, vekaleten atamalarda ısrarcılığını sürdürüyor. En fazla vekaleten atamaları yapan bakanlıklar arasında yer alan Milli Eğitim, merkez teşkilatının yanı sıra taşra teşkilatı diye adlandırılan okul ve kurumlarda da vekalet uygulamasını genişletiyor. 
     Bakanlığın, okul müdürlüklerine vekaleten atamaya ilişkin çıkardığı genelge, daha önce sadece okul müdür başyardımcıları ve okul müdür yardımcılarına tanınan vekaleten okul müdürlüğü yapma yetkisi değiştirdi. 
     Bakanlığın yayınladığı genelgeyle, okul müdürlüklerine söz konusu makamların dışındaki öğretmenlerin de getirilebileceği kaydediliyor. 
     Bakanlığın, "kadrolaşma"yı kolaylaştıracağı savunulan genelgesinde okul müdürlüğüne vekaleti yeniden düzenleyen hüküm şöyle 
     "Herhangi bir nedenle boşalan eğitim kurumu müdürlüklerine asaleten atama yapılıncaya kadar öncelikle eğitim kurumlarının müdür başyardımcıları ve müdür yardımcıları ya da daha önce yöneticilik görevinde bulunmuş olan öğretmenler ile yeterliliği bulunan diğer öğretmenler arasından vekaleten görevlendirme yapılabilecektir." 
     
     GENELGE DANIŞTAY’A TAŞINDI 

     Bakanlığın, 2004 23 sayılı genelgesinin okul müdürlüğüne ilişkin "C-8" maddesinin iptali için Eğitim-Sen tarafından Danıştay’a dilekçe verildi. Dilekçede, "İptali istenen madde herhangi bir nedenle boşalacak okul müdürkülerini vekil olarak yürütücek olanları müdür başyardımcıları, müdür yardımcıları, daha önce yöneticilik görevinde bulunmuş öğretmenler, yeterli oldukları düşünülen başka öğretmenler arasından seçim konusunda yönetime sınırsız bir takdir yetkisi vermektedir. Müdür başyardımcısı dururken herhangi bir müdür yardımcısının ya da öğretmenin müdür vekili olarak görevlendirilmesi, yönetici atamalarında ve görevlendirmelerinde kariyer ve liyakat ilkelerine aykırıdır" denildi. 
     
</TEXT>
</DOC>
