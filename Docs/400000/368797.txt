<DOC>
<DOCNO> 368797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/agun.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilit El Kaide'ci sorguda 
</HEADLINE>
<TEXT>


İstanbul'daki 15-20 Kasım saldırıları nedeniyle aranan Suriye uyruklu Sakka, Diyarbakır'da yakalandı. Estetik ameliyatlı Sakka'dan İsrail gemilerine saldırı planları çıktığı öne sürüldü 

TOLGA ŞARDAN Ankara SERHAT ÜNAL İstanbul 

İstanbul'daki 15 - 20 Kasım 2003 saldırıları nedeniyle aranan Suriye uyruklu Louai Sakka, Diyarbakır'da yakalandı. Saldırıların mimarı olarak nitelendirilen ve Irak'ta öldürüldüğü yönünde bilgiler gelen Habib Akdaş'la bağlantısı bulunan Sakka, "Suriyeli Alaaddin" adıyla tanınıyor. 
İsrail makamlarının 1 haftada 2 kez Türkiye'ye giden yolcu gemilerini başka limanlara yönlendirmesinin arkasından Antalya'daki 'Hizbullah operasyonu' çıktı. İsrail'in açıklamalarına karşın, Türk Emniyeti'nin reddettiği gelişmeler, 10 gün önce başladı. 
Tanıklar, Kemer'de bir zodyak botta meydana gelen yangın sonrası 3 kişinin kaçtığını gördü. Polisin aramasında, botta kimyasal maddeler bulundu. 3 sürat motorunun hazırlandığı, Alanya'da İsrail gemilerine eylem yapılacağının ortaya çıkması üzerine, Kemer'de yeni bir grubun varlığı belirlendi. 

Bağlantılı iki olay 
Geçen hafta Liman mevkiindeki patlamanın meydana geldiği ve 4 yabancının yaşadığı evi de, "Fahir Bayhi" adlı bir İranlının kiraladığı tespit edildi. Polis, İstanbul saldırıları sonrası aranan bomba uzmanı Sakka'nın bu evde kaldığını saptadı. Antalya'daki 2 olayın bağlantılı olduğu belirlendi. Sakka'nın Diyarbakır'a geçtiği anlaşıldı. 
El Kaide'nin Türkiye sorumlusu olduğu öne sürülen Sakka, İstanbul'a gitmek üzere geldiği Diyarbakır Havaalanı'nda gözaltına alındı. Üzerinden sahte kimlik çıkan Sakka'nın, İstanbul'daki eylemlerden sonra estetik ameliyat yaptırdığı ve üzerinden İsrail gemilerine yönelik eylem planları çıktığı iddia edildi. Çok iyi Türkçe konuşan Sakka, ilk sorgusunda bağlantılı olduğu kişilerin isimlerini verdi. Eylem hücresinin, patlayıcı dolu botlarla gemilere intihar saldırısı gerçekleştirmeye çalıştığı bilgisi elde edilirken, Sakka İstanbul'da sorguya alındı. 

Türkiye'ye sık sık geldi 
Sakka'nın, 15 - 20 Kasım saldırıları öncesi Akdaş'a Avrupa'dan sağladığı bol miktarda parayı verdiği, takma isimler kullandığı, 1998 - 2000 arası sık sık Türkiye'ye giriş çıkış yaptığı da ortaya çıktı. 
Suriye'ye kaçmak isterken Antalya'da yakalanan ve kurye olmakla suçlanan Hamed Obysi, örgütle ilgisi olmadığını öne sürdü. Obysi tutuklandı. 


</TEXT>
</DOC>
