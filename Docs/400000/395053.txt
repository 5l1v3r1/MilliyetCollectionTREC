<DOC>
<DOCNO> 395053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun20.html </URL>
<DATE> 2005/11/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Eski başbakan sizi savunsun ister misiniz 
</HEADLINE>
<TEXT>

     Almanya Başbakanı Gerhard Schröder, başkent Berlin'de bir avukatlık bürosu açtı. Schröder'in ayrıca resim yapmak istediği bildirildi. 
     Bild gazetesi, Schröder'in, görevini Hıristiyan Demokrat Birlik Partisi CDU Genel Başkanı Angela Merkel'e devrettikten sonra avukatlık yapacağını, bunun için de başkent Berlin'deki tarihi Brandenburg kapısının yanında bir bankaya ait binada 80 metrekarelik bir büro kiraladığını yazdı. 
     Schröder'in hafta sonlarında ise Hannover kentindeki evine, eşinin yanına döneceği belirtilen haberde, avukatlık bürosuna daha şimdiden yurtiçi ve yurtdışından dava dosyalarının gelmeye başladığı ifade edildi. 
     Schröder'in yeni işi için her gün saatlerce hukuk İngilizcesi öğrendiği, aralık ayı başında da 2 haftalık bir kurs için Londra'ya gideceği kaydedildi. 
     Haberde ayrıca, Schröder'in resim yapmaya da hevesli olduğu ve bunun için gerekli olan malzemeleri satın aldığı bildirildi. Schröder'in İtalyan ressam arkadaşı Bruno Bruni, Schröder'in yaptığı eskizleri gördüğünü belirterek, ''Schröder büyük bir politikacıydı, büyük bir ressam da olacak'' dedi. 
     
</TEXT>
</DOC>
