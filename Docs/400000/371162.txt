<DOC>
<DOCNO> 371162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko19.html </URL>
<DATE> 2005/08/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Durgun inşaat sektörüne konut kredisi dopingi... 
</HEADLINE>
<TEXT>

     İnşaat Mühendisleri Odası Konya Şube Başkanı Ramazan Özkaya, kredi faiz oranlarının düşmesiyle birlikte konut kredisi kullanımının artmasının, ilk etapta Yap-Sat sektörünü hareketlendirdiğini söyledi. 
     Özkaya, AA muhabirine yaptığı açıklamada, ekonomik krizler nedeniyle büyük yara alan Türkiye'deki inşaat sektörünün, ekonomik istikrarın sağlanmasıyla yeniden kendini toparlamaya çalıştığını belirtti. 
     40'tan fazla meslek dalını doğrudan ilgilendiren inşaat sektörünün yeniden ayağa kalkabilmesi için ilk desteğin konut kredilerinden geldiğini anlatan Özkaya, ''Kredi faiz oranlarının düşmesiyle birlikte konut kredisi kullanımının artması, ilk etapta Yap-Sat sektörünü hareketlendirdi'' dedi. 
     Halen inşaatı biten konutların kısa süre içinde alıcı bulduğunu vurgulayan Özkaya, şunları kaydetti 
     ''Bunda, faiz oranları 1.35 seviyelerine inen konut kredileri büyük rol oynadı. Vatandaş, satın alacak ev bulabilirse banka kredisi almaya karar veriyor. Bu durum aynı zamanda vatandaşları, uzun süre kooperatife aidat ödemek kurtararak, uzun vadelerle hemen ev sahibi yapıyor. Konut kredisi faizlerin daha da azalıp enflasyon seviyelerine düşmesini bekliyoruz. Aynı eğilimin devam etmesi durumunda sektör 2007 yılında eski hareketliliğine kavuşabilir. Sonuç olarak, artan konut kredilerinin, yıllardır hareketlenmeyi bekleyen inşaat sektörüne doping etkisi yaptığı söylenebilir.'' Son bir yılda konut fiyatlarında yaşanan yüzde 100'leri aşkın fiyat artışının ''çılgınlık'' olarak değerlendirilemeyeceğini ifade eden Özkaya, ''Ekonomik krizler nedeniyle gayrimenkul fiyatları uzun süre taban seviyelerde kalmıştı. Fiyatlarda aşırı değerlenme gibi görünen artış, arza göre bir noktada dengelenecektir'' diye konuştu. 
     
</TEXT>
</DOC>
