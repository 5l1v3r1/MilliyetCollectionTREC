<DOC>
<DOCNO> 383580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko24.html </URL>
<DATE> 2005/10/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Avrupa Yatırım Bankası Ekonomisti AB gerekenleri yapmalı 
</HEADLINE>
<TEXT>

     Avrupa Yatırım Bankası Kıdemli Ekonomisti Pedro De Limo, Avrupa Birliği AB kurumlarının Türkiye'nin AB üyeliği için gerekenleri yapması gerektiğini vurguladı. 
     Ekonomik İşbirliği ve Kalkınma Örgütü'nün OECD İstanbul'da ''Orta Doğu ve Kuzey Afrika Ülkelerinin Ekonomik Kalkınması İçin Yatırım Ortamının İyileştirilmesi'' konulu toplantıda AA muhabirinin sorularını yanıtlayan Pedro De Limo, Türkiye için pazarlıkların olumlu sonuçlanmasının herkesin yararına olacağını kaydetti. 
     Limo, ''Ve herkes biliyor ki, AB kurumları Türkiye'nin AB üyeliği konusunda yapması gerekenleri yapmalıdır. Bu uzun bir süreci kapsayabilir, ancak biliyoruz ki bütün planlar bu gidişata göre kurulu. Sonucun negatif olacağını düşünmüyorum'' diye konuştu. 
     OECD Finans ve Yatırım İşlerinden Sorumlu Direktör Yardımcısı Rainer Geiger de Türkiye'deki reform süreciyle ve Türk ekonomisinin gelişimiyle yakından ilgili olduklarını ve özel sektörle işbirliği konusunda güçlü programlar geliştirdiklerini kaydederek, şunları söyledi 
     ''Bu anlamda Türkiye Güneydoğu Avrupa, Karadeniz, Orta Asya ve Akdeniz bölgeleri için önemli bir yere sahip. Bunların Türkiye'nin AB üyeliğine giden yolu açacak özellikler olduğunu düşünüyorum. 
     OECD olarak şunu açıkça gördük AB müzakere süreci reformların gerçekleştirilmesini teşvik etti, üstelik sadece ekonomik olarak değil, politik ve hukuki olarak da. 
     Avusturya'nın aldığı tutuma gelince, bu politik bir tavır. Maalesef buna etki edemiyoruz. Ama ben, Türkiye'nin AB'ye üyeliği konusunda güçlü bir taraftarım. Bence Avrupa Türkiye'dir, Türkiye de Avrupa.'' 
     
     ''TÜRKİYE ZATEN AVRUPA'NIN BİR PARÇASIDIR'' 
     OECD Kamu Yönetimi ve Bölgesel Gelişimden Sorumlu Direktör Yardımcısı Rolf Alter de, OECD'nin çok uzun zamandır var olan bir örgüt, Türkiye'nin de önemli bir üyesi olduğunu vurgulayarak, şunları söyledi 
     ''İyimserim, sürecin başarısızlıkla sonuçlanacağını düşünmüyorum. Zaman zaman aksamalar olabilir, ancak bu başarısızlık anlamına gelmez. Ayrıca kendinize AB'nin sadece Türkiye için anlamını değil, aynı zamanda Türkiye'nin Avrupa'nın geri kalanı için anlamını da sormalısınız. Çünkü bu dönemde herkesin gözü neler oluyor diye İstanbul ve Ankara'da. Bu anlamda Türkiye zaten Avrupa'nın bir parçasıdır.'' 
     
     ''MÜZAKERE SÜRECİNE BİR AN EVVEL GEÇİLMELİDİR'' 
     OECD İngiltere Temsilcisi Robin Kealy de, Avrupa'nın genişlemesi gerektiğini düşündüklerini, ancak bunun çeşitli pazarlıklardan sonra gerçekleşmesinin doğal bir süreç olduğunu belirterek, ''Şunu belirtmekte fayda var Türkiye coğrafi olarak Avrupa'nın bir parçası ve iyi bir komşusu. Bu yüzden de bence müzakere sürecine bir an evvel geçilmelidir diye düşünüyorum. On yıl, pazarlıklar için oldukça uzun bir süre'' dedi. 
     OECD Genel Sekreter Yardımcısı Richard Hecklinger ise Türkiye'nin OECD'nin önemli bir üyesi olduğunu ve OECD içinde güçlü bir liderlik rolü üstlendiğini ifade ederek, ''Türkiye sadece Orta Doğu ve Kuzey Afrika için değil, aynı zamanda Orta Asya ve Güneydoğu Avrupa için de lider ülke konumundadır. Deneyimlerimiz gösteriyor ki, Türkiye, tüm dünyada örgütlü olan OECD içinde oldukça aktif bir yere sahip. Bu da sadece Avrupa için değil, genel olarak dünyada aktif bir yeri olduğunu gösteriyor'' diye konuştu. 
     
</TEXT>
</DOC>
