<DOC>
<DOCNO> 364967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/pulur.html </URL>
<DATE> 2005/07/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Devlet isterse ya da istemezse... 
</HEADLINE>
<TEXT>


Devlet isterse... 
İsterse ne mi yapar 
Deveyi iğne deliğinden geçirir, ama han kapısından sokmaz. 
Mesela güçsüzün biri, yakınının düğününde aşka gelip havaya ateş etse, isterlerse yakalar, içeri atarlar, ama iki AKP milletvekili şarjör boşaltsa kimse sesini çıkaramaz, bırakın ses çıkarmayı, "Silah Karadeniz erkeğinin süsüdür " diye fetva verilir, savcılık usulen soruşturma açar, dokunulmazlıklar nasıl olsa kalkmaz, devre sonuna kalır. Bundan sonra bir de af geldi mi, tamam 
İşte bu, devletin deveyi iğne deliğinden geçirmesidir. 

MİLLİYET Ege ekinde vardı. Buca Belediye Başkanı bölgede çam ağaçlarının olduğu 40 hektarlık alana "Safari Parkı ve Hayvanat Bahçesi" yapmak için Orman Genel Müdürlüğü'ne başvurur zaten ağaçlar yaşlandı diye kesiliyordu. Belediye Başkanı Cemil Şeboy gerekli düzenlemeyi yaparken önüne engel üzerine engel çıkarıldı, yeraltı su deposu yaptı, kaçak inşaat denildi... 
Beş yıl sonunda, öyle bir engel daha çıkardılar ki, az bulunur... 
Bölgedeki ağaçlar tek tek sayıldı, birbirlerine uzaklığı ölçüldü, denizden yüksekliği belirlendi, 10 belediye görevlisi iki ay çalıştı, 10 bin 500 ağacı tek tek işaretledi. 
Bu nedir 
Bu da, devletin han kapısından deveyi geçirtmemesidir. 
Bugün belediyeye hayvanat bahçesi ya da safari parkı yapılması için verilmeyen orman, yakında gecekonducuların istilasına uğrayınca ne olacak 
Hiççç Alıştığımız görüntüler, önce koca bir mahalle kurulacak, sonra bu mahalleyi yıkmak için zabıta ve polis halkla çatışacak, televizyonda bol bol şiddet görüntüleri yansıyacak... 

BİRİ avukat Onur Ercan, biri kimya mühendisi Neylan Ersoy, üçüncüsü Cahit Soydaş emekli hava albayı, Sabiha Gökçen Havaalanı'nda görevli... 
Üçünün de gençliği babalarının görevi nedeniyle Eskişehir'de geçmiş, her fırsatta Eskişehir'e gidip hasret giderirler, elli yıllık anılarını tazelerler. 

GEÇENLERDE böyle fırsat çıkınca 16 Temmuz'da Haydarpaşa'dan gidiş-dönüş bileti alarak Eskişehir'e gittiler. Ertesi gün, Başkent Ekspresi'ne bindiler, İstanbul'a dönüyorlardı, neşeleri yerindeydi, ta ki kondüktör gelinceye kadar... 
Kondüktör onlardan gidiş biletini istiyordu, onlar da dönüş biletini uzatıyordu... Gidiş biletini Eskişehir'e giderken kullanmış, sonra atmışlardı, önemli olan dönüş bileti değil mi 
Hayır, ille de gidiş bileti .. 
Kondüktörün niyeti, biletsiz yolcu işlemi yapıp, cezalı bilet kesmekti. 
İtiraz ettiler. Tutanak tuttu, imzalamadılar. 
Haydarpaşa'ya inince gar müdürüne gittiler, sandılar ki orada dertlerini anlatacak biri bulunur. 
Ne gezer, hepsi aynı telden çalıyordu. 
Sonunda başlarına geleni Genel Müdür Süleyman Karaman'a yazıyla duyurdular, o da aynı telden çalarsa... 
Ha, az kaldı unutuyorduk, üç arkadaşın babaları Devlet Demiryolu'nda çalışıyordu, Eskişehir lojmanlarında ne güzel anıları vardı... 
Bu olaya kadar 
Devlet yine deveyi han kapısından geçirtmiyordu, isterse iğne deliğinden geçirir de.... 

DÜZELTME - Dünkü yazımızda Sayın Cahit Kayra'dan yaptığımız alıntıda, adı geçen "Derviş Vahdettin" değil, "Derviş Vahdeti" olacaktı. 



</TEXT>
</DOC>
