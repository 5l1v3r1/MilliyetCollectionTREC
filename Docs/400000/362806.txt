<DOC>
<DOCNO> 362806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo32.html </URL>
<DATE> 2005/07/20/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Levent Bıçakcı "3 büyük kulüp başkanları ile fikir birliğine vardık" 
</HEADLINE>
<TEXT>

     Futbol Federasyonu Başkanı Levent Bıçakcı, 3 büyük kulübün başkanlarıyla yaptığı görüşme sonunda, havuz sistemindeki gelir paylaşımıyla ilgili fikir birliğine vardıklarını söyledi. 
     Birinci Süper Futbol Ligi’nde, maç naklen yayın gelirlerinden oluşan havuz sistemindeki yeni kriterlerin gelirlerini azalttığını öne süren Beşiktaş, Fenerbahçe, Galatasaray ve Trabzonspor kulüpleri, buna karşı çıkmıştı. Federasyon Başkanı Levent Bıçakcı, bugün Swissotel’de, Beşiktaş Kulübü Başkanı Yıldırım Demirören, Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın ile biraraya geldi. Trabzonspor’dan temsilcinin katılmadığı ve yaklaşık 1,5 saat süren toplantı sonunda bir açıklama yapan Bıçakcı, fikir 
     birliğine vardıklarını bildirdi. 
     Levent Bıçakcı, kısa açıklamasında, "Başkanlarla görüştük, karşılıklı fikir birliğine vardık. Konuyu yönetim kurulunda da görüşeceğiz ve yarın bir açıklama yapacağız. Herkesin isteğine uygun bir sistem oldu" dedi. 
     Toplantıya katılan kulüp başkanları ise bir açıklamada bulunmadı. 
     
</TEXT>
</DOC>
