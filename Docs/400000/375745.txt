<DOC>
<DOCNO> 375745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko29.html </URL>
<DATE> 2005/09/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Unakıtan Lalapaşa fabrikasını Edirneliler'in almasını istiyorum 
</HEADLINE>
<TEXT>

     Maliye Bakanı Kemal Unakıtan, Türkiye'de çimento sanayinin en karlı sektörlerden biri haline geldiğini belirterek, ''Edirneliler'in bir kuruluşu satın almak için bir araya gelmesi olumlu bir girişimdir. Lalapaşa Çimento Fabrikası'nı Edirnelilerin almasını arzu ediyorum'' dedi. 
     Lalapaşa İlçesi'nde faaliyet gösteren Lalapaşa Çimento Fabrikası'nı satın almak için oluşturulan Edirne Ortak Girişim Grubu, İstanbul DSİ 14. Bölge Müdürlüğü Tesisleri'nde, Maliye Bakanı Unakıtan'ı ziyaret etti. 
     Edirne Ortak Girişim Grubu içinde yer alan AK Parti Edirne Milletvekili Ali Ayağ, ziyarette, Lalapaşa Çimento Fabrikası'nı almak için oluşturulan hareketin, güzel bir girişimin olduğunu ifade ederek, fabrikanın alınması için Rumeli Yönetici ve İşadamları Derneği ile Trakya'daki işadamlarının desteğini de aldıklarını bildirdi. 
     Tasarruf Mevduatı Sigorta Fonu TMSF tarafından 10 Ekim 2005'te, 61 milyon dolar muhammen bedelle ihaleye çıkarılacak olan Lalapaşa Çimento Fabrikası'nı almak için Edirneliler'in maddi imkanlarını ortaya koyduğunu belirten Ayağ, ''Bu olay sokakta başladı. Bu sivil toplum kuruluşları, borsa ve oda başkanlarını cesaretlendirdi. İlk defa Edirne yürekli bir şekilde ortaya çıktı. Hemşehrimiz olan siz Maliye Bakanımızdan destek almak için buraya geldik'' dedi. 
     Edirne Ticaret ve Sanayi Odası Yönetim Kurulu Başkanı Ümit Mıhlayanlar da, fabrikanın alınması için Trakya'daki oda, borsa ve işadamlarından gerekli desteği aldıklarını bildirdi. 
     
     EN KARLI SEKTÖR 
     Maliye Bakanı Unakıtan, Türkiye'de çimento sanayinin en karlı sektörlerden biri haline geldiğini ifade eden Unakıtan, ''Bir kuruluşu satın almak için aranızda toplanıp birlik teşekkül etmeniz güzel bir oluşum. Bundan dolayı sizleri tebrik ediyorum. İnşallah sonu da hayırlı bir şekilde biter. Heyecansız hiçbir iş olmaz. Bu işin heyecanını duymak lazım. Ama bu işin ekonomik tarafını iyi izah etmemiz gerekiyor'' dedi. 
     Lalapaşa Çimento Fabrikası'nın satın alınması için Edirnelilerin yanında olduğunu da belirten Unakıtan, şunları kaydetti 
     ''Lalapaşa Çimento Fabrikası'nı Edirneliler'in almasını arzu ediyorum. Trakyalıların, o bölgede ekmek yiyenlerin almasını istiyorum. Ben inanıyorum ki refah her tarafa böyle dağıtılır. Edirnemiz'de güzel şeyler olacak. Edirne'ye doğalgaz gelecek. Bu Edirne'nin çehresini değiştirecek. Trakya'da ekonomik faaliyetleri ne kadar artırırsak, Trakya'nın durumu o kadar iyi olur.'' Edirne Ortak Giriş Grubu, daha sonra Unakıtan'a Edirne'ye özgü badem ezmesi ve acıbadem kurabiyesi ikram etti. 
     
</TEXT>
</DOC>
