<DOC>
<DOCNO> 397761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas15.html </URL>
<DATE> 2005/11/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Cesedi koyduğu bavulda adresini unuttu 
</HEADLINE>
<TEXT>

     Cnntürk.com 

İngiltere'de bir kişi, öldürdüğü fahişenin cesedini parçalara ayırarak koyduğu bavulun üzerinde adres etiketi unutunca yakayı ele verdi. 
     Londra'da mahkemeye çıkarılan 55 yaşındaki Daniel Archer adlı İngiliz, 27 yaşındaki Nasra İsmail adlı fahişeyi öldürmekten suçlu bulundu. 
     Polis, Daniel Archer'ın, İsmail'i öldürdükten sonra cesedi parçalayıp bir bavula koyduğunu ve bavulu bir kanala attığını duyurdu. 
     Cinayet, Archer'ın, bavulun üstünde erkek kardeşinin adı ve adresinin bulunduğu etiketi çıkartmayı unutması nedeniyle kolayca aydınlandı. Kanalda batmayan bavulu bulan polis, etiketteki isim ve adres doğrultusunda Archer'a ulaştı. 
     
     Ömür boyu ceza alabilir 

     Polis, Archer'ın, Nasra İsmail'i erkek kardeşinin evinde 20 sterlin para karşılığında cinsel ilişkiye girdikten sonra öldürdüğünü ifade etti. 
     Archer'ın cinayeti işledikten sonra İngiltere'nin kuzeyine gittiği, üç hafta sonra dönünce cesedi parçalara ayırıp bir bavula koyduğu ve kanala attığı belirtildi. 
     Cinayeti işlediğini reddeden ve İsmail'in kendisine bıçakla saldırdıktan sonra öldüğünü belirten Archer, ömür boyu hapse mahkum edilebillir. Archer ile ilgili hüküm cuma günü verilecek. 
     
</TEXT>
</DOC>
