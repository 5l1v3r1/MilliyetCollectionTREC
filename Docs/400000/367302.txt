<DOC>
<DOCNO> 367302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun33.html </URL>
<DATE> 2005/08/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Blair'den yeni terör önlemleri 
</HEADLINE>
<TEXT>

     İngiltere Başbakanı Tony Blair, ülkesinde nefreti körükleyen ve şiddeti savunanlara karşı yeni sınırdışı önlemleri alınacağını açıkladı. 
     Blair, Londra'da düzenlediği basın toplantısında, hükümetinin, gerekli olması halinde bu sınırdışı önlemlerinden doğacak yasal sorunlarla ilgili olarak insan hakları yasasında değişiklikler yapmaya hazır olduğunu belirterek, ''Oyunun kurallarının değiştiğinden kimsenin şüphesi olmasın'' dedi. 
     Ülkede genç Müslümanları radikalleştiren gruplara karşı sıkı tedbirler alma sözü veren Blair, hükümetinin, bir ay süreyle ülkeden sınırdışı edilmeyle ilgili yeni düzenlemeleri görüşeceğini ve yasanın yıl sonuna kadar çıkarılmasını istediğini belirtti. 
     Tony Blair, hükümetin, yeni önlemler çerçevesinde aşırı dinci internet siteleri, kitapçılar ve örgütlerin listesini çıkaracağını ve bunlarla bağlantılı olan yabancıların sınırdışı edilebileceğini söyledi. 
     Önlemlerin nefreti körükleyen din adamlarını da kapsayacağı belirtildi. 
     İngiltere Başbakanı Blair ayrıca, aşırı dinci Hizbüt Tahrir ve El Muhacirin'in yerine geçen örgütün, İngiltere'de faaliyet göstermelerinin yasaklanacağını açıkladı. 
     Avrupa İnsan Hakları Sözleşmesi'ni imzalayan ülkelerden biri olan İngiltere'de, kişileri işkence görme veya öldürülme ihtimali bulunan ülkelere sınırdışı etmeye izin verilmiyor. 
     
</TEXT>
</DOC>
