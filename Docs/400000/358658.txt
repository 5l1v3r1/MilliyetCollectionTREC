<DOC>
<DOCNO> 358658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko43.html </URL>
<DATE> 2005/07/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Şener Telekom'da vurgu bedel fiyattır, peşin olması tercih nedeni olmaz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türk Telekom ihale şartnamesinde vurgunun bedel, fiyat üzerine olduğunu belirterek, ''Yoksa peşin veya taksitli oluşuna göre bir tercih imkanı söz konusu değildir'' dedi. 
     Şener, Gelişen İşletmeler Piyasaları A.Ş.'nin GİP kuruluşuna ilişkin düzenlenen toplantının ardından gazetecilerin sorularını yanıtladı. 
     Bakan Şener, Türk Telekom özelleştirmesiyle ilgili sorular üzerine, işlemin ihale boyutu itibariyle tamamlandığını hatırlatarak, şöyle konuştu 
     '' Acaba peşin mi taksitli mi olacak gibi sorular yöneltiliyor. Özelleştirme şartnamesine baktığınız zaman, burada zaten bedelin önemli olduğunu, peşin veya taksitli oluşunun ön plana çıkarılmadığını görürsünüz. Bir bedel belirlendikten sonra bu bedelin yüzde 20'sini peşin ödemek suretiyle, 5 yıl içinde taksitle ödenebilir veya alan taraf yüzde 5 indirimle tamamını peşin ödeyebilir. Zaten taksitli ödediği zaman faiz ödeyeceği için peşin ile taksit arasındaki fark da açılmaktadır. Ama Türk Telekom şartnamesinde vurgu bedel, fiyat üzerinedir. Yoksa peşin veya taksitli oluşuna göre bir tercih imkanı söz konusu değildir.'' Abdüllatif Şener, ''IMF'nin istediği yasalar geçmeden Meclis'in tatile girmesi gözden geçirmenin zamanında tamamlanamamasına neden olabilir mi '' sorusu üzerine, sosyal güvenlikle ilgili yasanın komisyon görüşmelerinin tamamlanamadığını, görüşmeler devam ederken TBMM'nin tatile girdiğini söyledi. 
     
     ''AKSAMA VAR DİYE DEĞERLENDİRME YAPMAK DOĞRU DEĞİL'' 
     Şener, ''Ancak bu kadar yoğun çaba harcandığı bir süreçte herhangi bir aksama var diye değerlendirme yapmak doğru değil'' dedi. 
     Şener, gelinen noktada Hazine Müsteşarlığı'nın IMF ile görüşmelerinin devam ettiğini belirtti. 
     Bakan Şener, batık banka patronlarına hapis cezası çıkmasının tahsilatları zorlaştırdığı yönündeki görüşlerin hatırlatılması üzerine ise ''Yargının olaya bakış tarzını, alacakla bağlantılı olarak bir arada değerlendirmeyi doğru bulmuyorum. Yargı görevini yapıyor, TMSF de kendi görevini yapıyor ve kamu alacaklarını tahsil ediyor'' diye konuştu. 
     Erken seçim tartışmalarına ilişkin soruya da Şener, ''Benim gündemimde erken seçim yok. Hükümetin gündeminde de benim bildiğim zeminlerde hiçbir zaman erken seçim gündeme girmemiştir'' yanıtını verdi. 
     
</TEXT>
</DOC>
