<DOC>
<DOCNO> 368379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy12.html </URL>
<DATE> 2005/08/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik Bu yıl 105 milyon kitap dağıtacağız 
</HEADLINE>
<TEXT>

     Milli Eğitim Bakanı Hüseyin Çelik, bu yıl 105 milyon kitap dağıtacaklarını bildirdi. 
     Bakan Çelik, Iğdır’da, işadamı Yusuf Aydeniz tarafından yaptırılacak Besti Aydeniz Anadolu Kız Meslek Lisesi’nin temel atma töreninde yaptığı konuşmada, hükümetin başlattığı, ilköğretim okulu öğrencilerine ücretsiz kitap dağıtımı uygulamasının bu yıl da devam edeceğini söyledi. 
     Geçen yıl 83 milyon kitap dağıttıklarını ifade eden Bakan Çelik, şöyle konuştu 
     "Bu yıl 105 milyon kitap dağıtacağız. Bu sene yeni müfredat uygulaması için bazı derslerde öğrencilere çalışma kitabı, öğretmenlere ise kılavuz kitap basıp dağıtacağız. Bütün hazırlıklar bitti. Bu, tek başına Cumhuriyet tarihindeki en büyük projedir. 60 bin yerleşim birimine bu kitaplar gönderiliyor ve sıfır hatayla dağıtımı yapılıyor." 
     
     BİLGİ TEKNOLOJİSİ 
     Merhum Cumhurbaşkanı Turgut Özal’ın iletişim teknolojisi alanında Türkiye’ye çağ atlattığını söyleyen Bakan Çelik, "Bilgi teknolojisi açısından Avrupa’dan çok ama çok gerideyiz" dedi. Bakan Çelik, hükümetin, bu konudaki eksikliği gidermek için çalıştığını vurguladı. 
     2003 yılında kullandığı, 2005 yılında internet bağlantısı olmayan 
     okul kalmayacak ifadesinin, bazı kesimlerce ciddiye alınmadığını belirten Bakan Çelik, şunları kaydetti "Bakınız, bugün Iğdır’da okullarımızın yüzde 80’inde internet var. 2003 yılındaki cümlemi bazı köşe yazarları ciddiye almadılar. Nasıl yapacaksınız dediler. Ama geçen süre zarfında bu projemizi hayata geçirmeyi başardık." Eğitimin çok ciddi bir teknolojik altyapı gereksinimi bulunduğunu ve hükümetin bunu karşılamaya çalıştığını ifade eden Bakan Çelik, "Gerek kamu, gerekse vatandaşı harekete geçirerek teknolojik altyapıdaki eksiklikler giderilmeye çalışılmaktadır" dedi. Eğitime Yüzde 100 Destek Kampanyası’na değinen Bakan Çelik, kampanyanın başladığı günden itibaren sağlanan katkıların, 2 katrilyon lirayı bulduğunu bildirdi. Bakan Çelik, Iğdır’da son iki yıl içinde Cumhuriyet tarihinin en büyük atılımlarının yapıldığını, inşaatı devam eden okul binalarının tamamlanmasıyla ilave 180 dersliğin eğitime kazandırılacağını söyledi. İşadamı Aydeniz de annesinin anısına yaptıracağı okulun 1.5 milyon YTL’ye mal olacağını belirtti. Kadınların eğitimine büyük önem verdiğini ifade eden Aydeniz, 240 öğrenci kapasiteli Besti Aydeniz Anadolu Kız Meslek Lisesi’ni 2006-2007 eğitim öğretim yılına yetiştirmeyi planladıklarını, böylece doğduğu topraklara vefa borcunu bir nebze de olsa ödemeye çalıştığını söyledi. Çelik, daha sonra okulun temelini attı. Bakan Çelik buradan Melekli Beldesi’ne geçerek, Çok Programlı Lise ve Cumhuriyet İlköğretim Okulu’nda incelemelerde bulundu. Mehmet Çavuş ve Zübeyde Hanım Ana Okullarının açılışlarını da yapan Bakan Çelik, Türkiye’de ana okulu sayısının artmasına büyük önem verdiklerini kaydetti. 
     
</TEXT>
</DOC>
