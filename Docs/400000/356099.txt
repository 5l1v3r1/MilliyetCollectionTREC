<DOC>
<DOCNO> 356099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo04.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un sambacı ısrarı 
</HEADLINE>
<TEXT>


Brezilya'dan Jefferson Galvao'yu renklerine bağlayan Bordo-Mavililer, savunma ile forvetini de bu ülkeden bulmak için bastırıyor. Yönetimden Asbaşkan Ömer Sarı ve Murat Bozoğlu, Ponte Preta kulübüyle kıran kırana transfer pazarlığına girdi 


Yabancı konusunda son temaslarını Brezilya'da gerçekleştiren Asbaşkan Ömer Sarı ile yönetici Murat Bozoğlu, Trabzonspor'un menfaatleri doğrultusunda kıran kırana bir pazarlığa oturdu. 
Kale sorununun Jefferson Galvao ile çöken Bordo - Mavililer, ilk etapta Tolga Seyhan'ın yerini doldurmayı düşündükleri stoper için Ponte Pretalı Rafael dos Santos için bastırıyor. 
Daha önce Botofago'nun savunma oyuncusu Rafael Marquez Pinto ile ilgilenen Trabzonsporlu yöneticilerin, fiyatının daha uygun olması nedeniyle önceliği Santos'a verdikleri ifade edildi. Savunmanın ortasında görev yapan 1.90'lık Dos Santos'un, güçlü fiziği ile çok etkili olduğu, hücuma sık sık çıkıp gol de attığı vurgulandı. 

Krakow'a son teklif 
Forvette yine Ponte Preta'dan 23 yaşındaki Kahe'ye göz koyan Karadeniz ekibinin, Coritiba'da top koşturan Tiago ile de pazarlığı sürdürdüğü vurgulandı. 
Trabzonspor, Brezilya'daki temaslarının yanında, Polonya'nın Wisla Krakow kulübüne, forvet oyuncusu Maciej Zurawski ve stoper Thomasz Klos için son teklifini yaptı. Bordo - Mavililer, Polonya kulübüne yazılı olarak 2 futbolcu için 3 milyon 100 bin Euro teklif etti ve bugün yanıt verilmesini istedi. 

Karadeniz'in 7. harikası 

Trabzonspor, tarihindeki 7. yabancı kalecisine imza attırdı. Asbaşkan Ömer Sarı, Brezilya'ya giderek Jefferson Galvao ile resmi sözleşmeye imza attı. Bordo - Mavililer'de daha önce Hadziç, Paff, Petronoviç, Victor, Milosevski ve Petkoviç olmak üzere toplam 6 yabancı file bekçisi sözleşme imzalamıştı. Jefferson'un yarın Türkiye'de olması bekleniyor. 
Botafogolu bir grup taraftarın, genç kalecinin Trabzonspor'a transfer olması nedeniyle kulübe giderek tepki gösterdikleri bildirildi. Bordo - Mavili yöneticilerin de bu transfer nedeniyle sitemle karşılaştığı vurgulandı. 

Başlamadan bitti 

Karadeniz kulüplerinin oluşturacağı "Güçbirliği", Trabzon Yönetimi'nin, havuz sistemi konusunda üç büyüklerle birlikte hareket etmesiyle gerçekleşemedi 

ADNAN SUNGUR DHA 

Havuz sistemi için Fenerbahçe, Galatasaray ve Beşiktaş ile birlikte hareket eden Trabzonspor'un, Anadolu kulüplerinden sonra Karadeniz takımlarıyla da ilişkileri gerginleşti. 
Bordo-Mavililer'in tavrıyla, Samsunspor, Çaykur Rizespor, Akçaabat Sebatspor, Orduspor, Giresunspor, Pazarspor'un içinde bulunduğu, "Karadeniz Güçbirliği" çökme noktasına geldi. 
Bu nedenle haziran ayı başında Samsun'da bir araya gelerek özellikle 2012 Dünya Kupası finallerine talip olan Futbol Federasyonu'nun Karadeniz'de de maç oynatması için yapmayı planladıkları ortak eylem planı hayata geçemedi. Trabzonspor'un, üç büyüklerle birlikte hareket emesi üzerine hem toplantı, hem de bu konuda yapılacak yürüyüş gerçekleştirilemedi. 
Eski başkanlardan Özkan Sümer ise yönetimden farklı düşünerek, şunları söyledi "Koşullar ne olursa olsun, Trabzonspor, Anadolu'nun öncüsü olmalı. Her konuda, diğer Anadolu kulüplerinin önüne geçip, bu konuda önderliğini kabul ettirmeli. İstanbul kulüpleriyle ortak hareket etmeyi çok doğru bir yaklaşım olarak görmüyorum. Kulüp olarak stratejimizi değiştirmeliyiz." 

'Bırakın gideyim' 

A Takımı'na yükselmenin planlarını yapan Ufuk, bu sezon da PAF Takımı'nda kalınca isyan etti. Geçen yılın devre arasında alt yapıya gönderilen bu futbolcunun, Gerede kampına da götürülmeyince, yönetime başvurup, "Bonservisimi verin. Artık kalmak istemiyorum. Kampa götürülmemek beni yıktı" dediği ifade edildi. Ancak bu talep kabul görmedi. 

Terlemeden olmuyor 

Yeni sezona yoğun tempoda hazırlanan futbolcular dünü de üç idmanla geçirdi. Bordo-Mavililer'e Gökdeniz ve Hüseyin de katıldı 

SERKAN HACIOĞLU 


Gerede kampında günü üç antrenmanla geçiren Trabzonspor, yine kondisyon ağırlıklı bir program uyguluyor. Bordo - Mavililer'in sabah çalışmasında el topu oynayarak antrenmana başlayan futbolcular, daha sonra istasyon ve orta çalışması yaptı. Teknik Direktör Şenol Güneş, istediği hareketleri, yapamayan oyuncularına uygulamalı olarak gösterdi. Milli Takım'da olmaları nedeniyle izinli olan Gökdeniz ile Hüseyin de dün arkadaşlarına katıldı. Antrenmanda düz koşu yapan iki futbolcunun bugün laktak testine gireceği bildirildi. 
Taraftarların akınına uğrayan kampta Yattara da neşe kaynağı oldu. Yaptığı hareketlerle arkadaşlarını gülme krizine sokan futbolcu, dün de sahada samba sundu, günün adamı oldu. 

Lorant'tan ziyaret 

Gerede'de yeni sezon hazırlıklarını sürdüren Trabzon- spor'un dün akşam çalışması sonrası sürpriz bir ziyaretçisi vardı. Bordo-Mavililer'le aynı yerde kamp yapan Sivasspor'un hocası Werner Lorant, Şenol Güneş ile kısa bir süre görüştü. Alman teknik adam, kamp bölgesi ve çalışma koşulları hakkında Güneş'ten bilgi aldı. 


</TEXT>
</DOC>
