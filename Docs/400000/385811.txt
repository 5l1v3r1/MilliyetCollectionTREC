<DOC>
<DOCNO> 385811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy04.html </URL>
<DATE> 2005/10/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kapatılan Fazilet Partisi, AİHM'de türbanı savunacak... 
</HEADLINE>
<TEXT>

     Avrupa İnsan Hakları Mahkemesi AİHM Merve Kavakçı’nın TBMM’deki olaylı yemin etme girişimi başta olmak üzere laiklik karşıtı söz ve eylemlerin odağı olduğu gerekçesiyle kapatılan Fazilet Partisi’nin FP açtığı davada perşembe günü davacıları dinleyecak. 
     Strazburg’ta 13 Ekim perşembe günü, 2001 yılında Anayasa Mahkemesi’nce kapatılan FP’nin AİHM’deki davasında önemli bir duruşma gerçekleştirilecek. Duruşmada partinin kapatılmasına karşı, Türkiye aleyhine dava açan Genel Başkan Recei Kutan, partinin kapatılmasına söz ve eylemlerine neden olan milletvekilleri Nazlı Ilıcak ve Mehmet Sılay ile partinin kapatılmasında en önemli gerekçe olarak gösterilen ve vatandaşlıktan da çıkarılan Merve Kavakçı’ya söz verilecek. 
     Davacıların söz hakkı 11’er dakika ile sınırlı olacak. 
     Recai Kutan adına FP’yi dönemin İstanbul milletvekili olan ve halen de Saadet Partisi SP Genel Başkan Yardımcılığı’nı yürüten Oya Akgönenç savunacak. Perşembe günkü savunmaya ilişkin SP’de hazırlıklar yapıldı. Buna göre, Akgönenç, savunmasında partinin kapatılmasının hukuki değil siyasi olduğunu ifade ederken, "Partimiz bazı milletvekilimizin türbanı savunan açıklamaları nedeniyle kapatıldı. Bu arkadaşlarımızın arasında Abdullah Gül, Abdüllatif Şener, Cemil Çiçek gibi isimler de vardı. FP kapatıldı ama bu isimler milletvekili olarak TBMM’deler, hatta bakan olarak iktidardalar" görüşünü dile getirecek. 
     Perşembe günkü duruşmada Nazlı Ilıcak ve Mehmet Sılay’ın yanı sıra Merve Kavakçı ya da bir temsilcisinin de Türkiye aleyhine açıtğı davaya ilişkin açıklamalarda bulunması bekleniyor. 
     
</TEXT>
</DOC>
