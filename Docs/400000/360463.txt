<DOC>
<DOCNO> 360463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo16.html </URL>
<DATE> 2005/07/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe'de Daum ilk 11'ini deniyor 
</HEADLINE>
<TEXT>

     Fenerbahçe, yeni sezon hazırlıklarını yaptığı antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde yapılan antrenmanda futbolcular istasyon, dar alanda top kapma çalışmalarının ardından önce tek kale, sonra yarı sahada ve tam sahada çift kale maç yaptı. 
     Yarı sahada yapılan maçta, 4'er kişiden oluşturduğu takımlarla, orta saha ve forvet oyuncularına karşı savunma oyuncularını oynatan Alman çalıştırıcı, futbolcularına sık sık uyarılarda bulundu. Antrenmanlara bir hafta geç başlayan Alex, yarım sahada oynadığı futbol ve attığı 2 golle dikkati çekti. 
     
     DAUM 11'İ BELİRLİYOR 

     Daum, yeni sezon antrenmanlarının 3. haftasında ilk 11'de oynatmayı düşündüğü oyuncuları ve yeni sistemini deniyor. 
     10 kişiyle yapılan tam saha çift kale maçta kalede Volkan'a görev veren Alman çalıştırıcı, 4'lü savunmayı Önder, Luciano, Deniz ve Ümit'ten oluşturdu. 
     Anelka'nın yokluğunda forvette Tuncay-Nobre ikilisine yer veren Daum, 3 kişiden oluşturduğu orta sahada ise Serkan, Aurelio ve Alex'e yer verdi. 
     Yapılacak yeni transferlerin takıma katılması, Anelka ve Servet'in de iyileşmesiyle birlikte Alman çalıştırıcı, ilk 11'in son halini belirleyecek. 
     
     KALE MAÇ 1-1 BİTTİ 

     Tam saha taktik ağırlıklı çift kale maçta fazla gol sesi çıkmadı. 
     As takımın, yedek takımla 1-1 berabere kaldığı çift kale maçta, as takımın golü Tuncay'dan, yedek takımın golü ise Olcan'dan geldi. Tuncay'ın topuğuyla attığı güzel gol beğeni topladı. 
     Bu arada, sakatlığı devam eden Anelka yine havuzda çalışırken, tedavisi süren Servet takımdan ayrı koşu yaptı. 
     Diğer yandan, sıcak havada yapılan antrenmanda futbolcular yine bol bol su içti. 
     
     FİZYOTERAPİST GELDİ 

     Fenerbahçe'de yeni transfer edilecek futbolcular beklenirken, bugün yeni bir fizyoterapist işe başladı. 
     Teknik direktör Daum'un isteği üzerine Avusturyalı fizyoterapist Bernd Neier, bugün Fenerbahçe'de işbaşı yaptı. Neier, ilk gün Servet'i özel olarak çalıştırdı. Avusturyalı fizyoterapistin branşının futbol olduğu ve takımda rehabilitasyona yönelik çalışacağı bildirildi. 

     
</TEXT>
</DOC>
