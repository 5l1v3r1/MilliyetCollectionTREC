<DOC>
<DOCNO> 365228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/gun02.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'a çifte destek 
</HEADLINE>
<TEXT>


Baba Beni Okula Gönder kampanyasına destek veren Muşlu ve Muşlu olmayan işadamları, 2 köyde ikişer derslik yaptırmayı, yurt ya da okul yapımı için 100 bin YTL bağışlamayı taahhüt etti 

İSTANBUL Milliyet 

Milliyet Gazetesi'nin kız çocuklarının okullaştırılması amacıyla sürdürdüğü "Baba Beni Okula Gönder" kampanyasına Muşlu işadamları da el uzattı. Kampanya kapsamında nasıl katkı yapabileceklerini tartışan işadamlarından ilk adım, Muşlu olmayan ve hayatında hiç bu ili görmediğini söyleyen Ceritler Limited şirketi sahibi Nabi Cerit ve Muşlu işadamı Ercan Erdem'den geldi. 
Cerit, Muş'ta 2 köyde öğretmen lojmanlı ikişer derslik yaptırmayı, Erdem ise yurt ya da okul yapımı için kampanyaya 100 bin YTL bağışlamayı taahhüt etti. 
Kampanyanın başladığı 23 Nisan'dan itibaren oluşturulan 15 illik ihtiyaç listesinde ilk sıralarda yer alan Muş için Doğan Medya Center'da bir toplantı düzenlendi. Genel Yayın Yönetmenimiz Sedat Ergin, yazarlarımız Güneri Cıvaoğlu, Sami Kohen, Derya Sazak, Nail Güreli ve Meral Tamer'in de katıldığı toplantıda, Muşlu işadamları sorunları ve çözümlerini tartıştı. 

'Göç en büyük sorun' 
Muş Valisi İbrahim Özçimen, bölgede eğitimin gerekliliğini vurgulayarak, aynı özenin "aile planlaması" için de gösterilmesi gerektiğini belirtti. Milliyet'i kampanya için kutlayan Özçimen, Muş'un sorunlarını şöyle özetledi 
"Şartlar çok kötü. Esnaf ve işçi birlik olup bir tiyatro kurdu. Bir de kızların okula gitmesinin önemini anlatan oyunları var. Kızlar okumuyor. Sebepleri çeşitli ama, vatandaşa 'okutmayın' diyen aşiret reislerinin çocukları üniversite mezunu. Göç de çok fazla. Berlin'de 20 bin, Sakarya'da 20 bin, Bursa'da 200 bin, İstanbul'da 100 bin Muşlu var." 

'Gitmişliğim bile yok' 
Kampanya kapsamında 2 lojmanlı ilköğretim okulu yaptırmayı taahhüt eden Cerit, çalışmaları nedeniyle Milliyet'i kutladı. Cerit, "Muşlu değilim, gitmişliğim yok, Muşlu arkadaşım da yok. Bir eğitim tesisi bağışlamak istedim. Milliyet'in kampanyasını aradım" diye konuştu. Yurt ya da derslik yapımı için kullanılmak üzere 100 bin YTL bağışlayacağını söyleyen Erdem ise, "İlimizdeki derslik ve öğretmen sıkıntısının çözülmesi zor bir sorun değil. Rahmetli dedemin bir vasiyeti vardı, 'Bir okula isim verelim' derdi. Bunu gerçekleştirmek istiyorum" dedi. 

'Kara tahtamız bile yoktu' 
Kadıköy Belediye Başkanı Selami Öztürk ise, Muş'un Bulanık ilçesinde doğduğunu belirterek şöyle konuştu 
"Beş sınıf birden aynı anda ders görüyorduk. Kara tahta bile yoktu. Tütün k ğıtlarını defter olarak kullanırdık. Kız çocukları bizimle okuma fırsatı bulamadı. Bu ülkenin bir bireyi, o bölgenin bir insanı ve bir belediye başkanı olarak Milliyet'i kutluyorum. O bölgede okuyan Selami Öztürk'ün kara tahtası yoktu, ama bugün cebinde bilgisayarı var." 
Muş Vakfı Yönetim Kurulu üyesi Kazım Başak da vakıf olarak yeni eğitim-öğretim yılında ildeki gelir düzeyi düşük ailelerin çocuklarının kıyafet ve kırtasiye ihtiyaçlarını karşılamayı taahhüt etti. 




</TEXT>
</DOC>
