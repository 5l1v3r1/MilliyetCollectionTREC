<DOC>
<DOCNO> 363859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko04.html </URL>
<DATE> 2005/07/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çalışma Bakanlığı İşsizlik 2015'te yüzde 7-8 olur 
</HEADLINE>
<TEXT>

     Çalışma Bakanlığı, yüksek büyüme performansına karşın halen yüzde 10’lar düzeyinde seyreden ve Türkiye’nin en önemli problemi olan işsizlik oranının 2015 yılında yüzde 7-8 düzeyine çekmeyi planlıyor. 
     Çalışma Bakanlığı’nın bu yıl ilk kez Manisa, Bartın, İstanbul, Ankara, Adana, Konya, Trabzon, Elazığ, Mardin ve Erzurum’da yaptığı "Merkez ve Taşra Teşkilatları Çalış-Güven 2005 Yılı Toplantısının" ardından sonuç bildirgesi yayınlandı. 
     Bildirgede, sosyal güvenlik alanındaki başlıca sorunlar ve çözüm önerilerine ve Bakanlığın gelecek 10 yıllık hedeflerine yer verildi. Buna göre, Çalışma Bakanlığı, gelecek 10 yıl içinde kayıtdışı istihdamı OECD ortalamalarına yaklaştırmayı ve işsizlik oranını yüzde 7-8 düzeyine çekmeyi amaçlıyor. Sosyal güvenliği, tüm nüfusu kapsayacak şekilde yaygınlaştırmayı amaçlayan Çalışma Bakanlığı’nın diğer hedefleri ise şöyle sıralandı 
     "Hizmetlerde sürekli iyileştirme sağlamak, iş kazaları sayısını azaltmak, sendikal örgütlenme ve endüstriyel ilişkileri AB standartlarına uyumlaştırmak, geliştirmek ve çalışma barışını sağlamak". 
     
     SSK’NIN SORUNLARI VE ÇÖZÜM ÖNERİLERİ 
     Bildirgede, kurumlar bazında sorunlara ve çözüm önerilerine de yer verildi. SSK, mevzuatında uzlaşma müessesesi bulunmadığı ve biran önce bu yapının kurulması gerektiği belirtilen bildirgede, SSK’nın artan iş yeri ve sigortalı sayısına karşın dış denetim birimlerinin aynı kalması nedeniyle yetersiz olduğu ve alt denetim birimlerinin kurulması gerektiği kaydedildi. SSK’nın sorunlarına ilişkin olarak şu tespitlerde ve çözüm önerilerinde bulunuldu 
     "-SSK, geçici iş göremezlik ödeneklerinin zorunlu masraflarının zamanında ödenmesi ve gecikmelerin önlenmesi amacıyla, ödenekler işveren tarafından ödenip daha sonra prim borcundan mahsup edilmeli. 
     -SSK Sigorta İşlemleri Yönetmeliğinin 24’üncü Maddesine göre hazırlanan genelge uyarınca sigorta müfettişlerinin yetkisi kısıtlanıyor. Yönetmelik maddesinin incelenerek gerekli değişiklik ve iptaller yapılmalı. 
     -Mesleki ve Teknik Eğitim Yönetmeliğindeki çıraklık konusunda uygulamada suiistimaller var. MEB ile gerekli girişimlerde bulunularak yönetmelik maddesi yeniden gözden geçirilmeli. 
     -SSK, Yüksek Sağlık Kuruluna gönderilen raporların değerlendirmesi çok uzun sürüyor, raporlar 30 gün içinde sonuçlandırılmalı. 
     -SSK, 30 günden az çalışan sigortalıların evrak kontrolü ve arşivlenmesinde zorluklar yaşıyor. Bu nedenle işverenin internet üzerinden yaptığı beyana itibar edilmeli. 
     -SSK’da diğer sosyal güvenlik kurumlarıyla yazışmalar uzun zaman alıyor. Yazışmalar hızlandırılmalı. 
     -Kayıt dışı istihdam artışı nedeniyle sosyal güvenlik bilinci yerleştirilmeli. 
     -Sağlıkta provizyon sistemi yaygınlaştırılmalı ve haksız ödemeler ve istismarlar önlenmeli." 
     
     "İSTEĞE BAĞLI SİGORTALILAR" 
     Bağ-Kur ise isteğe bağlı sigortalıların sağlık hizmetlerinden yararlanamamaları dolayısıyla mağdur olduklarını belirterek, bu sigortalılara da sağlık hizmeti sunulmasını istedi. Bağ-Kur’un sorunlara ilişkin tespiti ve önerileri ise şöyle sıralandı 
     
     "SOSYAL GÜVENLİK MÜŞAVİRLİĞİ OLUŞTURULMALI" 
     "Bağ-Kur emeklilerinin Sosyal Güvenlik Destek Primi SDGP kesintisi ve takibi bilgisayar ortamında yapılıyor. 
     Ancak diğer sosyal güvenlik kurumu emeklilerinin sadece başvurmaları durumunda takipleri yapılıyor. SGDP gelirlerinin artması için diğer sosyal güvenlik mevzuatlarında düzenleme yapılmalı. 
     -Kuruma gönderilen tıbbi malzeme faturaları firmalara göre değiştiğinden, kendilerine gönderilen faturaların arkasına malzeme kodunu içeren barkodlar yapıştırılmalı. 
     -Yetkisiz kişilerin iş takibi yapması kurumu sıkıntıya sokuyor. Yapılacak yasal bir düzenlemeyle Sosyal Güvenlik Müşavirliği’nin oluşturulması kamu maliyesine katkı sağlar." 
     
     "ÖZÜRLÜ VE ESKİ HÜKÜMLÜ İSTİHDAMI" 
     İŞKUR, Bakanlığın ve bağlı kuruluşların iş piyasasına ait bilgilerin ortak kullanıma açık olmamasının sorun yarattığına işaret ederek, hizmet yürütülmesinde ihtiyaç duyulan verilerin ortak kullanıma açılmasını istedi. İŞKUR, İl İstihdam Kurulu üyelerinin etkin katılımlarının sağlanması gerektiğini belirterek, ilgili kurum ve kuruluşlar nezdinde girişimlerde bulunulmasını önerdi. 
     İŞKUR, özürlü ve eski hükümlü kontenjan açıklarının kapatılması için işverenlerin teşvik edilmesi talebinde bulundu. İşgücü yetiştirme kurslarında sorunlar yaşandığına işaret eden İŞKUR, iş piyasasının ihtiyacı olan mesleklerin belirlenmesinde iş piyasasının sektörel olarak takibi ve teknolojik değişikliklerin izlenmesine yönelik anket ve uygulamaların yöresel olarak yapılmasını ve kuruluşlar arasında işbirliği yapılmasını istedi. 
     Ayrıca sosyal güvenlik dersinin ortaöğretim müfredatına alınmasının sosyal güvenlik bilincini artıracağı savunuldu. 
     
     "PERSONEL İHTİYACI VAR" 
     Çalışma Bakanlığı ve bağlı kuruluşlarında iyileştirmelere rağmen nitelikli personel ihtiyacı bulunduğu belirtilen bildirgede, hizmet binalarının fiziki yapılarının iyileştirilmesi, araç ve teknik donanım alt yapısının tamamlanması gerektiği vurgulandı. 

ANKA 
     
</TEXT>
</DOC>
