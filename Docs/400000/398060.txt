<DOC>
<DOCNO> 398060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas07.html </URL>
<DATE> 2005/11/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Her sevdiği besin çocuğunuz için yararlı mı 
</HEADLINE>
<TEXT>

     Sağlık ve Milli Eğitim Bakanlıkları’nca yürütülen "İlköğretim Çocukları İçin Sağlıklı Beslenme" projesi çerçevesinde, öğrencilere okullarda eğitim veriliyor. 
     Öncelikle Ankara genelindeki başlatılan proje kapsamında, beslenme uzmanları ve gıda mühendisleri ilköğretim okullarında çocuklara sağlıklı beslenme için yapılması gerekenleri anlatıyor. Uzmanlar, okul kantinlerinde de incelemelerde bulunarak, hijyen şartlarına sahip olmayanları Tarım Bakanlığı’na bildiriyor. 
     AA muhabirinin aldığı bilgiye göre, proje çerçevesinde geçen yıl 50 ilköğretim okulunda 25 bin dolayında öğrenciye ulaşılırken, bu 
     öğretim yılında şimdiye kadar 18 okulda 11 bin öğrenciye eğitim verildi. Proje 2006 yılında ise Türkiye geneline yaygınlaştırılacak. 
     Okullarda eğitim veren uzmanlar, slayt gösterisi eşliğinde, soru-cevap şeklinde sağlıklı beslenme konusunda bilgiler aktarıyor. 
     Gelişme çağında mutlaka alınması gereken süt, yumurta, et ve tavuk gibi besinler ve yararları anlatılırken, gerekli besinlerin alınmaması halinde vücudun uğrayacağı hasarlara da dikkat çekiliyor. 
     Eğitim öncesi ve sonrasında yapılan testle de çocukların edindiği bilgiler ölçülüyor. Bu testlerin proje sonunda hazırlanacak rapor için temel teşkil etmesi amaçlanıyor. 
     
     ÇOCUĞUN HERGÜN TÜKETMESİ GEREKEN BESİNLER 
     Proje kapsamında öğrenciler okulda eğitilirken, velilere de çocuklarının sağlıklı beslenmesi için bir mektup gönderiliyor. 
     Çocuğun eskisinden daha fazla ev dışında beslendiğine dikkat çekilerek, "Çocuğunuzun her sevdiği besin onun için yararlı mı " sorusu yöneltiliyor. 
     Mektupta, bir ilköğretim öğrencisinin her gün tüketmesi gereken besinler ve miktarları şöyle anlatılıyor 
     -Kemikleri, dişleri ve kaslarının gelişimi, yaşına ve ağırlığına göre ideal boy uzunluğuna sahip olabilmesi için 2-3 su bardağı süt veya yoğurt, bir kibrit kutusu büyüklüğünde peynir, -Beyin gelişimi, hastalıklara karşı dirençli olması ve kansızlıktan korunması için 2-3 köfte büyüklüğünde et tavuk, balık veya hindi , haftada 3-4 kez 1 adet yumurta, haftada 3-4 kez 1 porsiyon kurubaklagil, -Hastalıklara karşı daha güçlü olması, gözlerinin, dişlerinin, cildinin sağlığı ve kabız olmamaları için 5 porsiyon taze sebze veya meyve, -Enerji sağlaması, sinir sisteminin güçlenmesi için 4-6 orta dilim ekmek, 1 porsiyon pilav, makarna veya 1 orta dilim börek, 1 kase çorba. 
     
     3 ANA 2 ARA ÖĞÜN 
     Mektuptaki, sağlıklı beslenmeyle ilgili öneriler de şunlar 
     -Çocuğunuzu günde 3 ana 2 ara öğün olarak besleyin, -Sabah kahvaltısı yapmadan güne başlatmayın, öğün atlatmayın, -Ara öğünlerde çocuğunuzun beslenmesi için meyve, ayran, süt, taze meyve suları, peynirli sandviç, küçük kek veya poğaça gibi besinleri tercih edin, -İyotlu tuz tüketin, tuzu yemeğe ocaktan indirmeye yakın katın, -Çocuğunuzun günde 2-2.5 litre su sıvı tüketmesini sağlayın, -Beslenme çantasını, evde yapılmış tost, yumurta, kek, poğaça, börek, taze meyve, ayran, salatalık, domates ve havuç gibi yiyeceklerle hazırlayın, -Beslenme çantasının temizliğine çok dikkat edin, -Çocuğunuzu açıkta satılan besinleri almaması konusunda uyarın, -El yıkama ve diş fırçalama alışkanlığı kazandırın, -Çocuğunuza yeterli ve dengeli beslenme alışkanlığı kazandırmak için örnek olun, aşırı yağlı, tuzlu ve şekerli besinler yerine sağlıklı besinler seçmesini teşvik edin, -Çocuğunuzun hareketli bir yaşam sürmesine dikkat edin, herhangi bir spor dalı ile ilgilenmesi konusunda destekleyin. 
     
</TEXT>
</DOC>
