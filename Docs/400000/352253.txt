<DOC>
<DOCNO> 352253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy26.html </URL>
<DATE> 2005/06/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TBMM kürsüsünden dizüstü bilgisayar ile şov 
</HEADLINE>
<TEXT>

     CHP İstanbul Milletvekili Mehmet Sevigen, Devlet Bakanı ve Başbakan Yardımcısı Mehmet Ali Şahin’in İstanbul’un Reşitpaşa Mahallesi’ndeki tapusuz binalara tapu verileceği vaadini içeren cd’yi Genel Kurul’a getirdiği dizüstü bilgisayar aracılığı ile milletvekillerine izletti. 
     TBMM Genel Kurulu’nda gündemdışı bir konuşma yapan Sevigen, kürsüye bir dizüstü bilgisayarla gelerek, milletvekillerine Şahin’in seçimlerden önce yaptığı bir konuşmanın görüntülerini izletmek istedi. 
     Sesin Genel Kurul’da yeterince duyulamaması üzerine birleşimi yöneten Başkanvekili Ali Dinçer, "Teknik nedenlerle ses duyulamıyor. Siz anlatın" diyerek Sevigen’e müdahale etti. Bu arada AK Parti milletvekilleri de Sevigen’in kürsüye dizüstü bilgisayarla gelmesine tepki gösterdiler ve bir milletvekili "Bir de şapkadan tavşan çıkart" diye laf attı. 
     Şahin’in, İstanbul’un Sarıyer İlçesi’ndeki Reşitpaşa Mahallesi’nde seçimlerden önce yaptığı bir konuşmada, "Rahat uyuyun, başınızı yastığa rahat koyun. Tapularınız verilecek" dediğini aktaran Sevigen, ancak şimdi "Büyük rant kaynağı" olan bu bölgelerdeki evlerin yıkılmak istendiğini söyledi. İstanbul’un Küçükarmutlu ve Büyükarmutlu mahallelerindeki tapusuz arazilerin de mahalle sakinleri yerine başkalarına satılmak istendiğini kaydeden Sevigen, "Bu insanlar 50-60 yıldır buralarda oturuyor. Şimdi perişan ediliyorlar. Boğazı seyretmek sadece zenginlerin hakkı mı, arazileri bu insanlara satın" dedi. 
     Konuşmasında Başbakan Recep Tayyip Erdoğan’ın "Ankara’yı bırakıp, belediye başkanları, valiyi, diğer bürokratları by-pass edip İstanbul’u yönettiğini" de savunan Sevigen, "Orada saltanat kuracaksın, saltanat kayığıyla karşıya geçeceksin, kabullerini sarayda yapacaksın. İstanbul’da ciddi oyunlar oynanıyor" diye konuştu. 
     
     "REKLAMIN İYİSİ, KÖTÜSÜ OLMAZ" 
     Sevigen’in konuşmasına başlarken Genel Kurul’da bulunmadığı için arkasından konuşmaktan rahatsız olduğunu belirttiği Şahin, konuşma bitmeden Genel Kurul’a geldi. Adalet Bakanı Cemil Çiçek’ten konuşma hakkında bilgi alan Şahin, Sevigen’den sonra yanıt vermek üzere kürsüye geldi. Sevigen’e konuyu gündeme getirmesinden dolayı teşekkür eden Şahin, dizüstü bilgisayarla görüntüsünün izletilmesi konusunda da "Reklamın iyisi kötüsü olmaz" dedi. 
     Reşitpaşa Mahallesi’ndeki sorunun çözümü için büyük çaba gösterdiğini bildiren Şahin, İTÜ’ye ait bu arazinin Hazine’ye devri için ilgili iki bakanı ikna etmeye çalıştığını söyledi. İki bakanlık arasında arazi trampası için protokol aşamasına doğru gidildiğini kaydeden Şahin, protokolün imzalanmasından sonra tüm yargılama ve icra işlemlerinin de duracağını belirtti. 
     Sevigen’in Başbakan Erdoğan’la ilgili sözlerini de yanıtlayan Şahin, yıkılmak üzere olan bir binanın onarılarak kullanılmaya başlandığını söyledi. Bu binanın Başbakan Erdoğan’ın değil, devletin olduğunu belirten Şahin, "Bugün Tayyip Erdoğan kullanır, yarın CHP içinden bir arkadaş başbakan olur o kullanır. Bunlar bizim zenginliklerimiz. Ankara dışında bir yeri başkent yapmaya da kimsenin gücü yetmez" diye konuştu. 
     
     SİT ALANLARI 
     CHP Muğla Milletvekili Ali Cumhur Yaka da gündemdışı konuşmasında sit alanları nedeniyle vatandaşların yaşadığı sorunları dile getirdi. 
     Gündemdışı konuşmayı yanıtlayan Çevre ve Orman Bakanı Osman Pepe, vatandaşın sıkıntılarını bildiklerini, bunları ortadan kaldırmaya yönelik köklü değişiklikleri içeren bir yasa tasarısı hazırlandığını belirtti. Pepe, ancak bu arada köylülerin sorunlarını bir ölçüde de olsa çözebilmek için bazı önlemleri yürürlüğe koyduklarını, sit alanı içinde binası bulunan köylülerin belli ölçüler içinde ailelerinin kullanımı için ek bina yapmalarına olanak sağlandığını kaydetti. 
     Bu arada, TBMM Genel Kurulu’nda, Danışma Kurulu’nun RTÜK üyelerinin TBMM tarafından seçilmesini öngören Anayasa değişikliğine ilişkin yasanın ilk tur görüşmelerinin bugün yapılması önerisi kabul edildi. 
     
</TEXT>
</DOC>
