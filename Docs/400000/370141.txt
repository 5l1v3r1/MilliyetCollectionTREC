<DOC>
<DOCNO> 370141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/siyaset/siy02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir Bahçeli filmidir 
</HEADLINE>
<TEXT>


MHP lideri Bahçeli, hazırlattığı kısa filmde, parti içi muhalifleri, "milli devleti zayıflatma amacı güden küresel planın parçası" diye niteledi. Filmin adı, "Turuncu Devrimler, Mor Menekşeler" 

YILDIZ YAZICIOĞLU Ankara 


MHP Genel Başkanı Devlet Bahçeli, hazırlattığı "Turuncu Devrimler, Mor Menekşeler" adlı kısa filmle muhaliflere görsel propaganda savaşı başlattı. MHP'deki muhalif sesler, filmde "Türkiye'deki milli devleti zayıflatma amaçlı küresel plan" diye tanımlandı. 

'Türkiye büyük hedef' 
MHP Foto Film Merkezi'nin hazırladığı kısa filmde, Ukrayna'daki Turuncu Devrim'den Gürcistan'daki Kadife Devrim'e kadar uzanan siyasi değişimler, "ABD ve AB'nin küresel ticari çıkar odaklarınca yürütülen plan" olarak nitelendirildi. 
Türkiye'nin, küresel tacirler için en büyük hedef olduğunun belirtildiği filmde, enerji kaynaklarını kontrol etmek için, Ortadoğu ve Asya ülkeleri üzerinde oyun oynandığı vurgulandı. Ayrıca, "daha fazla demokrasi ve insan hakları" gibi taleplerle milli devletin zayıflatıldığı savunuldu. 
Filmde, AKP'nin iktidara gelmesiyle sonuçlanan süreçle ilgili şu iddialar yer aldı 
"Küresel oyunlara direnen güçleri engelleme planları uygulamaya konuldu... MHP'yi zayıflatmak Türkiye'yi işgal etmenin ilk şartıdır... Kuşatılmış bir Türkiye üzerinden Ortadoğu ve Asya kaynakları rahatlıkla sömürülür. Bu zihniyete Türkiye'de yataklık edecek iktidarlara ihtiyaç duyulmaktadır." 

'Siyasi madrabazlar' 
MHP'nin, Türkiye'nin geleceğinde hak sahibi olmayı hedefleyen küresel tacirler tarafından kendi iç meselelerini çözemeyen bir parti gibi gösterilmeye çalışıldığının anlatıldığı filmde, "MHP'yi zayıflatmak için, medya destekli senaryolara, siyasi çizgisindeki çelişkilerinden utanmayan, gözünü hırs bürümüş siyasi madrabazlar alet oldular" yorumu yapıldı. 
Filmin finalinde, MHP'lilere 'Siyaset cambazlarına prim verilmemesi' çağrısı yapıldı. 


</TEXT>
</DOC>
