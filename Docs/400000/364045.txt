<DOC>
<DOCNO> 364045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun39.html </URL>
<DATE> 2005/07/25/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
"Umarım İngiltere ırkçı yaklaşımlardan kaçınma politikasını sürdürür" 
</HEADLINE>
<TEXT>

     BM Genel Sekreteri Kofi Annan, yakın zamanda terörist saldırılara maruz kalan İngiltere’nin "ırkçı yaklaşımlardan kaçınma politikasını sürdürmesini umduğunu" belirtti. 
     Annan, New York’taki BM binasına girişinde, gazetecilerin yönelttiği, geçen perşembe günü Londra’nın toplu taşıma sisteminde meydana gelen patlamalardan sonra bir Brezilyalının polis tarafından yanlışlıkla vurularak öldürülmesinin ışığında, zenci ya da koyu tenli insanların endişe etmek için daha fazla sebebi olup olmadığı sorusunu şöyle yanıtladı 
     "Londra bir çok milletten insanın bir arada yaşadığı bir şehir ve Birleşik Krallık Hükümeti dünyanın her yerinden insanları kabul ederken yasaları doğrultusunda son derece açık bir tavır sergiledi. 
     Ancak olanları düşündüğümüzde, bizim de burada yaşadığımız gibi, bazı bölgelerden gelen kişilerden şüphe edilmesi eğilimi oluşabilir." Annan sözlerine, "Umuyorum ki bu söylediğim şey gerçekleşmez, suçlular bulunur ve herhangi bir bölgeden gelen insanlar hakkında genelleme yapılmaz. Benim gözlemlerime göre, Birleşik Krallık Hükümeti yıllardan beri bu alanda güzel bir politika izlemektedir ve umarım bu politikasını sürdürür" şeklinde devam etti. 
     Geçen birkaç hafta içinde Londra ve Mısır’da meydana gelen patlamaların herkesin kabul edeceği bir terör tanımı yapılması için iyi bir neden oluşturduğunu kaydeden Annan, ’Söylediğim gibi bu İslami ya da başka bir şey değildir. Bunların ne olduklarını biliyoruz. 
     Konuyla ilgili olarak, ahlaki bir netlik sağlayan basit bir açıklama yaparsak, sivil insanların öldürülmesi, sebebi ne olursa olsun kabul edilemez" dedi. 
     Annan ayrıca "Neyle birlikte yaşadığımızın farkındayız ve biliyorum ki bütün dünya teröre karşı savaşta birarada yer alıyor. BM ve Genel Kurul bu savaşta lider olmalıdır" dedi. 
     
</TEXT>
</DOC>
