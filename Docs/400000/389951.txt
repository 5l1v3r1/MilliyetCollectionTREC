<DOC>
<DOCNO> 389951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur55.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kuşadası Limanı'nda kiracı davayı kazandı, kira ücreti donduruldu 
</HEADLINE>
<TEXT>

     Aydın’ın Kuşadası İlçesi’ndeki Kuşadası Limanı’nını işleten Ege Ports Firması tarafından, limana yaptırılan iş yerlerindeki kiracılardan birisinin açtığı dava sonucu, kira ücretinin dondurulmasına karar verildi. 
     Alınan bilgiye göre, Kuşadası Limanı’nı işleten Ege Ports Firması’ndan liman sahası içinde işyeri kiralayan firmalar, ’Yapı Kullanma Belgesi’ olmadığı için Belediye’den ’iş yeri açılış ruhsatı’ alamamaları üzerine, Ege Ports Firması’na başvurarak, kiralarının sözleşmedeki maddeye dayanarak dondurulması yönünde talepte bulundular. Ege Ports firması ise talebi kabul etmedi. 
     Kira kontratına dayanarak Kuşadası 2. Asliye Hukuk Mahkemesi’ne başvuran Morgan Y-London isimli işyerini işleten Ada Teknik Turizm Şirketi, Ege Ports’un yapı kullanma ruhsatı alamaması yüzünden mağdur duruma düştüğünü öne sürerek, ruhsat alınıncaya kadar aylık 10 bin YTL olan kira bedelinin dondurulmasını talep etti. 
     Başvuruyu değerlendiren Kuşadası 2. Asliye Hukuk Mahkemesi, Ada Teknik Turizm Şirketi’ni haklı bularak kira ödemelerinin mücbir zorunlu sebep ortadan kaldırılıncaya kadar durdurulmasına karar verdi. 
     Öte yandan Kuşadası Limanı işleten Ege Ports yetkileri tarafından yapılan yazılı açıklamada, Kuşadası limanında her uygulamanın yasal sürecinde devam ettiği belirtildi. 
     Açıklamada şunlara yer verildi 
     "Kuşadası Limanı’nda Ege Ports tarafından yapılmış olan tüm inşaat ve diğer faaliyetler yüzde yüz hukuka, mevzuata ve kurallara uygun olarak yapılmıştır. Faaliyetlerin bazı kişilerin yanlış bilgi ve yoruma dayalı olarak iddia ettikleri gibi, hukuka en ufak aykırılık söz konusu değildir. Her şey tamamen imar mevzuatı hükümleri çerçevesinde başlamış ve tamamlanmıştır." Limandaki işyerlerinde kiracılarla ilgili sorunlar yaşandığı iddialarının imar, iskan izni alınamayacağı yönünde yanlış bilgilendirilmelerden kaynaklandığı belirtilen açıklamada, bu konuda da her şeyin yasal mevzuata ve yasal sürece göre ilerlediği vurgulandı. 
     
</TEXT>
</DOC>
