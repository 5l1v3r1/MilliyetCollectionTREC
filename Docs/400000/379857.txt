<DOC>
<DOCNO> 379857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/yazar/bila.html </URL>
<DATE> 2005/09/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CHP, Unakıtan'ı büyüteç altına aldı 
</HEADLINE>
<TEXT>


CHP'nin yeni yasama yılında uygulayacağı muhalefet stratejisi yavaş yavaş şekilleniyor. CHP, TBMM'nin açılmasıyla birlikte akçalı konuların üzerine gidecek. 
CHP'nin hedef tahtasında ilk isim olarak Maliye Bakanı Kemal Unakıtan görünüyor. CHP, son dönemde özelleştirme ihaleleriyle ismi öne çıkan İsrailli işadamı Sami Ofer ile Maliye Bakanı Kemal Unakıtan ve AKP arasındaki ilişkiyi büyüteç altına aldı. CHP'nin Maliye, Hazine, finans konularındaki uzman milletvekilleri "Unakıtan ve Ofer dosyası" hazırlıyorlar. 
CHP lideri Deniz Baykal, Meclis'in açılmasıyla birlikte bu konuyu araştırma önergesiyle TBMM'nin gündemine taşıyacaklarını belirtti. 

'Unakıtan hesap vermeli' 
CHP lideri Baykal, dünkü görüşmemizde, "Ofer olayı"nı değerlendirirken, Maliye Bakanı Kemal Unakıtan'ın hesap vermesi gerektiğini belirterek, şöyle konuştu 
"Ofer olayı aslında daha Kuşadası Limanı'ndan başlıyor. Bir başka grup bu limanı almışken, bir teknik sorun bahane edilerek, Kuşadası Limanı Ofer grubuna verildi. Bu grubun liman ve çevresinde koruma mevzuatına aykırı inşaata girişmesi üzerine halk tepki verdi. Danıştay olayı durdurdu. Ancak, hükümet, Meclis'in kapanmasına yakın ani bir girişimle koruma mevzuatını değiştirip yeni bir düzenleme yaptı ve Danıştay'ı by-pass etti. Böylece mevzuatı bu grubun istediği gibi düzenlemiş oldu. Bunun hesabı verilmeli. Galataport'u da aldıkları düşünülürse, Kuşadası'nın büyük bir projenin ilk adımı olduğu akla geliyor." 

Tüpraş'ın yüzde 14.7'si 
Baykal, Maliye Bakanı Kemal Unakıtan'ın Tüpraş'ın yüzde 14.7'sinin yine Ofer'e satılmasının gerekçelerini de açıklayamadığını vurgulayarak, şu değerlendirmeyi yaptı 
"Durduk yerde Tüpraş'ın yüzde 14.7'si bu gruba satıldı. Bu kararın gerekçesi belli değil. Tüpraş'ın yüzde 14.7'sinin satılmasına ihtiyaç vardı da, neden borsada satılmadı Borsa değeri daha yüksekti. Böyle olduğu halde Tüpraş'ın yüzde 14.7'si bu gruba özel satışla veriliyor. Bunun hesabı da verilmeli." 
Baykal, Unakıtan'ın, özelleştirilecek limanlara talip olan bir firmanın davetiyle Hong Kong'a gittiğine ve bu seyahatte kendisine Ofer grubunun temsilcisi Kadri Samsunlu'nun eşlik ettiğine ilişkin bilgiler bulunduğunu belirterek, Maliye Bakanı'na şu soruları yöneltti 
"Bu seyahate katılan Kadri Samsunlu'nun Ofer ve yüzde 14.7 oranındaki hisse alıcılarının temsilcisi olduğu belirtiliyor. Bu seyahatten kısa süre sonra Tüpraş'ın yüzde 14.7'sinin bu gruba satıldığı bilgisi var. Bu nasıl izah ediliyor Bu ne kadar ilginç bir tesadüf " 

Galataport ihalesi 
Baykal, son olarak Galataport ihalesini, katma değer vergisi ile birlikte yaklaşık 5 milyar dolara yine Ofer grubunun almasına dikkat çekti ve şöyle konuştu 
"Bu ihale de dikkat çekicidir. 49 yıllığına yapılan bir ihale. 5.1 milyar dolar teklif ediliyor. Ancak ödeme koşulları kuşku uyandırıyor. İlk üç yılı ödemesiz, sonra yılda 100 milyon dolar ödenecek. Beş yılda ödenecek para 200 milyon dolar. 49 yıllığına eşit taksitle ihale yapıldığına göre ortada ciddi bir ödeme yok demektir. 5.1 milyar dolar nasıl ödenecek Böyle büyük bir proje, geliri ortada olan bir proje neredeyse cepten bir şey çıkmadan ödenecek halde verilmiş oluyor. Bunun da hesabı verilmeli." 
Baykal, CHP'nin Ofer-Unakıtan-AKP ilişkisini mercek altına aldıklarını, uzman milletvekillerinin çalışmalarını sürdürdüklerini, bilgi ve belgeler tamamlandığında konuyu Meclis'e getireceklerini vurguladı. 



</TEXT>
</DOC>
