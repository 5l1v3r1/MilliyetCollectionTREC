<DOC>
<DOCNO> 370972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur06.html </URL>
<DATE> 2005/08/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Define macerası vahşetle bitti 
</HEADLINE>
<TEXT>

     Turaç TOP İZMİR, DHA 

      İZMİR'den Isparta'ya define altını satın almak için giden üç gençten 23 yaşındaki Ercan Arda ve 29 yaşındaki Ferhat Güzel, boğazları bıçakla kesilip tabancayla başlarından vurularak öldürülürken, vücuduna 8 kurşun isabet eden 22 yaşındaki Cihan Aydın ağır yaralandı. Gençlerin İzmir'den kiralayıp geldikleri otomobille üzerlerindeki cep telefonları, cüzdanlarını da alıp kaçan zanlılar aranıyor. 
     Olay, geçen pazar günü akşam saatlerinde Keçiborlu İlçesi yakınlarında meydana geldi. Afyon'un Dinar İlçesi'nden olduğu öğrenilen ve soyadı tespit edilemeyen Osman adlı kişinin, İzmir'in Karşıyaka İlçesi'ne bağlı Doğançay Beldesi'nde oturan, Çeşme'deki barlarda bodyguarlık yaparak geçimini sağlayan Ercan Arda'ya 10 gün önce telefon açıp, Akrabam gömü buldu. Gelin satın alın'' dedi. Asker arkadaşı Osman'ın gönderdiği bir altını 120 YTL'ye Gümüşpala Semti'ndeki bir kuyumcuya bozduran Arda, yanına arkadaşları kahvehane işletmecisi Ferhat Güzel ve Cihan Aydın'ı da alıp kiraladıkları otomobille Keçiborlu İlçesi'ne gitti. İddiaya göre gençler, burada 350 bin YTL değerindeki altını kendilerine 100 bin YTL'ye satmak için anlaştıkları Osman'la buluştu. Buluşmanın ardından İzmir'den gelen 3 gençle, Osman adlı kişi ve onun yanında bulunan ve kaç kişi oldukları henüz tespit edilemeyen kişiler arasında önce tartışma daha sonra da kavga çıktı. Tabanca ve bıçaklı saldırıya uğrayan gençlerden Arda ve Güzel'in cesetleri ile ağır yaralanan Aydın, bir çoban tarafından bulundu. 
     İhbar üzerine olay yerine giden jandarma, vücuduna 8 kurşun isabet eden Cihan Aydın'ı Süleyman Demirel Üniversitesi Hastanesi'ne kaldırdı. Olay yerinde yaşamını yitiren Arda'nın bıçakla boğazının kesildiği ve biri başına olmak üzere vücuduna 4 kurşun isabet ettiği, evli 2 çocuk babası Güzel'in ise başından tabancayla vurulduğu ve 6 yerinden bıçaklandığı belirlendi. Gençlerin İzmir'den kiralayıp geldikleri otomobille üzerlerindeki cep telefonları, cüzdanları ve kimliklerinin de alındığı tespit edildi. Olay yerinde iki ayrı tabancaya ait boş kovan bulan jandarma, ölen Arda'nın asker arkadaşı Osman'ın soyadını tespit etmek ve kaçan zanlıları yakalamak için çalışma başlattı. 
     
     TOPRAĞA VERİLDİLER 
     Hastanede tedavisine devam edilen Cihan Aydın'ın hayati tehlikeyi atlatamadığı öğrenilirken, otopsilerin ardından aileleri tarafından cenazeleri alınan Ercan Arda ve Ferhat Güzel, yaşadıkları Doğançay İlçesi'ndeki mezarlıkta toprağa verildi. 
     
</TEXT>
</DOC>
