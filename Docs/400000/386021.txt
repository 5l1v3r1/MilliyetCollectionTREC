<DOC>
<DOCNO> 386021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun20.html </URL>
<DATE> 2005/10/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Telafer intihar saldırısıyla kana bulandı 30 ölü, 35 yaralı 
</HEADLINE>
<TEXT>

     Irak'ın kuzeybatısındaki Telafer kenti yakınlarında düzenlenen intihar saldırısında 30 kişi öldü, 35 kişi yaralandı. 
     Iraklı yetkililer, saldırganın, kent dışındaki askeri kayıt bürosu önünde iş başvurusu için toplanan kalabalığın arasında, kıyafetinin içine sakladığı bombayı patlattığını söylediler. 
     Telafer'deki kalabalık bir pazar yerinde dün düzenlenen bir diğer intihar saldırısında da 30 kişi ölmüş, 45 kişi yaralanmıştı. 
     
     BAĞDAT'TA DA İNTİHAR SALDIRILARI... 

     Irak'ın başkenti Bağdat'ta bugün bomba yüklü araçlarla düzenlenen iki ayrı intihar saldırısında 1 Iraklı öldü, 19'u yaralandı. 
     Bağdat'ın batısındaki Bekriye bölgesinde, Irak ordusuna ait bir denetim noktası yakınında, yerel saatle 09.30 civarında bomba yüklü bir aracın infilak ettiği belirtildi. 
     Irak polisinden Binbaşı Musa Abdülkerim, saldırıda 1 askerin öldüğünü, 6'sının yaralandığını açıkladı. Abdülkerim, olay yerine hareket eden polislerinse yola yerleştirilen bombanın hedefi olduğunu, bu olayda da 3 polisin yaralandığını açıkladı. 
     Öte yandan, bu sabah hükümet araçlarından oluşan bir konvoya bomba yüklü araçla düzenlenen intihar saldırısında, yaralananların sayısının 10'a yükseldiği ve yaralıların durumunun ciddi olduğu belirtildi. Konvoydaki 3 aracın tahrip olduğu saldırıda, yaralılardan 5'inin bakan koruması, 5'ininse yoldan geçen siviller olduğu kaydedildi. 
     Bağdat'ta yerel saatle 10.30'da meydana gelen 3. saldırıdaysa yola yerleştirilen bir bombanın patlaması sonucu, sivil bir araç şoförünün yaralandığı aktarıldı. 
     Irak polisi, ayrıca Bağdat'ın batısındaki Bakuba yakınlarında Irak askeri devriyesini hedef alan ve bomba yüklü araçla düzenlenen intihar saldırısında 5'i asker, 3'ü sivil 8 kişinin yaralandığını açıkladı. 
     
     PETROL BORU HATTINDA PATLAMA 

     Bu arada, Irak'ın kuzeyindeki Beyci kenti yakınlarındaki petrol boru hattında patlama meydana geldiği bildirildi. 
     Yetkililer, patlamanın, Beyci rafinerisinin 15 kilometre kuzeydoğusundaki Fatiha'da bu sabah erken saatlerde meydana geldiğini kaydettiler. 
     Patlamanın olduğu petrol boru hattından Kerkük'ten Beyci'deki rafinerilere petrol taşınıyor. Beyci'deki rafinerilerden de bu hat aracılığıyla Türkiye'nin Ceyhan limanına petrol pompalanıyor. 
     Kerkük-Beyci petrol boru hattı, Irak'ın petrol ihracatı açısından hayati önem taşıyor. 
     Dow Jones Newswires'ın bildirdiğine göre, bu saldırı, geçen haftadan bu yana Irak'taki kuzey boru hattına düzenlenen üçüncüsü oldu. 
     Benzer saldırılar, Samarra yakınlarındaki İshaki ve Kerkük yakınlarındaki Debbs'deki boru hatlarına zarar vermişti. 
     
</TEXT>
</DOC>
