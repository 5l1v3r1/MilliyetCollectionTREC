<DOC>
<DOCNO> 372546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo35.html </URL>
<DATE> 2005/08/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Vaduz teknik direktörü Gren Çok az şansımız var... 
</HEADLINE>
<TEXT>

     Beşiktaş’ın UEFA Kupası 2. ön eleme turundaki rakibi FC Vaduz’da, teknik direktör Mats Gren, çok güçlü bir rakibe karşı oynayacaklarını söyledi. 
     Karşılaşmanın yapılacağı BJK İnönü Stadı’nda bir basın toplantısı düzenleyen Mats Gren, Beşiktaş gibi güçlü bir rakibe karşı oynamanın çok zor olduğunu ifade ederek, "Biz işimizin çok zor olduğunu ilk maçta da biliyorduk ve kaybedeceğimizi düşünüyorduk. Öyle de oldu. Yine de bu kez kazanmak için elimizden geleni yapacağız" dedi. 
     Maçtaki şanslarını yüzde olarak vermenin mümkün olmadığını ifade eden Gren, "Futbolda herşey olabilir. Çok az şansımız var. Tabii ki buralara kadar gelip mağlup olmak için oynamayacağız. Biz de bir şeyler yapmaya çalışacağız. Ama neticede yapabileceğimiz kadar mücadele edeceğiz. İlk maç sonrası sadece bir mucizenin olabileceğini söylemiştim. Bu olabilir de olmayabilir de" diye konuştu. 
     Takımdaki tek eksiklerinin kalecileri Carlos Silva olduğunu anlatan Gren, bu oyuncunun yerine oynayacak kalecilerine de güveninin tam olduğunu ifade ederken, ilk maça göre kadroda bazı değişiklere gidebileceğini de sözlerine ekledi. 
     
     FC VADUZ HAZIRLIKLARINI TAMAMLADI 
     Liechtenstein temsilcisi FC Vaduz, Beşiktaş maçı hazırlıklarını bu akşam yaptığı antrenmanla tamamladı. 
     BJK İnönü Stadı’nda teknik direktör Mats Gren yönetiminde gerçekleştirilen çalışmanın yalnızca ilk 20 dakikalık bölümünde basın mensuplarının çekim yapmasına izin verildi. 
     
</TEXT>
</DOC>
