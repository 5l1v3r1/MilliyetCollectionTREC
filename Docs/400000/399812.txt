<DOC>
<DOCNO> 399812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun10.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sedat Simavi' ödülleri açıklandı 
</HEADLINE>
<TEXT>


İSTANBUL Milliyet 

Türkiye Gazeteciler Cemiyeti'nin TGC bu yıl 29'uncusunu düzenlediği "Sedat Simavi Ödülleri"ni kazananlar belli oldu. 
1953'te yaşamını yitiren TGC kurucu başkanlarından Sedat Simavi anısına düzenlenen ödüllerle ilgili Seçici Kurul değerlendirmesini tamamladı. Kurul, Hürriyet gazetesinden Çiğdem Toker'i "Evcil'in Dönüşü" başlıklı haberiyle "Gazetecilik Ödülü"ne, Antalya Ekspres Gazetesi'nden Haşmet Öyken'i "Elmalı Olayları Toprağa ve Kavgaya Yakışıyordu Elleri" başlıklı dizi yazısı ile övgüye değer gördü. 
"Radyo Ödülü"nü, Yön FM'de yayımlanan "İstanbul'un Gelinleri" adlı radyo programıyla Kenan Başaran kazanırken, Bircan Çiçek de TRT'de yayımlanan "Ben de Varım" adlı radyo programı nedeniyle övgüye değer görüldü. "Televizyon Ödülü"nü de NTV'de yayımlanan "Maden" adlı ortak televizyon programıyla Şafak Toprak ve İbrahim Ateşoğlu kazandı. 

Edebiyat Ödülü Tekin'in 
Kurul ayrıca, Güven İslamoğlu'nu CNN Türk'te yayımlanan "Her Evde 1 Haber Var Türklerin 'Schindler'i" adlı televizyon programı nedeniyle övgüye değer buldu. 
"Edebiyat Ödülü"nü, "Unutma Bahçesi" adlı romanıyla Latife Tekin, "Sosyal Bilimler Ödülü"nü "Cumhuriyet Dönemi Türk Eğlence Kültürü" adlı eseriyle Doç. Dr. Nebi Özdemir alırken, Doç. Dr. Ayhan Kaya ile Yrd. Doç. Dr. Ferhat Kentel'in "Euro Türkler Türkiye ile Avrupa Birliği Arasında Köprü mü, Engel mi " adlı ortak eserleri, övgüye değer görüldü. 
"Fen Bilimleri Ödülü"nü "Hangi Tekil K3 Yüzeyleri Bir Enriques Yüzeyini Örter" adlı eseriyle Doç. Dr. Ali Sinan Sertöz kazandı. Kurul ayrıca, Yrd. Doç. Dr. Cenap Özel'i "Fredholm Dönüşümleri ve Hilbert Katmanlarının Kobordismi" adlı eseri nedeniyle övgüye değer buldu. 
"Görsel Sanatlar Ödülü"nü, "Evin Sanat Galerisi Resim Sergisi" ile Naile Akıncı kazandı. Şehremini Anadolu Lisesi Erkek Basketbol Takımı "Dünya Liselerarası Basketbol Şampiyonu" olması nedeniyle "Spor Ödülü"nü alırken, Özel Oğuzkaan Koleji Kız Basketbol Takımı "Dünya Liselerarası Basketbol Şampiyonası ikincisi" unvanıyla övgüye değer görüldü. "Sedat Simavi Ödülleri", 12 Aralık'ta törenle sahiplerine dağıtılacak. 



</TEXT>
</DOC>
