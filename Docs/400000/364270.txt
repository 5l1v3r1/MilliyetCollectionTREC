<DOC>
<DOCNO> 364270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo08.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
O artık efsane 
</HEADLINE>
<TEXT>


Son kez yarıştığı Fransa Bisiklet Turu'nu üst üste 7. kez kazanan Armstrong Muhammed Ali, Carl Lewis ve Mark Spitz gibi sporun unutulmazları ile kıyaslanıyor 

KAAN BORA 


Lance Armstrong... Dünyanın en zorlu spor organizasyonu olarak kabul edilen Fransa Bisiklet Turu'nda ard arda 7. zaferine uzanan ABD'li sporcu 1999'dan bu yana sürdürdüğü geleneği 2005'te noktaladı. 92.'si koşulan turda son kez yer alan 33 yaşındaki bisikletçinin performansı insanüstü olarak görülüyor. Ancak Armstrong, 1995 yılında kansere yakalandığını öğrendikten ve sadece yüzde 20 hayatta kalabilme şansı tanınmışken, bu amansız hastalığı yenerek zaten ne kadar azimli bir kişilik olduğunu göstermişti. Armstrong'un bu çabası onu yeniden yaşama döndürürken, kişiliği ve mücadele gücünü de bir kat daha arttırmıştı. 
Armstrong, Eddy Merckx'in Tour de France'ı beş kez kazanma rekorunu eşitlediğinde bile henüz 1970'li yılların 'Yamyam' lakablı unutulmaz bisikletçisinin esintilerini tarihe gömebilmiş değildi. Ama 2004 ve 2005'teki zaferleri Armstrong'u belki de bir daha inmemek üzere zirveye taşıdı. Artık kimse bir bisikletçinin daha gelip, üst üste 8 Fransa Turu kazanmasına ihtimal vermiyor. Ünlü bisikletçi şimdi bireysel sporlarda Muhammed Ali, Carl Lewis, Mark Spitz, Jack Nicklaus, Pete Sampras, Michael Schumacher, takım sporlarında ise Michael Jordan, Pele ve Steven Redgrave gibi isimlerle karşılaştırılıyor. ABD'li pedal da artık bu isimler gibi sporun efsaneleri arasındaki yerini bir daha çıkmamak üzere aldı. 

Kanserle savaşa 50 milyon 

Kanseri yendikten sonra bu amansız hastalığa yakalananlara yardım amacıyla bir dernek kuran Lance Armstrong'un 50 milyon dolar topladığı bildirildi. Tüm dünyada büyük ilgi gören sarı bilekliklerin satışından 50 milyon dolar gelir elde edildiği açıklandı. Armstrong'un başarısı ABD'de bisiklet sporuna olan ilgiyi de arttırdı. 1999'da 28 bin 300 olan lisanslı bisikletçi sayısı 31 bin 300'e ulaştı. Turu bu yıl naklen yayınlayan kanalın reytinginin de geçen yıla oranla yüzde 40 arttığı bildirildi. Bu arada üç çocuk babası olan ve eşinden ayrılıp, ünlü şarkıcı Sherly Crow ile aşk yaşayan Armstrong'un bir sonraki seçimlerde Teksas Valiliği için ismi geçiyor. 

Muhammed Ali 
Ringlerin unutulmaz ismi Muhammed Ali üç ağır sıklet dünya şampiyonluğu kazanan ilk boksör unvanını aldı. 

Carl Lewis 
Zapotek ve Nuurmi'nin yaptıkları inkar edilemez ama Lewis atletizmde 9 olimpiyat altını ve 1 gümüşle tarihe geçti. 

Pete Sampras 
Kortların 'Pistol' lakablı efsanesi tam 14 Grand Slam turnuvasında şampiyonluk yaşayıp, tenis dünyasının tartışmasız kralı oldu. 

M.Schucmacher 
Formula 1'de 7 şampiyonluğu bulunan Schumi kötü bir yıl geçiriyor. Ama kimbilir belki bu sayı daha da artacak. 

Mark Spitz 
Ünlü yüzücü 1972 Münih Olimpiyat Oyunları'nda yedi altın madalya kazanıp, müthiş bir başarıya imza atmıştı. 

Pele 
Brezilyalı süperstar hep Maradona ile kıyaslanıyor. Ama üç Dünya Kupası ve 1281 resmi gol Pele'yi geçilmez kılıyor. 

Michael Jordan 
Chicago Bulls ile 6 NBA şampiyonluğu yaşayan potaların efendisi maç başına 30.1 sayı ortalamasına ulaşmıştı. 

S.Redgrave 
İngiliz kürekçi Steven Redgrave üst üste 5 olimpiyatta şampiyonluğa uzanıp, ismini tarihe altın harflerle yazdırdı. 


</TEXT>
</DOC>
