<DOC>
<DOCNO> 388653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur39.html </URL>
<DATE> 2005/10/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Vali Güler İstanbul'a 3. köprüyü çok lüzumlu buluyorum 
</HEADLINE>
<TEXT>

     İstanbul Valisi Muammer Güler, İstanbul’a 3. boğaz köprüsünü çok gerekli bulduğunu, çünkü bu köprünün yeni bir çevre yolunu da kapsamış olacağını belirterek, "Bu köprünün mevcut 2 köprünün arasına değil, 2. köprünün kuzeyine olacağı konusunda bir mutabakatın oluştuğunu biliyorum" dedi. 
     Vali Güler, Polonya’nın İstanbul Başkonsolosu Marcin Wilczek ve Azerbaycan’ın Ankara Büyükelçisi Zakir Haşimov ile ayrı ayrı makamında görüştü. 
     Her iki nezaket ziyaretinin ardından, basın mensuplarının son günlerde gündemde olan 3. köprü tartışmalarını hatırlatmaları üzerine Vali Güler, bu konudaki tartışmaların yeni olmadığına dikkat çekerek, şunları kaydetti 
     "Henüz daha projeler hazırlanıyor. Bu köprünün mevcut 2 köprünün arasına değil, 2. köprünün kuzeyine olacağı konusunda bir mutabakatın oluştuğunu biliyorum. İstanbul’a 3. köprüyü çok lüzumlu buluyorum. 
     Çünkü bu köprü, yeni bir çevre yolunu da kapsamış olacak. Bu çevre yolu, Karadeniz bağlantılı bir yol olacak. Karadeniz bağlantılı olduğu için de, özellikle Kapıkule’den giren araçların tamamına yakını bu transit yolu kullanacak. Bu, İstanbul’daki transit yükünü de hafifletecek. 
     İstanbul’a 3. köprü lazım. Marmaray’ın da bitmesi lazım. Marmaray, raylı sistem için kullanılacak. Marmaray’dan sonra lastik tekerlekli araçlar için bir tüp geçit daha yapılacak. Bütün bunlar, İstanbul’un gelişme trendi izlendiğinde son derece lazım olan konular." 
     
     ARNAVUTKÖYLÜLER’İN İTİRAZI 
     "3. köprünün gündeme gelmesinin ardından özellikle Arnavutköy halkının itirazlarının tekrar söz konusu olduğunun" belirtilmesi üzerine Güler, Arnavutköylüler’in daha önce de yoğun itirazları bulunduğunu ve bunun değerlendirildiğini bildirdi. 
     Vali Güler, daha önce 3. köprüyle ilgili 5 ayrı seçenek üzerinde çalışıldığını ve bu seçeneklerden birinin de Arnavutköy güzergahı olduğunu anlatarak, "Ama bu seçenekten vazgeçildi. 2. köprünün kuzeyindeki seçenek tercih edildi. Şu anki proje hazırlıkları da bunun üzerinde gelişiyor" dedi. 
     Son günlerde tartışmaların tekrar başlamasının nedeninin sorulması üzerine ise Güler, bunun İstanbul Büyükşehir Belediye Meclisi’nin aldığı karar üzerine başladığını hatırlatarak, "alınan kararın teknik bir karar olduğuna inandığını" kaydetti. 
     
</TEXT>
</DOC>
