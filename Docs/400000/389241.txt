<DOC>
<DOCNO> 389241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy07.html </URL>
<DATE> 2005/10/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Başbakan Erdoğan, Erbakan'a taziye ziyaretinde bulundu 
</HEADLINE>
<TEXT>

     Başbakan Recep Tayyip Erdoğan, eski başbakanlardan Necmettin Erbakan’a eşi Nermin Erbakan’ın vefatı nedeniyle taziye ziyaretinde bulundu. 
     Erdoğan eşi Emine Erdoğan, Devlet Bakanı ve Başbakan Yardımcısı Mehmet Ali Şahin, Milli Eğitim Bakanı Hüseyin Çelik, Sağlık Bakanı Recep Akdağ ve AK Parti Grup Başkanvekili Eyüp Fatsa ile saat 11.00’de Necmettin Erbakan’ın Balgat’taki konutuna geldi. 
     Erdoğan ve beraberindekiler, Erbakan’a başsağlığı dileklerini ilettiler. 
     Basın mensuplarının alınmadığı ziyarete Başbakan Erdoğan’ın eşi Emine Erdoğan’ın, Erbakan’ın kızlarına başsağlığı dileklerini ilettiği, ayrıca ayrılırken Necmettin Erbakan’a aynı dileklerde bulunduğu öğrenildi. 
     Başbakan Erdoğan’ın ziyareti yaklaşık 25 dakika sürdü. 
     Öte yandan, Erbakan’a başsağlığı ziyaretleri devam ediyor. AK Parti Grup Başkanvekili Salih Kapusuz da Erbakan’a taziye ziyaretinde bulundu. 
     
</TEXT>
</DOC>
