<DOC>
<DOCNO> 383524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun22.html </URL>
<DATE> 2005/10/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
AB ülkeleri Avusturya'ya kızgın Hasar büyük olur 
</HEADLINE>
<TEXT>

     Hollanda Dışişleri Bakanı Ben Bot, AB ülkelerinin, Türkiye ile tam üyelik müzakerelerinin başlatılması konusunda bir uzlaşmaya varamaması halinde ''Avrupa için kötü bir gün'' olacağını söyledi. 
     AB Genel İşler Konseyi toplantısından önce gazetecilerin sorularını yanıtlayan Bot, ''Geçmişte de buna benzer krizler yaşadık, ancak her zaman bir çözüm bulduk'' dedi. 
     Türkiye'nin geleceğinin, Avrupa'da olduğunu kaydeden Bot, ''Buna ulaşmak için çalışacağız. Halklarımıza açık bir biçimde Türkiye'nin Avrupalı olduğunu söylememiz gerekir'' diye konuştu. 
     
     Lüksemburg Hasar büyük olur 

     Lüksemburg Dışişleri Bakanı Jean Asselborn, bugünkü görüşmelerin olumlu sonuçlanmasını umut ettiğini, aksi takdirde hasarın AB için çok büyük olacağını söyledi. 
     AB'nin Türkiye'ye daha önce verdiği taahhütlere atıfta bulunan Asselborn, sözlerin yerine getirilmemesinin, AB'nin itibarına da zarar vereceğini ifade etti. 
     
     Finlandiya, 'olumsuz sonucu' düşünmek bile istemiyor 

     Finlandiya Dışişleri Bakanı Erkki Tuomioja da salona girerken, gazetecilerin ''Bu sorun çözülmezse ne olur '' sorusuna, ''Bunu düşünmek bile istemiyorum'' diye yanıt verdi. 
     
</TEXT>
</DOC>
