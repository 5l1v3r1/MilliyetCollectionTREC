<DOC>
<DOCNO> 399706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo13.html </URL>
<DATE> 2005/12/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Antalya futbol turizminin merkezi oldu... 
</HEADLINE>
<TEXT>

     - Almanya'dan SV Werder Bremen, BV Borussia Dortmund ve Dinamo Dresden, Rusya'dan Dinamo Moskova, Sırbistan-Karadağ'dan da FK Kızılyıldız gibi takımların da aralarında bulunduğu Avrupa, Rusya, Türk Cumhuriyetleri, Japonya ve Güney Kore'den çok sayıda ünlü takımın, kamp için bu yıl da Antalya'yı tercih edeceği bildirildi. 
     Akdeniz Turistik Otelciler Birliği AKTOB Başkanı Osman Ayık, AA muhabirine yaptığı açıklamada, Antalya'nın futbol turizminde yine başı çektiğini kaydetti. ''Hedefimiz, dünyada kampa giden 5 bin takımın yüzde 25'inin Antalya'da kamp yapmasını sağlamak'' diyen Ayık, bunun için futbol sahalarının sayısının artırılması gerektiğine dikkati çekti. 
     Bu yıl 1000'e yakın takımın Antalya'da kamp yapmasının beklendiğini belirten Ayık, ''Futbol takımlarının Antalya ekonomisine katkısı yaklaşık 50 milyon dolar civarında olacaktır'' dedi. 
     
     400 BİN GECELEME 
     Profesyonel Otel Yöneticileri Derneği POYD Başkanı Tayfun Zeytinbaş da, Avrupalı takımların ocak ayı içinde Antalya'ya kampa geldiğine işaret ederek, ''Rusya ve diğer ülkeler ise ocak-mart ayları arasında geliyor. Şu anda yalnızca Belek'te 400 takımın rezervasyon yaptırdığı biliniyor'' diye konuştu. 
     Her takımda ortalama 40 kişi olduğunu hatırlatan Zeytinbaş, ''Futbol takımlarının Antalya'nın kış turizmine katkıları 400 bin gecelemedir. Antalya ekonomisine katkısı ise 50 milyon doları aşar'' dedi. 
     
     ''İSVİÇRE'DEN DE TAKIM GELECEK'' 
     Antalya'da futbol takımlarının kamp programlarını hazırlayan SY Organizasyon Genel Müdürü Selçuk Yılmaz, Avrupa liglerinin, 2006 yılının haziran ayında Almanya'da düzenlenecek Dünya Kupası nedeniyle verdikleri arayı kısalttıklarını kaydetti. 
     Geçen yıl Antalya'ya 1000'e yakın takımın geldiğini belirten Yılmaz, Bu yıl da aynı rakamın yakalanacağını tahmin ettiğini bildirdi. 
     Yılmaz, sözlerini şöyle sürdürdü 
     ''Dünya Kupası nedeniyle liglere verilen ara Avrupa'da kısa tutuldu. Hollanda ve Belçika takımlarının birçoğu yurtdışında kamp yapmayacak. Alman takımları ise kamp programlarını kısa tutacaklar. Bu yıl ilk kez Japonya ile Güney Kore'den çok sayıda takım Antalya'ya kampa gelecek. Türkiye-İsviçre arasında yapılan milli maç sonrası çıkan olaylar nedeniyle İsviçre takımlarının Antalya'ya kamp yapmayacağı söyleniyor. Bunun aslı yok. Birçok İsviçre takımı Antalya'ya gelmek için başvurdu. Onlarda da lig arası kısa tutulduğu için kamp programı kısa olacak.'' 
     
     TÜRK TAKIMLARI DA ANTALYA'DA KAMP YAPACAK 
     Turkcell Süper Ligi takımları başta olmak üzere ikinci ve üçüncü lig takımlarının da Antalya'daki otellerde ikinci yarıya hazırlanacağı bildirildi. 
     Fenerbahçe, Galatasaray, Beşiktaş ve Trabzonspor başta olmak üzere tüm takımların kamp programlarını kesinleştirmemelerine karşın, Antalya'daki otellerle bağlantıya geçtikleri ve ikinci yarıya Antalya'da hazırlanmak istedikleri kaydedildi. 
     
     ÇEŞİTLİ TURNUVALAR DÜZENLENECEK 
     Gelecek yılın ocak ve mart ayları arasında Antalya'ya gelecek yerli ve yabancı takımlar arasında futbol turnuvaları da düzenlenecek. 
     Bu yıl beşincisi gerçekleştirilecek Efes Cup Futbol Turnuvası, 6-9 Ocak tarihleri arasında 4 takımın katılımıyla Atatürk Stadı'nda yapılacak. Belek, Kundu ve Lara'daki futbol merkezleri de çok sayıda futbol turnuvası düzenleyecek. 
     
     HANGİ ÜLKELERDEN GELİYOR 
     Antalya'da kamp yapacak takımların ülkeleri ise şöyle 
     Güney Kore, Japonya, Romanya, Sırbistan-Karadağ, Hırvatistan, Danimarka, Norveç, İsveç, Ukrayna, Gürcistan, Azerbaycan, Moldova, Polonya, Almanya, Hollanda, Avusturya, Belçika, İsviçre, Bulgaristan, Çin. 
     
</TEXT>
</DOC>
