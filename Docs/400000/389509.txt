<DOC>
<DOCNO> 389509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko42.html </URL>
<DATE> 2005/10/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tüpraş Dokuz aylık dönemde petrol rafinajı miktarı arttı 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ , 2005 yılının ilk dokuz aylık döneminde 19.2 milyon ton hampetrol işlendiğini, bir yıl önceye göre yüzde 6.1 yani 1.1 milyon ton daha fazla hampetrol rafinajı yapıldığını bildirdi. 
     TÜPRAŞ'tan İMKB'ye yapılan açıklamada, operasyonel performansla ilgili olarak bazı basın organlarında, taşıt sayısı artarken yakıt tüketiminin düştüğünden bahisle, geçen yıl Ağustos ayına kıyasla benzin, motorin ve fuel oil üretimlerinin düştüğünden, jet yakıtının arttığından bahsedildiği belirtilerek, üretici şirketler belirtilmemiş olmasına rağmen, TÜPRAŞ üretiminde düşüş varmış gibi anlaşıldığı, bu vesileyle TÜPRAŞ'ın dokuz aylık işletme rakamları verilerek durumun açıklığa kavuşturulmasına gerek duyulduğu kaydedildi. 
     Açıklamada, şu görüşlere yer verildi 
     ''TÜPRAŞ rafinerilerinde 2005 yılı ilk dokuz aylık dönemde 19.2 milyon ton hampetrol işlenmiş, bir yıl önceye göre yüzde 6.1 yani 1.1 milyon daha fazla hampetrol rafinajı yapılmıştır. TÜPRAŞ rafinerilerinde 2005 yılı ilk dokuz aylık dönemde üretim miktarı artışı yüzde 7.1'e ulaşarak, bir yıl önce 16.8 milyon tondan 2005 yılı ilk dokuz ayda 18.0 milyon tona çıkmıştır.'' TÜPRAŞ'ın toplam satışlarının yüzde 5.1 artarak 18.6 milyon tona ulaştığı, yurtiçi satışlarda artışın ise LPG ve nafta hariç tutulursa yüzde 6.3 olduğu vurgulanan açıklamada, 2004 yılında LPG ve nafta hariç satışlar 13.3 milyon ton iken 2005 yılı 9 ayda 800 bin ton fazla satışla 14.1 milyon tona ulaşıldığı belirtildi. 
     Açıklamada, 2005 yılı ilk dokuz aylık satışlardaki artışların kurşunsuz benzinde yüzde 20.5, toplam benzinde yüzde 7.1, jet yakıtında yüzde 9.2, motorinlerde yüzde 7.7, baz yağlarda yüzde 12.4, asfaltlarda yüzde 27.4 olarak gerçekleştiği, LPG satışlarında yüzde 14.1, nafta satışlarında yüzde 27.0, fuel oil satışlarında yüzde 2.7 düşüş kaydedildiği belirtildi. 
     Açıklamada, ''Bu sonuçlardan da anlaşılacağı gibi TÜPRAŞ 2005 yılı hedeflerini fazlasıyla gerçekleştirecektir. Kapasite kullanımı yüzde 91'e varacak, 2005 yılında 25 milyon tonun üzerinde hampetrol işlenecek ve 24 milyon ton petrol ürünü pazarlanacaktır'' denildi. 
     
</TEXT>
</DOC>
