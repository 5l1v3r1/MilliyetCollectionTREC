<DOC>
<DOCNO> 355321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/aspo.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi 10 numara 
</HEADLINE>
<TEXT>


Galatasaray, Rui Costa transferinde sona yaklaştı. Portekizli yıldız yıllık 3.5 milyon Euro'ya "evet" dedi. Luis Figo'nun da peşini bırakmayan Sarı - Kırmızılı yönetim, Arjantinli Insua için de düğmeye bastı 

CAN TONGO 


Galatasaray, camiayı ayağa kaldıracak bomba transferler için gün saymaya başladı. Sarı-Kırmızılı ekibin Milan'ın yıldız ismi Rui Costa ile büyük ölçüde anlaşmaya vardığı öğrenildi. Portekizli oyuncuya yıllık 3.5 milyon Euro önerilirken, bir yıl daha sözleşmesi bulunan Rui Costa için Milan kulübünün bonservis ücreti istemediği bildirildi. 
Portekizli bir başka yıldız Luis Figo konusunda da ısrarcı tavrını sürdüren Galatasaray yönetimi, yıllık 4 milyon Euro'yu geri çeviren ve Türkiye'de oynamak istemeyen Figo ile tekrar masaya oturmaya hazırlanıyor. Portekizli yıldızı vatandaşı Rui Costa ile ikna etmeyi planlayan Sarı - Kırmızılılar, bu transferden henüz umudunu kesmedi. 
Yönetim ayrıca geçtiğimiz yıldan beri almak istediği Frederick Insua için yeniden girişimlere başladı. Arjantin'in Independiente takımında forma giyen 10 numaralı oyuncunun fiyatında indirim yapması da transferi cazip hale getirdi. Sarı Kırmızılılar'ın yıllık 1.2 milyon Euro isteyen Insua ile önümüzdeki günlerde masaya oturması bekleniyor. 


</TEXT>
</DOC>
