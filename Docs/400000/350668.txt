<DOC>
<DOCNO> 350668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko12.html </URL>
<DATE> 2005/06/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Efes İçecek Grubu'ndan 40 kalıcı eser... 
</HEADLINE>
<TEXT>

     Efes İçecek Grubu'nun, kazancının yüzde 20'sini sosyal ve kültürel etkinliklerle değerlendirdiği, bugüne kadar bu alanda 40 kalıcı eser yaptığı bildirildi. 
     Grubun Türkiye Bira Grubu Genel Direktörü Serdar Bölükbaşı, AA muhabirine yaptığı açıklamada, yürüttükleri sosyal sorumluluk projesiyle, toplumun gelişmesi için gerekli olan eğitim, sağlık, sanat ve spor gibi önemli unsurların üzerinde de titizlikle durulduğunu söyledi. 
     1976'da ülke sporunun gelişmesine katkıda bulunmak amacıyla kurulan Efes Pilsen Spor Kulübü'nün, basketbolda şimdiye kadar hiçbir Türk takımının ulaşamadığı başarılara imza attığını ifade eden Bölükbaşı, şunları kaydetti 
     ''Türkiye Birinci Basketbol Ligi'nde son 4 yıldır üst üste ve toplam 12 kez olmak üzere en fazla şampiyonluk kazanarak Avrupa'da da ses getirdik. Efes Pilsen Spor Kulübü Türkiye'ye Avrupa Şampiyonluğu getiren ilk kulüptür ve Euroleague ve Superleague'de Final Four'a katılan ilk ve tek Türk takımıdır.'' 
     
     ''DEVLET ÜSTÜN HİZMET MADALYASI'' 
     Şirketlerinin ana sözleşmesindeki ilgili düzenlemeler doğrultusunda, diğer Anadolu Grubu şirketleri ile beraber maddi olarak destekledikleri Anadolu Eğitim ve Sosyal Yardım Vakfı'nın ülkeye 40 kalıcı eser kazandırdığını belirten Bölükbaşı, şöyle devam etti 
     ''Bugüne kadar eğitim, sağlık ve sosyal alanlarda 40 kalıcı eseri ülkemize kazandırmış olmanın yanında her yıl yaklaşık 500 öğrenciye karşılıksız burs vermekteyiz. Kazancımızın yüzde 20'sini eğitim, sağlık, sanat ve spora aktarmaktayız. Anadolu Vakfı kurucularından Kamil Yazıcı ve İzzet Özilhan, 1997 yılında ülkeye yaptıkları hizmetler dolayısıyla Devlet Üstün Hizmet Madalyası ile ödüllendirilmiştir. Efes Pilsen, sporun yanında eğitim kurumları, sağlık kuruluşları ile sosyal ve kültürel etkinliklerde de marka oldu.'' 
     
     SAĞLIK HİZMETİ 
     Anadolu Sağlık Köyü içerisinde yer alan Anadolu Sağlık Merkezi'nin bu yıl genel amaçlı bir hastane olarak çalışanlara ve vatandaşlara hizmet verdiğini ifade eden Bölükbaşı, şu bilgileri verdi 
     ''ABD'nin 13 yıl üst üste en iyi hastanesi seçilen Johns Hopkins Medicine ile stratejik işbirliği yapan Anadolu Sağlık Merkezi'nde, tüm ihtisas dallarında özellikle kalp ve kanser hastalıkları üzerinde hizmet veriliyor. Sağlık alanında hizmet anlayışının tanımını değiştirecek öncü bir girişim olan Anadolu Sağlık Merkezi'nde elde edilen gelirin tamamı, projenin geliştirilmesinde, eğitim ve araştırma harcamalarının karşılanmasında kullanılmaktadır. Anadolu Sağlık Merkezi'nde tedavi gören hastaların en az yüzde 10'undan ücret alınmadığı gibi halkı bilinçlendirmek amacıyla ücretsiz sağlık taramaları, hasta eğitim programları, ilkyardım kursları ve koruyucu hekimlik ile ilgili seminer ve programlar düzenlenmektedir.'' 
     
</TEXT>
</DOC>
