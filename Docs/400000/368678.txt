<DOC>
<DOCNO> 368678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo05.html </URL>
<DATE> 2005/08/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cenova'yı bu kez futbol karıştırdı... 
</HEADLINE>
<TEXT>

     Tahkimin Cenova'nın 3. Lig'e düşürülmesini onaması üzerine taraftarlar şehri savaş alanına çevirdi. Yaşananlar 2001 yılındaki G8 zirvesini hatırlattı. 
     2001 yılı temmuzunun son haftasında Cenova, G8 zirvesine ev sahipliği yapmış ve protestolar nedeniyle kent üç gün boyunca savaş alanına dönmüştü Göz yaşartıcı bombalar, barikatlar, yaralananlar, yakılan araçlar... Aynı sahneler önceki gün bu kez kentin köklü kulübü Cenova'nın 3. Lig'e düşürülme kararının kesinleşmesi üzerine tekrar yaşandı. 
     Cenova Kulübü'nün 3. lige düşürülme kararına itirazı tahkim kurulu tarafından da reddedilince akşam saatlerinde yaklaşık 2 bin kişilik taraftar grubu şehir merkezinde motorlu taşıtları ters çevirip polisle çatışmaya girdi. 'Ölümüne Cenova', 'Durmak yok' gibi pankartlar taşıyan grubu durdurmak için güvenlik güçleri göz yaşartıcı bomba kullanırken, beş polisin yaralandığı açıklandı. Taraftarların gazabından olayları takip eden basın mensupları da nasibini aldı. 
     
     250 bin avroluk çanta 
     Hatırlanacağı gibi geçtiğimiz sezonun son maçında Cenova, Venedik'i 3-2 yenerek şampiyon olmuş ve 10 yıl aradan sonra Serie A'ya yükselmişti. Ancak bu sevinç kısa sürmüş, Venedik genel menajeri içinde 250 bin avro olan bir çantayla yakalanınca bu maç hakkında soruşturma açılmıştı. Bu paranın Venedikli bir oyuncunun Cenova'ya transfer bedeli olduğu iddia edilse de polis telefon konuşmalarına dayanarak iki kulübün şike yaptığına karar vermişti. 
     9 kez Serie A şampiyonu olarak kupayı en fazla kaldıran dördüncü kulüp olan Cenova'nın başı ayrıca İtalya Kupası'nda oynanan ilk tur maçı nedeniyle de dertte. Catanzaro'yla gectiğimiz pazar günü oynanan mücadele, Kırmızı-Mavili taraftarların sahaya attığı yabancı maddeler nedeniyle 21. dakikada yarıda kalmıştı. 
     
</TEXT>
</DOC>
