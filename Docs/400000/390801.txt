<DOC>
<DOCNO> 390801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/spo30.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Memo'dan 19 sayı 

NBA'DEKİ temsilcilerimizden Mehmet Okur, takımı Utah Jazz'ın Denver Nuggets'a 89 - 83 yenildiği hazırlık maçında, sahaya ilk 5'de çıkarak 19 sayı, 3'ü hücum 2'si savunma olmak üzere 5 ribaunt ve 2 blokla takımının en skorer ismi oldu. Gürcü asıllı Türk vatandaşı Zaza Pachulia'nın takımı Atlanta Hawks, New Orleans Hornets'ı 104-90 yendi. Sahaya ilk 5'de çıkarak 33 dakika forma giyen Pachulia, 18 sayı buldu. 

Ülker'e bir yabancı daha 

ÜLKERSPOR, ABD'li oyuncu Ernest Brown ile anlaştı. Turuncu-yeşilli kulübün, 1979 doğumlu ve 2.13 metre boyundaki Brown'ı Avrupa Ligi maçlarında oynatacağı bildirildi. Genel Menajer Hakan Artış, bir süredir denedikleri Brown ile sözleşme imzaladıklarını açıkladı. Denedikleri bir diğer ABD'li oyuncu Jerome Beasley ile de bugün resmi sözleşme yapmayı planladıklarını anlatan Artış, bu oyuncuyu da Avrupa Ligi maçları için kadrolarına kattıklarını kaydetti. 

Potada açılış toplantısı 

BASKETBOLDA Ülkerspor ile Yunanistan'ın Panathinaikos takımları arasında yarın İstanbul'da yapılacak Erkekler Avrupa Ligi 2005-2006 sezonu açılış maçı öncesinde bugün basın toplantısı düzenlenecek. ULEB Avrupa Ligi üst düzey yöneticisi Jordi Bertomeu'nun yanı sıra, her iki takımın antrenörleri Ergin Ataman ve Zeljko Obradoviç, oyunculardan İbrahim Kutluay ile Dimitrios Diamantidis medya mensuplarının karşısına çıkacak. 

Özbey, Ceza Kurulu'nda 

A milli erkek voleybol takımı eski antrenörü Nedim Özbey, ceza kuruluna sevk ediliyor. Federasyon Başkanı Hüsnü Can'ın, Dünya Şampiyonası eleme grubundaki Portekiz sınavı öncesi kendisine "Bu maçı kaybedin" dediğini iddia eden Özbey ile birlikte milli sporcular da yarın tedbirli olarak ceza kuruluna gönderilecek. Hüsnü Can, "Bu iddialar asılsız ve çirkin. Kaldı ki, Portekiz'i tarihimizde yenememişiz" dedi. 

Final günü 

TED - Fıratpen Cumhuriyet Kızları Uluslararası Tenis Turnuvası'nda Ukraynalı Mariya Koryttseva ile Oxana Lyubtsova finale yükseldi. 25 bin dolar ödüllü turnuvada iki raket bugün şampiyonluk için kapışacak. Çiftlerde ise Zsofia Gubasci Macaristan - Mariya Koryttseva Ukrayna ikilisi, Polonyalı kardeşler Agnieszka - Urszula Radwanska çiftini 6-3, 6-3 yenerek mutlu sona ulaştı. 

Kupa yağmuru 

İzmir Atlıspor Tesisleri'ndeki Cumhuriyet Kupası Binicilik Yarışmaları bugün sona erecek. Dün yapılan müsabakalarda Alper Çizgenakad, Türkiye Jokey Kulübü, Devlet Bakanlığı, Denizbank ve Galatasaray Spor Kulübü 100'üncü Yıl Kupası sahiplerini buldu. Bugün ise Vestel Kupası, C Kategorisi Biniciler Kupası ve Cumhuriyet Kupası yarışları yapılacak. 


</TEXT>
</DOC>
