<DOC>
<DOCNO> 363204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas13.html </URL>
<DATE> 2005/07/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Güneydoğulu erkekler Brad Pitt, kadınlar Shakira burnu istiyor 
</HEADLINE>
<TEXT>

     Güneydoğu Anadolu Bölgesi'nde kadınların estetik ameliyatlara ilgisinin her geçen gün biraz daha arttığı bildirildi. 
     Dicle Üniversitesi DÜ Tıp Fakültesi Plastik Cerrahi ve Rekonstrüktif Anabilim Dalı Başkanı Öğretim Üyesi Doç. Dr. İbrahim Aşkar, 5 yıl önce kurulan bölümde, bu güne kadar 2 bin yarık damak-dudak, bin 500 burun, 200 meme küçültme, 200 yağ aldırma ve 500 yüze doku enjeksiyonu yaptıklarını bildirdi. 
     Tarih boyunca insanların hep daha güzel olmanın peşinde koştuğunu, son yıllarda medyanın da etkisiyle insanların kendilerinde beğenmedikleri uzuvlarını düzelttirme yoluna gittiğini ifade eden Doç. Dr. Aşkar, ''En çok burun ameliyatı yapıyoruz'' dedi. 
     
     BRAD PİTT VE SHAKİRA 
     Doç. Dr. İbrahim Aşkar, son 6 ay içinde 40 burun ameliyatı yaptıklarını belirterek, bölgedeki kadınların estetik ameliyatlarına olan ilgisinin giderek arttığını söyledi. 
     Ameliyat olanların yüzde 70'ini kadınların oluşturduğunu vurgulayan Doç. Dr. Aşkar, şöyle konuştu 
     ''Erkekler Brad Pitt, kadınlar Shakira, Petek Dinçöz, Jennifer Lopez burnu istiyor. Ama biz bunu onaylamıyoruz. Çünkü herkesin yüz şekli farklıdır. Bu nedenle hastaların yüz oranlarına en uygun burnu yapıyoruz. Burun yüzün en önemli organıdır. Genel olarak sadece Türkiye'de değil, bütün Akdeniz ülkelerinde burun yapısı kemikli, iri, ucu sivri veya aşağı doğru etlidir. Bu da dünya genelinde beğenilen bir burun şekli değildir. Bu nedenle en çok talep, bu ameliyata oluyor. Başarılı yapılmış burun, insana 5-20 yıl gençleşmiş ifade kazandırır.'' 
     
     SICAK HAVADA AMELİYAT UYARISI 
     Doç. Dr. İbrahim Aşkar, özellikle Mayıs ve Nisan aylarında, göbek ve basenden yağ aldırma, burun, meme küçültme, karın germe ameliyatlarını sıkça yaptıklarını, tatil öncesi kişilerin bu ameliyatlarla yeni bir görünüme kavuştuklarını belirterek, ''Yaz aylarında acil ameliyatların dışında bu tür estetik amaçlı ameliyatları pek önermiyoruz'' dedi. 
     Dünyadaki yenilikleri takip etmeye çalıştıklarını, bölüm olarak ayakları yere sağlam basan işlere imza atmak istediklerini belirten Doç. Dr. Aşkar, Amerika'da radyo dalgalarıyla çalışan ve ciltteki lekeleri temizleyen bir alet ile liposuctionsız yağ eritme yöntemi peşinde olduklarını sözlerine ekledi. 
     
</TEXT>
</DOC>
