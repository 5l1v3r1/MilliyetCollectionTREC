<DOC>
<DOCNO> 398931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun53.html </URL>
<DATE> 2005/11/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ramsey Clark Saddam'ın ruh halini iyi buldum... 
</HEADLINE>
<TEXT>

     Eski ABD Adalet Bakanı Ramsey Clark, danışmanlığını üstlendiği Irak'ın devrik lideri Saddam Hüseyin ile görüştü. 
     Clark, Bağdat'tan dönüşünde, Ürdün'ün başkenti Amman'daki havaalanında Associated Press'e yaptığı açıklamada, Saddam Hüseyin'in dünkü duruşmasının yapıldığı yerde yemek yerken kendisine devrik liderle görüşebileceğinin söylendiğini belirterek, ''Saddam'ın ruh halini iyi buldum'' dedi. 
     Başlangıçta Saddam ile bir odada yanlız kaldıklarını, daha sonra iki askerin geldiğini söyleyen Clark, Saddam'ın tamamen tecrit altında olduğunu, ailesinden hiç kimseyle görüşemediğini, konuşamadığını, avukatı ya da arkadaşlarından kimseyle bir araya gelemediğini belirtti. 
     Saddam Hüseyin'i en son Irak'ın işgalinden kısa süre önce Şubat 2003'de gördüğünü belirten Clark, Saddam'ın zekasının ''her zaman olduğu gibi açık ve keskin'' olduğunu belirtti. 
     
</TEXT>
</DOC>
