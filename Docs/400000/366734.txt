<DOC>
<DOCNO> 366734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo04.html </URL>
<DATE> 2005/08/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Galatasaray Pires konusunda ısrarını sürdürüyor... 
</HEADLINE>
<TEXT>

     Arsenal’in hocası Wenger Pires’i bırakmayacağız dese de Galatasaray Fransız yıldız için elinden geleni yapıyor. 
     
     Kalpakçıoğlu görevli 

     Arsenal Teknik Direktörü Wenger’in Robert Pires’in gitmemesi konusunda ısrarı olsa da, Galatasaray cephesi bu transferi bitirmek için her yolu deniyor. Ribery’nin Marsilya’ya transferi ve Mondragon’un olaylı dönüşü nedeni ile eleştiri bombardımanına tutulan yönetim, Fransız yıldızı Sarı - Kırmızılı yapmak için kulüp müdürü Sinan Kalpakçıoğlu’nu görevlendirdi. Başkan Özhan Canaydın’ın yakın dostu Haim Fresco ile birlikte hareket eden Kalpakçıoğlu hem Pires hem de Arsenal’le anlaşmanın yollarını arıyor. 
     
     Alternatif Gonzalez 

     Önceki sezon Anderson’la her konuda anlaşmaya vardıktan sonra Brezilyalı futbolcunun yan çizmesi nedeniyle Başkan Özhan Canaydın’ın İngiltere’ye gitmemeyi tercih ettiği öğrenildi. Öte yandan transferin Londra’da değil, Pires’in ülkesi Fransa’da bitireleceği de iddia edildi. Galatasaray yönetiminin Pires’i alamazsa, İnterli Kily Gonzales’e yöneleceği, olumlu bir cevap alınması halinde de Saidou’nun sözleşmsini feshedip Arjantinli futbolcuyu da Galatasaray’a getirmek için uğraşacağı öğrenildi. 

     
</TEXT>
</DOC>
