<DOC>
<DOCNO> 359538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/siyaset/siy02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da azınlıklara içki izni 
</HEADLINE>
<TEXT>


İran'da kabul edilen yasaya göre, gayrimüslimlere alkol serbest olurken, içki içen Müslümana 1 yıl hapis, 74 kırbaç cezası verilecek 

NURETTİN ATMACA Bakü DHA 


Ayetullah Humeyni'nin iktidara geldiği 1979'dan bu yana alkollü içki tüketiminin yasak olduğu İran'da içki içenlere verilen cezalar 2 kat artırılırken, ülkede yaşayan gayrimüslimlere alkol izni çıktı. 
Azerbaycan basınında İran Mehr Ajansı'na dayanılarak verilen haberlere göre, İran Meclisi alkollü içki içen, üreten ve satan kişilere uygulanan cezaların artırılmasına ilişkin yasa tasarısını kabul etti. Yeni uygulamayla bundan sonra İran'da milli azınlıkları oluşturan Müslüman olmayan vatandaşlar cezalandırılma korkusu olmadan içki içebilecek. Müslüman İran vatandaşlarından içki içtiği, ürettiği veya sattığı belirlenenlere de 3 aydan 1 yıla kadar hapis ya da 74 kırbaç cezası verilecek. 
İran Meclisi'nde yeni kabul edilen yasayla, alkollü içki içtiği belirlenen devlet memurları işten çıkarılacak ve bir daha devlet hizmetinde görev alamayacak. 

Satış artıyor 
İranian dergisinde yer alan bir başka haberde de, cezalarda yapılan artırımlara ve tüm yasaklara rağmen, İran'da alkollü içki karaborsasının giderek yaygınlaştığı belirtiliyor. Başkent Tahran'ın Ermeni mahallelerinde günün her saatinde en kaliteli Fransız şarapları dahil her türlü alkollü içkinin bulunabileceği bildiriliyor. İran'da gizli olarak yapılan alkollü içki ticaretinin de genelde Ermeni kökenli kişilerin elinde olduğu belirtiliyor. 


</TEXT>
</DOC>
