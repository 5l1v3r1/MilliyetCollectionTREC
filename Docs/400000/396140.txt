<DOC>
<DOCNO> 396140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur15.html </URL>
<DATE> 2005/11/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Emniyet Hakkari'de olaylar normale döndü 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Hakkari ve Van’da meydana gelen olayların yatıştığını ve yaşamın normale döndüğünü belirterek, bölgede yaşayan vatandaşların provokasyona gelmediğini söyledi. 
     Çalışkan, Emniyet Genel Müdürlüğü’nde düzenlediği haftalık toplantısında, özel güvenlik hizmetleriyle ilgili bilgi verdi. Özel güvenlikle ilgili çıkarılan 5188 Sayılı kanuna istinaden özel güvenlik şirketlerinde görev yapan personele eğitim verildiğini anlatan Çalışkan, yasadan önce faaliyet gösteren yaklaşık 58 bin kişinin temel eğitiminin ardından sertifika alabilmesi için sınava tabi tutulduklarını bildirdi. 
     Trafik güvenliği eğitimini toplumda yerleştirmek için gayret gösterdiklerini belirten Çalışkan, bu çerçevede trafik boyama kitabı hazırladıklarını, Milli Eğitim Bakanlığı Talim ve Terbiye Kurulu personelinin incelemesinden geçen 750 bin kitabın ilköğretim okulları birinci sınıf öğrencilerine dağıtılacağını söyledi. 
     Toplantının ardından gazetecilerin sorularını yanıtlayan Çalışkan, terör örgütü PKK’nın yayın organı ROJ TV’nin kapatılması için Dışişleri Bakanlığı’nın gerekli çalışmaları yürüttüğünü belirtti. 
     Çalışkan, ROJ TV ile ilgili belgelerin Emniyet Genel Müdürlüğü tarafından Dışişleri Bakanlığı’na gönderildiğini bildirdi. 
     Hakkari ve Van’da meydana gelen olayların ROJ TV tarafından canlı verildiğine dair bir soru üzerine Çalışkan, kendilerine böyle bir bilginin ulaşmadığını vurguladı. 
     Hakkari ve Van’da yaşanan olaylarla ilgili bir soru yanıtlarken de bölgede yaşananların devletin en üst düzeyinde değerlendirildiğini ifade eden Çalışkan, polis olarak meydana gelen olayların incelendiğini ve olası durumlarla ilgili önlemlerin alındığını kaydetti. 
     Vatandaşları sağduyulu olmaya çağıran Çalışkan, vatandaşla devleti karşı karşıya getirmek isteyenlere karşı duyarlı olunmasını istedi. 
     "Bölgede yaşamın normale döndüğünü" vurgulayan Çalışkan, vatandaşların provokatörlerin oyununa gelmediğini söyledi. Bölgede kamu binalarına ve araçlarına yönelik saldırının azaldığını anlatan Çalışkan, polisin kamu düzenini sağlamak için görevini titizlikle yerine getirdiğine de dikkati çekti. 
     Olaylarla ilgili soruşturmanın savcılık tarafından yürütüldüğünü anlatan Çalışkan, polis laboratuarlarında balistik inceleme gibi konularda savcılığa gerekli bilgilerin ulaştırıldığını söyledi. 
     İsviçre ve Türkiye maçında İstanbul polisinin her türlü önlemi aldığını bir soru üzerine belirten Çalışkan, herhangi bir eksiklik ya da aksaklığın yaşanmadığının altını çizdi. 
     
</TEXT>
</DOC>
