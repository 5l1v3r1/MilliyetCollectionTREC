<DOC>
<DOCNO> 367553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yasam/yas01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Donla mücadele timleri iş başında 
</HEADLINE>
<TEXT>


İstanbul plajlarında 'uygunsuz kıyafetlerle' mücadele sürüyor. Ucuz ve bedava şort dağıtımının ardından, ısrarlı vatandaşları uyaran timler de devreye sokuldu 

ŞENOL DEMİRCİ, GÖKHAN KARAKAŞ İstanbul 

İstanbul Büyükşehir Belediyesi ve ilçe belediyelerinin, Caddebostan ve Menekşe Plajları'nda bazı vatandaşların iç çamaşırlarıyla denize girmelerini engelleme çabaları tüm hızıyla sürüyor. 
Bu amaçla bu plajlarda ucuz mayo satışından sonra, pazar günleri ücretsiz mayo dağıtımı projesi gündeme geldi. Ayrıca, iç çamaşırlı vatandaşları uyarmak amacıyla, özel güvenlik görevlileri de devreye sokuldu. Plajlarda 24 saat görev yapan özel güvenlik görevlileri, gündüz donla denize girenleri uyarıyor. Hava kararınca da plajları mesken tutan alkollü kişilerle uğraşmaktan bitkin düşüyor. 

'Denizi bilmiyorlar ki...' 
Ancak, güvenlik görevlilerinin, büfelerde şort satıldığını hatırlatmasına da, denizin kirli olduğu yönündeki asılan pankartlara da aldırış eden pek yok. 
Plaj güvenliğini sağlamak, mangal yapılmasını önlemek ve vatandaşı uygun deniz kıyafeti konusunda uyarmak için oluşturulan 30 kişilik özel güvenlik ekibini dün basına tanıtan Kadıköy Belediye Başkanı Selami Öztürk de, iç çamaşırıyla denize girilmesine ilişkin şöyle konuştu 
"Bu plajlarda, 40 yıldır denize giremeyen insanların denize girme kurallarını bilmemelerinden kaynaklanan yanlış davranışlarına tanık oluyoruz. Bunlar zamanla aşılacaktır. Kadınlar mayo ve bikini, erkekler de uygun şort giymeli." 
Başkan Öztürk, Caddebostan'ın ardından 15 Ağustos'ta Fenerbahçe Plajı'nı da hizmete sokacaklarını kaydetti. 


</TEXT>
</DOC>
