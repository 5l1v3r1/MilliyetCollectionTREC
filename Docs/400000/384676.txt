<DOC>
<DOCNO> 384676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/spo04.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazan kaynıyor 
</HEADLINE>
<TEXT>


Trabzon yönetimi kongreye yanaşmıyor, muhalefet, genel kurul istiyor. Adaylıkta Hayrettin Hacısalihoğlu ismi öne çıkıyor 

ERGUN ATA 


Kötü günler yaşayan Trabzonspor'da son günlerde kongre tartışmaları alevlendi. Yönetim göreve devam etmekte ısrarcı davranırken, muhalefetin kongre talepleri iyice arttı. Başkan Atay Aktuğ'un "görevimizin başındayız" açıklamasının ardından Asbaşkan Ömer Sarı da üç yıllık görev sürelerini sonuna kadar devam ettirmeyi düşündüklerini belirterek, "Şu anda seçim ortamına girmek kaos yaratır" dedi. 
Muhalefet ise, aralıktaki mali genel kurula seçim maddesi koydurulması için baskı yapıyor. Adaylık konusunda ise eski genel kaptanlardan Hayreddin Hacısalioğlu'nun ismi üzerinde duruluyor. Hacısalioğlu, kendi adının da karıştığı yönetimi olağanüstü kongreye zorlama amacıyla imza toplandığı dedikodularına sert çıktı. Hacısalioğlu, "Bu yönetim çok ciddi hatalar yaparak kulübü zor durumda bırakmıştır. Bana göre de kongre şarttır. Ama kongre veya seçim kararını bu yönetim almalıdır" diye konuştu. 

Maraton yeniden ekranlarda 

TMSF'nin atadığı Ali İhsan Karacan tarafından yayından kaldırılan Maraton ekranlara dönüyor. Digitürk yönetiminin yeniden Çukurova Grubu'na geçmesinin ardından ilgi ile izlenen program bundan böyle iki kanalda birden yayınlanacak. Programın yapımcısı Şansal Büyüka, Haber Türk'te yaptığı açıklamada Maraton'un artık Lig TV'nin yanısıra pazar günleri Show TV'den de yayınlanacağını söyledi. Programa Erman Toroğlu yorumları ile katkıda bulunacak. 

Halilhodzic Trabzon'da 

Trabzonspor ile anlaşan ve bordo-mavili takımın Galatasaray ile yaptığı maçı izledikten sonra eşyalarını almak üzere Fransa'ya giden Vahid Halilhodzic, dün akşam Trabzon'a geldi. Boşnak çalıştırıcıyı havaalanında yönetici Köksal Sadıklar ile bir grup taraftar çiçek ve sevgi gösterileriyle karşıladı. Trabzonspor, Samsun maçının hazırlıklarını sürdürürken top çalışmasında Tayfun, İbrahim Ege'ye sert girince tartışma çıktı. Tartışma itişmeye dönünce araya giren diğer futbolcular kavgayı önledi. 


</TEXT>
</DOC>
