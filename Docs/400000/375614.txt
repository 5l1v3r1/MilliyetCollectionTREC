<DOC>
<DOCNO> 375614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/ekonomi/aeko.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıllık ihracatını bir günde sattı... 
</HEADLINE>
<TEXT>


Vestel, IFA 2005'te 3 bin 300 metrekarelik standıyla gövde gösterisi yaptı. Firma, 2006'nın tüm TV ihracatını fuarın ilk gününde sattı 

Şule Yücebıyık 
BERLİN 

Vestel Şirketler Grubu Dış Ticaret Başkanı ve İcra Kurulu Üyesi Turan Erdoğan, IFA 2005'te 700'e yakın yeni modelin sergilendiği Vestel standının bir bir imaj çalışmasının sonucu olduğunu belirterek "1987'de ilk kez katıldığımızda 100 metrekareyi zor vermişlerdi. Bugün 3 bin 300 metrekarelik standımızla, 'Elektronikte Avrupa'nın en büyüğü olacağız' iddiasını ortaya koyuyoruz" dedi. 
Erdoğan, Avrupa'nın en büyük TV üreticisi olarak, pazarın yüzde 25'ini ellerinde tuttuklarını belirterek, "Bizim müşterimiz Toshiba, JVC, Sharp, Sony, Sanyo, Panasonic gibi firmalar. 
Bu fuarda bu şirketlerin dünya başkanlarıyla bir araya gelip, iş bağlantıları kuruyoruz. Hindistan ve Çin'de de satış ve pazarlama kanalları oluşturuyoruz. 2006 yılının tüm TV ihracatını fuarın ilk gününde sattık. Hatta 2007 yılının teknik ürün bağlantılarını bile yaptık' diye konuştu. 
Vestel'in geçtiğimiz yıl yüzde 80'i Avrupa'ya olmak üzere toplam 2.1 milyar dolarlık ihracat yaptığını belirten Erdoğan, bu yıl sonunda 2.5 milyar dolarlık ihracat rakamına ulaşacaklarını söyledi. Vestel'in 2005 yılı sonunda 3.5 milyar dolarlık ciro elde edeceğini anlatan Erdoğan, Avrupa'da satılan 4 TV'den birinin Vestel ürünü olduğunu, Türkiye'nin de AB TV pazarının yarısını elinde bulundurduğunu ifade etti. 

Laptop fabrikası 
Rusya'da kurdukları TV fabrikasının 1.2 milyon adet satışla, pazarın yüzde 18'ini elde ettiğini anlatan Erdoğan, "Rusya'da 1000 kişilik istihdama ulaştık. Bu ülkede kendi markamızla satış yapıyoruz. Vestel burada iyi prim yapan bir marka oldu. Çamaşır makinası fabrikasını gelecek ay, buzdolabı tesisini ise kasım itibariyle devreye sokacağız' dedi. 
Vestel'in yakın gelecekteki yatırım planlarını anlatan Erdoğan, Manisa'daki Vestel City'de fırın üretimine başlayacaklarını, Türkiye'nin ilk dizüstü bilgisayar laptop fabrikasını kurmaya hazırlandıklarını, 10 ay içinde yatırımı başlatacaklarını anlattı. 


</TEXT>
</DOC>
