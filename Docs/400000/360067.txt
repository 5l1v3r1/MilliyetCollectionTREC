<DOC>
<DOCNO> 360067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko14.html </URL>
<DATE> 2005/07/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otomotiv ihracatında tahminler altüst oldu... 
</HEADLINE>
<TEXT>

     Haluk Yüksel AA 

Türk ekonomisinin lokomotifi haline gelen otomotiv sektörünün, 1991 yılının eylül ayından itibaren kayıt altına alınan ihracat serüveni, 15 yıl sonra tahminleri altüst eden rakamlara ulaştı. 
     Bu yılın ilk yarısındaki 6 milyar 636 milyon 46 bin dolarlık ihracat, 2002'ye kadarki 2002 dahil yılları geride bırakırken, ihracat kalemleri arasında binek otomobiller ve yan sanayiinin ayrı ayrı 6 aylık ihracatlarının, 1998'e 1998 dahil kadar olan yıllarda gerçekleştirilen otomotiv ihracatından daha fazla olduğu bildirildi. 
     Uludağ İhracatçı Birlikleri UİB kayıtlarından derlenen bilgiye göre, 1991 yılının eylül-aralık döneminde ilk kez 163 milyon 7 bin dolar olarak kaydedilen otomotiv ihracatı, 1993 yılı dışında her yıl, bir önceki yıla göre artış gösterdi. 
     Genellikle yılda 62 ila 220 milyon dolar arasında artış gösteren ihracat, bu trendi 1995, 1999, 2001, 2002 ve 2003'te bozdu. 
     1995'teki 481 milyon 184 bin ve 1999'daki 710 milyon 3 bin dolarlık artış düzeyini diğer yıllarda koruyamayan sektör, asıl çıkışını ve istikrarı 2001'de yakaladı. Bu tarihte, bir önceki yıldan 1 milyar 228 milyon 151 bin dolar daha fazla ihracat yapılırken, 2002'de 935 milyon 492 bin dolar, 2003'te de 2 milyar 390 milyon 493 bin dolarlık artışla önemli bir başarı sağlandı. 
     2004'te ise bir önceki yıla göre ihracatını 3 milyar 514 milyon 781 bin dolar artıran sektör, 10 milyar 705 milyon 806 bin dolar ile tarihin en yüksek ihracat rakamını yakaladı. Sektörün ihracatı 1992'den 2004 yılına kadar 15.7 kat arttı. 
     
     TEK KALEMDEKİ İHRACAT, YILLARI GERİDE BIRAKTI 
     2005'te 12 milyar dolar ihracat hedefleyen sektör, rekorlarını yılın ilk yarısında da sürdürdü. 
     6 aylık ihracat, 6 milyar 636 milyon 46 bin dolar ile 2002'ye 2002 dahil kadarki yıllarda yapılan otomotiv ihracatını geride bıraktı. 
     İhracat kalemleri arasında binek otomobiller ve yan sanayiinin ayrı ayrı 6 aylık ihracatları da, 1998'e 1998 dahil kadar olan yılların otomotiv ihracatlarından daha fazla rakamlara ulaştı. 6 ayda binek otomobiller 2 milyar 235 milyon 850 bin dolar, yan sanayii de 1 milyar 825 milyon 843 bin dolar ihracat gerçekleştirdi. 
     Eşya taşımaya mahsus motorlu taşıtların yılın ilk yarısındaki 1 milyar 335 milyon 933 bin dolarlık ihracatı bile 1995'in toplam ihracatını geçti. 
     
</TEXT>
</DOC>
