<DOC>
<DOCNO> 369305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo18.html </URL>
<DATE> 2005/08/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
UEFA'dan CSKA Sofya'ya ırkçılık soruşturması... 
</HEADLINE>
<TEXT>

     Avrupa Futbol Federasyonları Birliği UEFA , Bulgaristan'ın başkenti Sofya'da yapılan CSKA Sofya-FC Liverpool Avrupa Şampiyonlar Ligi 3. ön eleme turu ilk maçındaki ırkçı tezahüratlar nedeniyle CSKA Sofya Kulübü'ne soruşturma başlattı. 
     Çarşamba günü yapılan ve FC Liverpool'un 3-1 üstünlüğüyle sona eren karşılaşma sırasında Bulgar taraftarların, FC Liverpool'un Fransız siyahi oyuncusu Djibril Cisse'ye top geldiğinde maymun sesi çıkarmalarının teknik raporlara girmesinin ardından soruşturmanın açıldığı bildirildi. 
     Yetkililerden konuyla ilgili ayrıntılı raporları toplayan UEFA Kontrol ve Disiplin Komitesi'nin, CSKA Sofya Kulübü hakkındaki kararını, 18 Ağustos'ta yapılacak toplantıda açıklayacağı kaydedildi. 
     FC Liverpool'un 3 golünden 1'iniatan Cisse, maçtan sonra yaptığı açıklamada, bu tür ırkçı tezahüratların gerçekten acı verici olduğunu söyledi. 
     Cisse, ''Topu ayağıma aldığımda tribünlerin belli bölümlerinden maymun sesi çıkarıyorlardı. UEFA, ırkçı saldırılara karşı daha sert önlem almalı diyebilirsiniz ancak, böyle insanlar olduktan sonra önlem alsanız da birşey değişmeyecektir'' dedi. 
     FC Liverpool ve CSKA Sofya arasındaki Avrupa Şampiyonlar Ligi 3. ön eleme turu rövanş karşılaşması, 23 Ağustos Salı günü Liverpool'da yapılacak. 
     
</TEXT>
</DOC>
