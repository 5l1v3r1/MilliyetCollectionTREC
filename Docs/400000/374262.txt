<DOC>
<DOCNO> 374262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/siyaset/axsiy01.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'nun talimatıyla olmaz 
</HEADLINE>
<TEXT>


Belçika'dan dönen Leyla Zana'nın eşi Mehdi Zana, DTH'nin Öcalan'dan talimat almasıyla ilgili soruyu böyle yanıtladı Her partinin kendi düşüncesiyle hareket etme zorunluluğu vardır. Tutuklu bir insanın talimatıyla parti yürümez 

Namık Durukan 


Eski Diyarbakır Belediye Başkanı Mehdi Zana, Demokratik Toplum Hareketi'nin DTH partileşme çalışmalarına liderlik yapan eşi eski DEP Milletvekili Leyla Zana ile ayrıldıkları iddialarını yalanladı. Zana, DTH'nin Abdullah Öcalan'ın talimatıyla yürümeyeceğini söyledi. 
Sokaktaki insandan Öcalan'a kadar herkesin evlilikleri ile ilgili bir şeyler söylediğini belirten Zana, cezaevi koşulları nedeniyle yaşadıkları zorunlu ayrılık dışında ayrılmalarının söz konusu olmadığını söyledi. Zana, "Ayrılmadık, Leyla Diyarbakır'da ev tuttu. Birlikte oturacağız" dedi. Zana şöyle konuştu "Ben Kürt davası gören, siyasi bir insanım. Evlenmemem lazımdı, niye başkasının kızının başını belaya sokayım Cezaevi var, ölüm var. Çocuklar dünyaya geldi, onlara bakamadık, suçluluk duyuyorum. Bunları söyledim. 'Belki Leyla da pişmandır' dedim. Yanlış anlaşıldı." 

Öcalan ayrılsın dedi 
Öcalan'ın "Leyla, Mehdi'den ayrılsın" açıklaması için de Zana, "Sayın Öcalan ağzından bir şey çıkarmış. Niye yazmış bilmiyorum, ama bunlar olur, ne yapalım Herkes özgürdür, ne diyorsa desin" diye konuştu. 
Zana, Avrupa'dan dönüşünün nedenini, "Ailemi toparlamak ve halkın sefaletini gidermek için geldim. Beni getiren sebep Kürt olayıdır. Ezilen bir halkız. İnsanların sefaleti kulaklarıma geldi. Kadın satışından sokak çocuklarına kadar beni rahatsız etti. Halkımın yanında olmak istedim" diye açıkladı. 
Eşinin DTH çalışmalarını Öcalan'ın talimatıyla sürdürdüğü iddialarına katılmadığını belirten Zana, "Sayın Abdullah Öcalan, bir Kürt partisinin lideridir, tutuklanmıştır. Ona sahip çıkılır, düşüncelerini de her alanda söyleyebilir. Ama bir partinin kendi düşüncesi ile hareket etme zorunluluğu vardır. Tutuklu bir insanın talimatıyla yürümez. Leyla da bağımsız, kendi düşüncesi ile hareket eden bir parti olduklarını bana söylemiştir. Yarın değiştirebilir, onu bilmem. Ben o imajı ondan ve diğer arkadaşlardan aldım" şeklinde konuştu. 


</TEXT>
</DOC>
