<DOC>
<DOCNO> 378430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo33.html </URL>
<DATE> 2005/09/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
L'Equipe Milan ucuz kurtuldu... 
</HEADLINE>
<TEXT>

     Fransa'nın ünlü spor gazetesi L'Equipe, şampiyonlar liginde Fenerbahçe futbol takımının, Milan ile dün akşam oynadığı maça geniş yer verirken, İtalyan takımının sarı lacivertli takım karşısında ''ucuz kurtulduğu'' yorumunu yaptı. 
     Fransız gazetesi, ''geçen yılın şampiyonlar ligi finalistinin maçın tamamında zor anlar yaşadığını'' belirtirken, ''İtalyan takımının galip gelmesi için 87 dakika beklediğine'' dikkati çekti. 
     Le Parisen gazetesi de, yine 'Milan ucuz kurtuldu'' başlığıyla verdiği haberde İtalyan takımının son dakikalarda sonucu gittiğini yazdı. 
     
     KAKA İTALYA'DA MANŞETLERDE 

     Şampiyonlar Ligi E Grubu'nda dün gece Giuseppe Meazza Stadı'nda oynanan AC Milan-Fenerbahçe karşılaşmasının ardından, İtalyan spor gazeteleri bugünkü manşet ve haber başlıklarında 23 yaşındaki Brezilyalı yıldız Ricardo Kaka'ya övgü yağdırdı. Fenerbahçe karşısında adeta zincirden boşanan Kaka'nın, Milan'a galibiyeti hediye etmeyi de başardığı belirtildi. 
     La Gazzetta dello Sport, bugünkü sayısında, ''Kaka harikulade'' manşetini kullandı. Sarı kanaryalar karşısında elde edilen 3-1'lik galibiyetin, AC Milan'ın geçtiğimiz yıl İstanbul'daki final karşılaşmasında İngilizlere yenilmelerinin yarattığı burukluğu da unutturduğuna değinen iç sayfadaki haber başlığında ise, ''Milan, Türkiye kabusunu defetmeyi başardı'' denildi. 
     Haberin spot cümlelerinde ise şu ifadelere yer verildi ''Fenerbahçe karşısında bir ara İstanbul sendromu görülür gibi oldu, ama Kaka'nın inci gibi golü galibiyeti de beraberinde getirdi. Maç dengeliydi. Brezilyalı yıldızın mükemmel performansı takımın ve Ancelotti'nin hatalarının üstüne örttü.'' 

     
</TEXT>
</DOC>
