<DOC>
<DOCNO> 371275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur21.html </URL>
<DATE> 2005/08/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Memur maaşları, kiralar karşısında yüzde 28 geriledi... 
</HEADLINE>
<TEXT>

     Türkiye Kamu-Sen Ar-Ge Merkezi’nin araştırmasına göre, memur maaşları kiralar karşısında yüzde 28 geriledi. 
     Türkiye Kamu-Sen’den yapılan açıklamada, Türkiye Kamu-Sen Ar-Ge Merkezi’nin DİE verilerini dikkate alarak yaptığı araştırmaya göre, son iki yılda kiralarda yaşanan değişimin yüzde 49.91 olduğu bildirildi. 
     Araştırmaya göre, 2003 yılı başında ortalama aylık kira tutarı 164 milyon 573 bin lira iken, 2004 yılı sonunda bu tutar 246 milyon 721 bin liraya yükseldi. 
     Aynı dönemde memur maaşlarındaki artışın yüzde 21.85’te kaldığı ifade edilen araştırmada, memur maaşlarının kiralar karşısında yüzde 28 gerilediği ve bu durumun kıt kanaat geçinen memuru sıkıntıya 
     soktuğu belirtildi. 
     Türkiye Kamu-Sen Genel Başkanı Bircan Akyıldız da konuyla ilgili açıklamasında, özellikle büyük şehirlerdeki kamu çalışanlarının çoğunun kirada oturduğuna dikkati çekti. 
     Geçen yıl Maliye Bakanlığı’nın 200 bin lira olan kira yardımını "komik olduğu" gerekçesiyle bordrolardan kaldırdığını belirten Akyıldız, bu yardımın günün koşullarına göre yeniden düzenlenmesi gerektiğini kaydetti. 
     
</TEXT>
</DOC>
