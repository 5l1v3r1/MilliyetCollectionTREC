<DOC>
<DOCNO> 381254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonyas05.html </URL>
<DATE> 2005/09/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Naomi, genç kızların koruyucusu 
</HEADLINE>
<TEXT>

     Ünlü Britanyalı manken Naomi Campbell, Kolombiya'daki kadın ticaretine karşı kampanya başlattı. Bu hafta sonu Kolombiya'ya ulaşacak olan Campbell, kampanya için BM'nin desteğini de aldı. 
     Elite Model Ajansı'nın önceki gün yaptığı açıklamada, gözü yükseklerde olan Kolombiyalı genç mankenlerin, Avrupa ve Japonya'da fahişelik yapmaya zorlandıkları belirtildi. Campbell'in Kolombiya ziyaretini organize eden ajans, 34 yaşındaki mankenin, kadın ticaretini açığa vuran bir videoda rol alacağını açıkladı. 
     Podyumların ünlü ismi, bu ziyareti sırasında bir modellik yarışmasında jüri üyeliği de yapacak. 
     Elite Model sözcüsü Lorena Canon, Campbell'in Kolombiyalı genç kadınlarla mankenlik konusunda konuşmayı planladığını söyledi. 
     Kampanyayı destekleyen BM insan ticaretine karşı Kolombiya hükümetiyle birlikte çalışma yapıyor. İnsan ticaretinden her yıl ülkedeki yüzlerce kız etkilenirken ünlü bir manken ya da oyuncu olmak isteyen kızlar mafyanın eline düşüyor. 
     
</TEXT>
</DOC>
