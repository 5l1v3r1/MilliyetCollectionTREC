<DOC>
<DOCNO> 397074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo19.html </URL>
<DATE> 2005/11/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fatih Akyel'in Yunanistan macerası kısa sürdü 
</HEADLINE>
<TEXT>

     Yunanistan'ın Selanik Takımı PAOK'da forma giyen Milli futbolcu Fatih Akyel, takımından ayrılma kararı aldığını söyledi. 
     Akyel A.A muhabirine yaptığı açıklamada, ''Yunanistan'a geldiğimden bu yana kararlaştırılan ücret şahsıma ödenmedi. Yaklaşık 5 aydır herhangi bir şekilde ödeme yapılmadı. Bu çerçevede PAOK'dan ayrılma kararı aldım'' şeklinde konuştu. 
     Takım yönetimini de menajeri aracılığı ile bilgilendirdiğini kaydeden Akyel, ''Yönetimin de ödeyecek parası yok ki ayrılma kararımı duyduklarında bir şey söylemediler. Anladığım kadarıyla ödemeleri azaltmak için bu yola başvuruyorlar. Duyduğum kadarıyla benim durumumda olan 2, 3 oyuncu daha var'' dedi. 
     Milli Takım kampından dönüşte geciktiğini, bu nedenle de PAOK yönetimince 5 Bin Avro para cezasına çarptırıldığına dikkati çeken Akyel, ''Bana 130 Bin Avro borçları varken, bir de 5 bin Avro ceza verdiler. Anlaşılır gibi değil'' ifadesini kullandı. 
     Akyel, ''Ben bir profesyonelim. Sonuçta paramı futboldan kazanıyorum. Maksat keyif için oynamak olsaydı ülkemde oynardım neden kalkıp Yunanistan'a gideyim'' diye konuştu. 
     Yunan basını, Türk oyuncunun ''Keyfi davrandığını ve geçen hafta da 5 Bin Avro para cezasına çarptırıldığını, dünkü antrenmana da çıkmayarak sabırları tükettiğini'' öne sürmüş, bugün toplanması beklenen PAOK yönetiminin de söz konusu durum karşısında Akyel ile yolları ayırma kararı almasının kesinlik kazandığını belirtmişti. 
     
</TEXT>
</DOC>
