<DOC>
<DOCNO> 357082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo29.html </URL>
<DATE> 2005/06/30/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Türkiye boksta 2 bronz madalya alırken, 3 boksör finale kaldı... 
</HEADLINE>
<TEXT>

     15. Akdeniz Oyunları’nda boks müsabakalarında bugün başlayan yarı 
     finallerin ilk gününde ringe çıkan 5 Türk boksörden 3’ü finale yükselirken, 2’si ise yenilerek bronz madalya kazandı. 
     Los Angeles Spor Salonu’ndaki oyunların boks müsabakalarının 4. 
     gününde ringe çıkan 51 kiloda olimpiyat ikincisi Atagün Yalçınkaya, İspanyol Juan Cabrera Padilla’yı 2. rauntta abondone ederek, rakibine havlu attırdı. 60 kiloda Selçuk Aydın, Yunanlı Orestis Saridis’in, parmağında çatlak olduğu gerekçesiyle doktor raporu alması sonucu maç yapmadan finale çıktı. 75 kiloda Savaş Kaya, Fransız Mamamoud Diambang’ı 38-27 sayıyla yenerek finale ulaştı. Yarı finalin bugünkü maçlarında 48 kiloda Abdülkadir Koçak, Suriyeli Amjad Aouda’ya 25-19, 54 kiloda Serdar Avcı da Fransız Ali Hallab’a 45-19 sayıyla yenilerek, bronz madalyada kaldılar. 2 Temmuz Cumartesi günü yapılacak final maçlarında Atagün Yalçınkaya, Mısırlı Muhammed Eliwa, Selçuk Aydın, İtalyan Domenico Valentio ve Savaş Kaya da Mısırlı Muhammed Hıyal ile karşı karşıya gelecek. Boksta yarınki yarı final müsabakalarında ise 57 kiloda Yakup Kılıç, Kıbrıs Rum Kesimi, 64 kiloda Önder Şipal, Fransız, 69 kiloda Bülent Ulusoy, Cezayirli ve 81 kiloda İhsan Yıldırım Tarhan da Sloven rakipleriyle finale çıkma mücadelesi verecekler. 
     
</TEXT>
</DOC>
