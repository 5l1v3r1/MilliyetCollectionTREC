<DOC>
<DOCNO> 381466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/spo01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'dan protesto 
</HEADLINE>
<TEXT>


Kartal'ın hocası, Ankaraspor yenilgisinden sonra soyunma odasına inmedi, takımdan ayrı ailesiyle birlikte karayoluyla İstanbul'a dönmeyi tercih etti. Bu durum yönetimin tepkisini çekti 

İLHAN GÜLER 


Ankaraspor ve Malmö maçlarını, "kötü gidişin kurtuluşu" olarak gören Beşiktaş Teknik Direktörü Rıza Çalımbay, dün Başkent'te alınan darbeden sonra futbolcularına kızdı, uçak yerine karayoluyla İstanbul'a dönmeyi tercih etti. 
Siyah - Beyazlı oyuncuların ortaya koyduğu kötü futbola kızan tecrübeli hocanın, maç sonrası soyunma odasına dahi gitmediği bildirildi. Çalımbay, daha sonra maçı izlemek için Ankara'ya gelen eşi ve kızlarıyla birlikte jeeple yola çıktı. 
Rıza hocanın bu davranışı, yenilgiye karşı bir tavır olarak yorumlanırken, Beşiktaş Teknik Direktörü, bu yolculuğu daha önceden planladığını ifade etti. Ancak Beşiktaş Yönetimi bu durumu oldukça yadırgadı. Konuyu sadece Futbol Şube Sorumlusu Kıvanç Oktay'a bildiren Çalımbay'ı eleştiren idareciler, "Yenildiğimiz bir maçın ardından böyle bir tutum içinde yer alması yakışmadı. Takımının başında bulunmalıydı" yorumunu yaptı. 
Ankaraspor yenilgisi sonrasında da göreve devam kararı alan Çalımbay'ın, Malmö karşısında turun kaybedilmesi durumunda istifa edeceği vurgulandı. Rıza hoca, dünkü basın toplantısında şunları söyledi 
"Mağlubiyet için çok üzgünüm. Gerçekten böyle bir futbol beklemiyordum. Kötü gidişe son vermek için sahaya çıkmıştık. Ancak çok hata yaptık, çok basit goller yedik. Hafta içindeki çalışma ve konuşmalarımız soyunma odasında kaldı. Önümüzde Malmö maçı var. Bu çok kısa süre içerisinde takımı hemen toparlamamız gerekiyor." 

'Aşkımız renklere' 

Ankara'ya gelişte Beşiktaş'ı protesto eden Siyah - Beyazlı taraftar, takımı yine aleyhte tezahüratla uğurladı. İstanbul yolculuğu başlarken havalimanında toplanan grup, futbolcuları eleştirirken, Kıvanç Oktay'a da sitem etti. Sabiha Gökçen Havalimanı'nda da 15-20 kişilik başka bir taraftar kitlesi, "Aşkımız renklere" ve "Malmö'yü yenin de gelin" diyerek futbolculara uyarıda bulundu. Ümraniye'de de bir grup, takımı alkışlarla protesto etti. 

Demirören yorgan döşek 

BEŞİKTAŞ Başkanı Yıldırım Demirören, Ankara'da olmasına rağmen maça gidemedi. Ateşi yükselen ve iğne tedavisi olmasına karşın kendine gelemeyen Demirören, maçı otel odasında izlemek zorunda kaldı. Siyah - Beyazlılar'ın Başkanı, bugün İstanbul'a dönecek. 

Malmö'den yakın takip 

SİYAH - Beyazlılar ile perşembe günü kendi sahasında oynayacak olan Malmö'nün antrenörü, Ankaraspor karşısında Beşiktaş'ı mercek altına aldı. İsveçli teknik adam, Başkent'teki mücadeleyi tribünden takip etti, Teknik Direktör Tom Prahl için not tuttu. 

'Bu sene gider ama gelecek kurtulur' 

ANKARASPOR çalıştırıcısı Samet Aybaba, Rıza Çalımbay'a destek verdi. "Rıza Çalımbay kaybedilmemeli. Bu sene belki gider ama gelecek kurtulur" diyen Aybaba, gollerde coşku yaşamadığını soran gazetecilere, "Dışarıda herkes kendini Beşiktaşlı zannediyor. Ama gerçek Beşiktaşlı benim. Beşiktaş sevgisi her zaman yüreğimin içinde. Ama biz profesyoneliz. İşimizi düzgünce yaparız" dedi. 


</TEXT>
</DOC>
