<DOC>
<DOCNO> 396563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur15.html </URL>
<DATE> 2005/11/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul'daki terör saldırılarında ölenler anıldı... 
</HEADLINE>
<TEXT>

     Beyoğlu'nda bulunan İngiltere'nin İstanbul Başkonsolosluğu ile Levent'teki HSBC Bank'a yönelik 2 yıl önceki bombalı saldırılarda hayatlarını kaybedenler, düzenlenen törenlerle anıldı. 
     İngiltere'nin İstanbul Başkonsolosluğu önünde düzenlenen törene, Başkonsolos Barbara Hay ile patlamada yakınlarını kaybedenler katıldı. Başkonsolos Hay, saldırının gerçekleştiği eski kapının bulunduğu yere, bölge esnaflarından İlyas Ekmekçi ve saldırıda yakınları Kiraz Gündüz ve Cafer Gündüz'ü kaybeden Murat Çetinkaya ile birlikte çelenk bıraktı. 
     Başkonsolos Hay, hem konsolosluk, hem banka, hem de sinagoglarda ölenlerin anıldığını söyleyerek, ''Olaylardan sadece aileler, yakın çalışma arkadaşları etkilenmedi, tüm insanlar etkilendi. Arkadaşların arkadaşlarını, onların arkadaşlarını etkiledi'' dedi. 
     ''Olayları unutmadan hayata sarılmak lazım'' diyen Hay, bunun patlamalarda hayatını kaybedenlere borçlu olunduğunu belirtti. 
     Başkonsolosluk önüne bir süre sonra da, aynı olayda hayatını kaybeden Gülcan Boyun'un yakınları geldi. Boyun'un annesi Emine Boyun ve nişanlısı Zekeriya Genç, saldırıyı gerçekleştirenleri kınadı. Nişan yüzüğünü hala parmağında taşıyan Zekeriya Genç, ''Hayat devam ediyor ama her şey boş'' dedi. 
     Bu arada, aynı tarihte saldırıya uğrayan Levent'teki HSBC Bank önünde düzenlenen törene de, Genel Müdür Piraye Antika ve Genel Müdür Yardımcısı Öktem Kalaycıoğlu ile banka çalışanları katıldı. 
     Törende, saygı duruşunda bulunulduktan sonra olay yerine çelenk bırakıldı. 

     
</TEXT>
</DOC>
