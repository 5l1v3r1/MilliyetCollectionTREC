<DOC>
<DOCNO> 365752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonyas06.html </URL>
<DATE> 2005/07/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İç çamaşırı kraliçesi 
</HEADLINE>
<TEXT>

     'Bayan Vücut' şimdi iç çamaşırı kraliçesi Bir dönemin ünlü modeli Elle Macpherson, adını taşıyan iç giyim markasıyla konuşuluyor. Seksi 'anne' milyon dolarlık şirketin başında. Amerikan Sports Illustrated Dergisi'ne üç yıl 1986-1988 üst üste kapak olmuş tek model... 
     Derginin editörü Jule Campbell onun için "Erkekleri mıknatıs gibi çeken kadın" dese de asıl lakabı "Bayan Vücut". Avustralyalı eski fotomodel ve oyuncu Elle Macpherson 42 , yıllara meydan okuyan müthiş vücuduyla objektiflerin karşısına korkusuzca çıkıyor. 
     Bahama Adaları'ndaki evini Vanity Fair Dergisi'ne açan Macpherson, Külkedisi masalına benzeyen inanılmaz hayat öyküsünü tüm açıklığıyla anlattı. 
     
     DOĞAL, SADE VE ÇEKİCİ 

     Asıl adı Eleanor Gow... 29 Mart 1963'te Sydney'de dünyaya gelen Macpherson, küçük kardeşinin ona taktığı Elle adıyla ünlendi. 
     Soyadı ise annesinin ikinci eşinden geliyor. 10 yaşındayken anne ve babasının boşanmasıyla sarsıldığını gizlemeyen ünlü model, oğulları Cy 2 ve Flynn 7 ile kurduğu ilişkinin çok iyi olmasını o yıllarda yaşadığı travmaya bağlıyor. Çocuklarının babası Fransız banker Arpad Busson'la da evli değiller... 
     "Böylesi daha heyecan verici, o benim 10 yıldır sevgilim, erkek arkadaşım" diyen Macpherson, bu söyleşiden bir ay sonra da ayrıldıklarını açıkladı. Macpherson, 19 yaşında, "ilk aşkım" dediği 40 yaşındaki Fransız fotoğrafçı Gilles Bensimon ile evlenmişti. Bensimon için "Hayatımı en çok etkileyen kişidir. Onunla tanıştıktan altı ay sonra Fransızca'yı çok iyi konuşabiliyordum. Şarap kültüründen edebiyata, resimden müziğe her şeyi bana o öğretti" diyen Macpherson, üç yıl sonra boşandı. 
     1985'te Fransız Elle Dergisi'nin de fotoğraf editörü olan Bensimon sayesinde güzel model, kariyerinde hızla ilerledi. Esas çıkışı ise Amerikan Sports Illustrated Dergisi'nin mayo ekindeki pozlarıyla oldu. Sağlıklı, atletik ve yuvarlak hatlarıyla diğer modellerin içinden hemen fark edilen Macpherson, profesyonelliğiyle dünyanın en iyi top modelleri arasında girmeyi başardı. 
     
</TEXT>
</DOC>
