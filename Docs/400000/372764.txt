<DOC>
<DOCNO> 372764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko04.html </URL>
<DATE> 2005/08/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Garanti Bankası'nın 25.5'inin satışı konusunda anlaşma sağlandı... 
</HEADLINE>
<TEXT>

     Doğuş Holding, Garanti Bankası’nın yüzde 25.5’ini 1.6 milyar dolara General Electric’e GE sattı. 
     Doğuş Grubu ve GE’nin Banka’da eşit ortaklık prensipleri çerçevesinde birlikte hareket edecekleri bildirildi. 
     Doğuş Holding’den İMKB’ye gönderilen açıklamada, Holding’in Garanti Bankası’nın sermayesinin yüzde 25.5’ine denk gelen toplam 53 milyar 550 milyon adet Garanti Bankası hissesini General Electric’in iştiraki olan Capital Corporation’a GE satmak üzere hisse devir sözleşmesi imzaladığı belirtildi. 
     Bu çerçevede, Garanti Bankası hisselerinin tamamının değerinin 6 milyar 100 milyon dolar olarak hesaplandığı kaydedilen açıklamada, satışa konu hisselerin toplam bedelinin 1 milyar 555.5 milyon dolar olarak belirlendiği ifade edildi. 
     Ayrıca, GE’nin Doğuş Holding’in iştiraki Somtaş Tarım ve Ticaret’in sahip olduğu kurucu payların yarısı olan yüzde 49.2 oranında 182 adet Garanti Bankası kurucu hissesini 250 milyon dolar bedelle satın almaya karar verdi. 
     Anlaşmaya göre, Garanti’nin toplam 958 milyon YTL kıymetinde olan bir kısım iştirak ve gayrimenkullerden oluşan sabit kıymetleri, devir bedelinin yüzde 50’si hisse devir tarihinde, yüzde 25’i devri takip eden birinci yılın sonunda, kalanın ise devri takip eden ikinci yılın sonunda ödenmesi kaydıyla Doğuş Holding tarafından devralınacak. 
     Taraflar arasında varılacak mutabakata göre, sözkonusu kıymetlerin bir kısmının bir takvim planı çerçevesinde defter değerlerinin altında olmamak kaydıyla Garanti Bankası tarafından elden çıkarılmasının söz konusu olabileceği belirtilen açıklamada, bu kıymetlerin hisse devir tarihinden önce Garanti Bankası tarafından elden çıkarılması durumunda ise bu satışlardan elde edilen bedellerin sözkonusu 958 milyon YTL’den düşülmesinin sözkonusu olacağı kaydedildi. 
     
     ORTAK HAREKET EDECEKLER 

     Açıklamada, Doğuş Grubu ve GE’nin Garanti Bankası’nda eşit ortaklık prensipleri çerçevesinde birlikte hareket etmek üzere anlaşmaya vardıkları vurgulanarak, bu kapsamda Banka yönetim kurulunun 5 üyesinin Doğuş Grubu tarafından, 4 üyesinin ise GE tarafından önerilmesi ve genel müdürün ortak kararla belirlenmesi konusunda anlaşma sağlandığı belirtildi. 
     
     ŞAHENK VE ÖZEN GÖREVLERİNİ SÜRDÜRECEK 

     Yönetim Kurulu Başkanlığının Ferit Faik Şahenk, Banka Genel Müdürlüğü’nün ise Ergun Özen tarafından sürdürülmesi konusunda taraflar arasında anlaşmaya varıldı. 
     Hisse devrinin tamamlanmasının Bankacılık Düzenleme ve Denetleme Kurulu, Rekabet Kurulu ve ilgili diğer gerekli onayların alınmasına tabi olduğu belirtilen açıklamada, hisse devrinin banka sandıklarının Sosyal Sigortalar Kurumu’na devrini öngören gerekli yasal düzenlemenin yürürlüğe girmesi kaydıyla gerçekleştirileceği kaydedildi. 
     Hisse devrinin ardından alıcının bankanın diğer hissedarlarına hisselerini almak üzere çağrıda bulunacağı bildirildi. 

     
</TEXT>
</DOC>
