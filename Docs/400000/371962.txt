<DOC>
<DOCNO> 371962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur30.html </URL>
<DATE> 2005/08/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Libya ile anlaşmazlık Atatürk Havalimanı'nı kilitledi... 
</HEADLINE>
<TEXT>

     Libya ile kargo taşımacılığı alanında yaşanan sorun nedeniyle ihracat ürünlerinin Atatürk Havalimanı Dış Hatlar Terminali'nin yolcu girişinden gönderilmesi, terminalde yoğunluğa neden oluyor. 
     Dış Hatlar Terminali'nin yolcu bagajlarının alındığı ve check-in işlemlerinin yapıldığı kontuvarlara getirilen, başta tekstil olmak üzere çeşitli ihracat ürünlerinin bulunduğu toplam 30 ton civarında yaklaşık 500 koli, burada büyük bir yoğunluğa yol açtı. 
     Söz konusu ürünleri Libya'ya gönderen kargo şirketi yetkilisi Erdoğan Büyüksarı, gazetecilere yaptığı açıklamada, Libya parlamentosundan çıkan yeni bir yasa nedeniyle yaklaşık bir aydan beri kargo uçaklarının bu ülkeye uçamadığını ve kendilerine gelen kolileri Libya Havayolları'nın tarifeli yolcu uçaklarıyla bu ülkeye göndermeye çalıştıklarını söyledi. 
     Büyüksarı, yolcu uçaklarıyla sınırlı miktarda yük gönderebildiklerini ve bunun da iki ülke arasındaki ticaret hacminin düşmesine neden olduğunu ifade ederek, bu şekilde kargo gönderilmesinin hem daha pahalı olduğunu, hem de turizmin yoğun olduğu dönemde terminalin yolcu salonunda olumsuz görüntülere yol açtığını kaydetti. 
     Tekstil firması sahibi Sabahattin Erdoğan da sorunun iki ülke hükümetleri arasında yapılacak ticari anlaşmalarla çözülebileceğini ifade ederek, Libya'nın büyük bir ticaret potansiyeline sahip olduğunu ve Türkiye'nin bunu değerlendirmesi gerektiğini dile getirdi. 
     
</TEXT>
</DOC>
