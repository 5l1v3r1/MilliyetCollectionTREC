<DOC>
<DOCNO> 396529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo01.html </URL>
<DATE> 2005/11/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Muhtemelen Alex Milan maçında oynayamayacak... 
</HEADLINE>
<TEXT>

     Fenerbahçe Teknik Direktörü Christoph Daum, Vestel Manisaspor maçını, yaptığı değişikliklerin sahaya olumlu yansımasıyla kazandıklarını söyledi. 
     Daum, maçtan sonra düzenlediği basın toplantısında, oyuncularının aklının halen milli maçta olduğunu belirterek, "İlk yarıda zorlandık. 
     Sanki oyuncularım ilk kez birbirleriyle oynuyormuş gibiydiler. 1-0 öne geçince de bazı oyuncularım nasıl olsa kazanırız hissine kapıldı" dedi. 
     Karşılaşmanın devre arasında oyuncularına gerekli uyarılarını yaptığını anlatan Alman teknik adam, şöyle devam etti 
     "Ama ikinci yarıya çıktığımızda daha iyi olan bir şey yoktu. 
     Rakip gol atmak düşüncesiyle baskıyı artırıp beraberliği yakaladı. 
     1-1’den sonra bir anda uyandık. Herkes maçı kazanmak istiyordu. 
     Aurelio ve Appiah ile iki net pozisyon bulduk, ama değerlendiremedik. 
     Maçın son bölümünde hangi değişiklikleri yapacağımı düşündüm, 20-30 tane alternatif vardı. Bana göre o an en iyi çözüm Serkan’ı çıkarmaktı. Her ne kadar o ana kadar iyi oynamışsa da satranç oyunundaki fil ile atın yerini değiştirecek hamleyi yaptım. Serkan’ı çıkarıp, Ümit’i sağa, Deniz’i sola Semih’i forvete koydum. 
     Değişiklikler tam anlamıyla sahaya yansıdı. Ümit golün ortasını yaptı, Semih golü attı. Deniz de sol kulvarı iyi kapattı. Umut ediyorum takımımın ritmini yakaladığı maç, bu karşılaşma olur. Çünkü maçtan önce futbolcular sürekli, ’milli maç bitti, işimize dönelim’ şeklinde yorumlar yapıyorlardı. Bunu sürekli söylemeleri, akıllarının hala orada olduğunu gösterir. Umarım artık ritmimizi yakalarız." 
     
     "ALEX’İ GALATASARAY MAÇINA HAZIRLIYORUZ" 
     Daum, Vestel Manisaspor maçında ilk 18’e almadığı Alex’in AC Milan maçında da sakatlığı nedeniyle oynayamayacağını belirterek, "Muhtemelen Alex AC Milan maçında oynayamayacak, hedefimiz onu Galatasaray maçına hazırlamak" dedi. 
     Milli takımla iyi bir performans sergileyen Selçuk’u dinlendirmek için oynatmadığını kaydeden Christoph Daum, "Önümüzde zorlu maçlar var. Anelka değişikliğini de bunu düşünerek yaptım. Çünkü maça başlarken Anelka’nın hafif bir sakatlığı vardı, ağır sahada onu riske etmek istemedim. Ayrıca, Alex ve Anelka’nın dışında takımın başka yıldızlara sahip olduğunu da gördük" diye konuştu. 
     
     "AC MİLAN’A TÜRK MİSAFİRPERVERLİĞİNİ GÖSTERMELİYİZ" 
     Alman teknik direktörü, çarşamba günü AC Milan ile yapacakları maçta gerçek Türk misafirperverliğinin gösterilmesi gerektiğini söyledi. 
     Daum, bir gazetecinin "AC Milan pazartesi günü Türkiye’ye gelmeden önce güvenlikle ilgili bir toplantı yapacakmış, bu konuda ne düşünüyorsunuz " şeklindeki sorusunu şöyle yanıtladı 
     "İsviçre maçından sonra Türkiye hakkında yeniden bir önyargı oluştu. Oradaki ilk maçta bizim milli marşımız ıslıklanmasına rağmen, biz burada büyüklüğümüzü gösterip, onlardan daha farklı davranıp, farklı bir şekilde vedalaşabilirdik. Ama AC Milan ile gerekli anlaşmaları yapacağız. Çünkü onlar burada misafir olacak. Havalimanı ve otelde en iyi şekilde ağırlanacaklar. Ama maçta 90 dakika istediğimizi almak için en iyi mücadeleyi yapacağız. Onun dışında misafir gibi ağırlanacaklar, umut ediyorum AC Milan maçında gerçek Türk misafirperverliğini herkese gösteririz." Fenerbahçe, yarın sabah yapacağı antrenmanla AC Milan maçının hazırlıklarına başlayacak. 
     
     YANAL "BAŞA BAŞ MÜCADELE ETTİK" 
     Vestel Manisaspor Teknik Direktör Ersun Yanal, Fenerbahçe ile son 10 dakikaya kadar başa baş mücadele ettiklerini söyledi. 
     Son dakikalarda takımının yorulduğunu ve geriye çekildiğini belirten Yanal, "Defanstan çıkamayınca da golü yedik. Yeni bir takımız ve zamana ihtiyacımız var. Ama bugün futbol adına ortaya güzel şeyler koyduk. Fenerbahçe’ye AC Milan maçında başarılar diliyorum" dedi. 
     Ersun Yanal, milli takımla ilgili bir soru üzerine, spekülasyonlara yol açacak herhangi bir şey söyleyemeyeceğini ifade ederek, "Hepimiz çok üzüldük. Hiçbirimiz bu tablodan memnun değiliz. 
     Hepimizin morali bozuk. Bu sonucu ülke olarak hak etmiyoruz. Artık yapılacak şey yanlışlarımızdan ders alıp yeni bir hedefe doğru kenetlenmek" diyerek sözlerini tamamladı. 
     
     APPİAH "AC MİLAN İÇİN KORKULACAK BİR ŞEY YOK" 
     Fenerbahçe’nin Ganalı futbolcusu Appiah, bir medya mensubunun, çarşamba günü karşılaşacakları AC Milan takımının İstanbul’a gelmekte çekince gösterdiğini belirtmesi üzerine, "AC Milan takımı için korkulacak hiçbir şey yok. Rahatlıkla gelebilirler. Milli maç ile bizim oynayacağımız maç çok farklı. Zaten AC Milan takımının çok sayıda oyuncusu da benim arkadaşım" dedi. 
     Fenerbahçe’nin galibiyet golünü atan Semih ise takım olarak kazandıkları için mutlu olduğunu ifade ederek, "Hocam bana her zaman şans vereceğini söylüyordu. Oynadığım 3 maçta 3 gol attım, elimden gelen her şeyi yapmaya çalışıyorum" diye konuştu. 
     Henüz 22 yaşında olduğunu söyleyen Semih, "Türkiye’nin en büyük takımında oynuyorum. İnşallah böyle devam ederse ileride formayı da giyerim. Başka bir takıma gitmeme hocam ve yöneticilerimiz karar verir" diye konuştu. 
     
     AC MİLAN SALI GÜNÜ GELİYOR 
     Fenerbahçe’nin Avrupa Şampiyonlar Ligi’ndeki rakibi AC Milan 22 Kasım Salı günü İstanbul’a gelecek. 
     Saat 12.30’da İstanbul’da olacak AC Milan’ın Teknik Direktörü Marco Ancelotti ise Fenerbahçe Şükrü Saracoğlu Stadı’nda saat 18.00’de basın toplantısı yapacak. 
     Daum da aynı gün maç öncesinde statta saat 16.30’da karşılaşmayla ilgili basın toplantısı düzenleyecek. 
     
</TEXT>
</DOC>
