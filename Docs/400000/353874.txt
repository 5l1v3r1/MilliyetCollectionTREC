<DOC>
<DOCNO> 353874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo08.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas geri sayımda 
</HEADLINE>
<TEXT>


Süper Lig'in yeni temsilcisi, Teknik Direktör Lorant'ın isteği doğrultusunda yabancı transferinde ağırlığı Brezilya'ya verdi. Kırmızı - Beyazlı yönetim, Trabzonsporlu Petkoviç ve D'Haene için de ısrarını sürdürüyor 


Sivasspor yerli ve yabancı transferlerinde bombaları patlatmak için kolları sıvadı. Şu ana kadar yurt içinden, Hakan Bayraktar, Musa Kuş, Murat Karakoç ve Cem Karaca ile anlaşan Sivasspor, Kayserisporlu Müslim Can'ı da renklerine katmaya hedefliyor. Kırmızı - Beyazlı takım Trabzonspor kalecisi Petkoviç konusunda ısrarını sürdürürken, anlaşma olmaması durumunda Cezayir Milli Takım kalecisi Muhammed Mezair'i transfer etmek istiyor. Trabzonspor'dan ayrılması gündemde olan D'Haene için de pazarlıklar sürüyor. 

Sambacı atağı 
Basın Sözcüsü Fikret Ünsal geniş çaplı bir araştırma yaptıklarını belirtip, "Brezilyalı Revato, Anderson ve Fabio, Polonya'dan Yidarda, Bosna Hersek Milli Takımı'ndan Tolya, Danimarkalı orta saha oyuncusu Olviç, İngiltere'den Hemilton, Bosna'da top koşturan genç milli futbolcu Barış ve Mersin İdmanyurdu'ndan Ulaş ile görüşmelerimiz son aşamaya geldi" dedi. 
Ünsal bu oyunculardan anlaşma sağladıklarının 23 Haziran'da Sivas'ta yapacakları ilk etap kamp çalışmalarına katılacaklarını vurguladı. 

Samsunspor'da Uyanık depremi 

Başkan İsmail Uyanık, maddi sıkıntılar karşısında şehirden beklenen desteği göremeyince, istifa ettiğini açıkladı 

M.ALİ SABUNCU 

Karadeniz ekibinin Başkanı İsmail Uyanık, yaşanılan ekonomik zorluklar karşısında gerekli desteği göremedikleri gerekçesiyle istifa etti. 
Şehir takıma sahip çıkmazsa, kısa süre içinde görevi bırakacağını ifade eden Uyanık Vali Mustafa Demir, Belediye Başkanı Yusuf Ziya Yılmaz ve kentin ileri gelenleriyle yaptığı görüşmelerden sonuç alamadı. Bugüne kadar cebinden 9 trilyon lira harcayan Uyanık'ın, kulübün 25 trilyonu aşan borcuna kaynak yaratmakta sıkıntı çektiği bildirildi. Yönetim 6 Temmuz'da, çoğunluk sağlanamadığı taktirde ise 13 Temmuz'da olağanüstü kongre kararı aldı. Başkanlık için eski yönetici, Metro Turizm'in sahibi Galip Öztürk'ün ismi üzerinde durulduğu öğrenildi. 
Öte yandan kulüpten 35 bin dolarlık alacağı bulunan Tunuslu Kais'in FIFA'ya başvuruda bulunup bonservisini bedelsiz olarak almaya çalıştığı belirtildi. 

Yaprak dökümü 

Diyarbakırspor Transfer Komitesi, yeni sezon öncesinde Zafer Uysal, Burhan, Niyazi, Sylla ve De Souza ile görüşerek, kendilerine kulüp bulmalarını istedi 

Yeni sezonda üst sıralara çıkmanın hesaplarını yapan Diyarbakırspor, mevcut kadrosunda revizyona gitti. 
Transfer Komitesi, futbol şubesi ve teknik kadro ile yaptığı görüşmelerin ardından 5 futbolcuyla yollarını ayırdı. Kırmızı - Yeşilliler, Zafer Uysal, Burhan Saatçioğlu, Niyazi Güney, Abdoul Karim Sylla ve Marlon De Souza ile görüşüp bugüne kadarki hizmetlerinden ötürü teşekkür etti, kendilerine yeni kulüp bulmalarını istedi. 

Gençlere çağrı 
Geçtiğimiz sezon Mardinspor'da forma giyen Abdullah Çetin ile Gaziantep Büyükşehir Belediyespor'da top koşturan Burhan Eşer'in de yeni sezon öncesinde takıma geri çağrıldığı bildirildi. 
Diyarbakırspor Yönetimi, kadroda büyük değişiklikler yaparak geçen sezonki küme düşme stresini bir kez daha yaşamak istemiyor. 

Konya çok yoğun 

Yeşil - Beyazlılar dış transfer girişimlerini sürdürüyor. Faslı Karrazi ile anlaşamayan yöneticiler, şimdi Osmani ve Eduardo'yu bekliyor 

Geçtiğimiz sezon ortaya koyduğu pozitif futbolla otorilerin beğenisini toplayan Konyaspor, yeni sezon öncesinde de transfer girişimlerini sürdürüyor. 
Faslı oyuncu Karrazi ile anlaşma sağlayamayan Yeşil - Beyazlılar, rotayı yeniden Avrupa'ya çevirdi. Konyaspor yönetiminin, menajerler aracılığıyla önerilen oyuncuları yakın takibe aldığı bildirildi. 
Konyaspor'un Arnavut stoper Osmani ve Brezilyalı ön libero Eduardo ile kesin anlaşma sağladığı da açıklandı. İki oyuncuyla parasal anlamda da anlaşma yapıldığını açıklayan Futbol Şube Sorumlusu Bahattin Karapınar, "Önümüzdeki günlerde Konya'ya gelip imza atacaklar ve kampa katılacaklar" yorumunu yaptı. Bu arada Konyaspor, İkinci Lig'de forma giyen ve gelecek vadeden üç genç yeteneği de renklerine katmak istiyor. 

Gençler'in gözü yolda 

Beşkent temsilcisi Gençlerbirliği'nin yeni transferlerinin bugünden itibaren Türkiye'ye geleceği açıklandı. Kırmızı - Siyahlılar'ın İsveçli futbolcusu Christian Jardler'in bu akşam, Brezilyalı Marcio Oliviera'nın ise yarın Ankara'da olacağı açıklandı. 23 yaşındaki sol kanat oyuncusu Jardler, yarın gelip önce tesisleri gezecek, ardından da sağlık kontrolünden geçirilecek. İsveçli oyuncunun sorun çıkmaması durumunda imza atacağı bildirildi. 

Hacıbegiç Gaziantep'te 

AHMET KAYA 

Gaziantepspor, Bosna Hersek Milli Takımı'nın eski Teknik Direktörü Faruk Hacıbegiç ile bir yıllığı opsiyonlu olmak üzere iki sezonluk sözleşme imzaladı. Celal Doğan Tesisleri'ndeki dün yapılan törene, Bosnalı teknik adam ile Kırmızı Siyahlılar'ın Başkanı Celal Doğan ve yönetim kurulu üyeleri katıldı. 
Gaziantepspor'a gelmekle kendini şanslı hissettiğini belirten Hacıbegiç, "Hedefi olan bir takım olması nedeniyle Gaziantep'i tercih ettim. Alt yapıya büyük önem veren bir teknik adamım. O nedenle, Almanya kampına, Gaziantepspor alt yapısından 45 oyuncuyu da götürmeyi düşünüyorum'' dedi. 

Enyeama çark etti 

Erciyesspor ile ön protokol imzaladıktan sonra İsrail'in Yahova takımıyla da anlaşan Nijeryalı kaleci Enyeama çark etti. Erciyesspor yöneticileriyle yeniden bağlantıya geçen genç eldiven, yeni sezonda Kayseri Erciyesspor forması giymek istediğini bildirdi. İkinci Başkan ve Transfer Komitesi Başkanı Erol Bedir, "Enyeama'dan gelen telefon üzerine kendisine uçak bileti göndererek Kayseri'ye çağırdık. Bundan sonrasını FİFA çözecek" dedi. Bu arada yönetim, dün Eskişehirspor'un kalecisi Yusuf ile iki yıllık sözleşme imzaladı. 

BURSASPOR 

Timsah şov 
İkinci Lig A Kategorisi ekiplerinden Bursaspor, sözleşmesi biten Serdar Topraktepe, Yakup Sertkaya, mukavelesi devam eden oyunculardan Serkan Reçber, Miu ve Frasineanu ile yeniden anlaştı. Dış transferde Kocaelisporlu Ömer Barış Aysan, Mehmet Önür ve Denizli Belediyespor'dan Veli Acar'la da el sıkışıldı. Anlaşmaya varılan sekiz oyuncu için bugün tesislerde imza töreni yapılacak. 

ORDUSPOR 

İldiz tamam 
Orduspor'u 2. Lig A Kategorisi'ne yükselten Yücel İldiz, Karadeniz ekibiyle yeniden anlaşma sağladı. Takım kaptanı Cumhur da sözyleşmesini yeniledi. İldiz, "Bu noktaya gelen kadar çok sıkıntılar yaşadık. Ancak zorlukları aşıp tarih yazmayı başardık. Hedefimiz aynı çıkışı A Kategorisi'nde de göstermek" diye konuştu. 


</TEXT>
</DOC>
