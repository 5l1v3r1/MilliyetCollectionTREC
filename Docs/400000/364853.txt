<DOC>
<DOCNO> 364853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas08.html </URL>
<DATE> 2005/07/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yılan sokarsa ne yapmalı 
</HEADLINE>
<TEXT>

     EDİRNE, DHA 

      EDİRNE İl Sağlık Müdürlüğü Bulaşıcı Hastalıklardan Sorumlu Müdür Yardımcısı Dr. Çiğdem Cerit, yaz aylarında artış gösteren yılan ısırmalarına karşı vatandaşları uyararak, yeni ölmüş bir yılanın bile, son refleks makanizması ile tekrar sokabileceğini söyledi. 
     Hava sıcaklığının artmasıyla Edirne'de yılan ısırmalarında da artış görülmeye başlandı. Yılan ısırmalarında vatandaşların ilk müdahaleyi çoğunlukla yanlış uyguladığını belirten Dr. Çiğdem Cerit şu tavsiyelerde bulundu 
     Yanlış müdahaleler insanları ölüme götürebilir. Öncelikle bir sağlık kuruluşuna başvurana kadar, ilk müdahale doğru ve bilinçli bir şekilde yapılmalıdır. İlk olarak yılan ısırılan kişiyi sakinleştirin ve ona güven verin. Hastanın mümkünse hareket etmemesini sağlayın. Özellikle ısırılan organın hareket ettirilmemesi zehrin yayılmasını yavaşlatır. Isırılan bölgeyi ne kalp seviyesinin üstünde, ne de altında tutun. En uygunu ısırılan bölgenin tam kalp hizasında tutulmasıdır. Isırılan bölgede bulunan yüzük, bilezik veya kolye gibi aksesuarları ve giysileri çıkarın. Sabun ve su ile ısırılan yeri bolca yıkayarak temizleyin. Temiz bir bez ile yaranın üzerini örtün ve en yakın sağlık kuruluşuna başvurun.'' 
     
     ISIRILAN YERİ KESMEYİN'' 
     Yılan ısırmalarında insanların yıllarca kullandığı yöntemlerden bir çoğunun zararlı olduğunu belirten Çiğdem Cerit, Bazı yöntemlerin kesinlikle yapılmaması gerekiyor. Mesela Isırılan yeri kesmeyin. Zehri emmeye çalışmayın. Isırılan yere buz koymayın. Herhangi bir madde içirmeyin ya da yedirmeyin. İlaç vermeyin ve kusturmayın. Isırılan yeri yakmayın. Isırılan yerdeki sızıntı şeklindeki kanamayı durdurmayın. Kesinlikle ölü yılana dahi dokunmayın. Refleks mekanizmayla sizi tekrar ısırabilir'' dedi. 
     Zehirli yılanların, özellikle çocukların ölümüne neden olduğunu da belirten Dr. Çiğdem Cerit yılan sokmaması için şu önlemlerin alınmasını istedi 
     Büyükler için tehlikesiz olan ısırıklar çocuklar için ölümcül olabilir. Yılanlar ancak kendilerini tehlikede hissettiklerinde ısırırlar. Bu yüzden yılanlarla oynamayalım. Kaya, kovuk ya da oyuklara elimizi sokmayalım. Otluk ya da sazlık arazide, kamp, piknik ya da çalışma alanlarında dikkatli olalım. Arazide çıplak ayakla gezmeyelim. Arazi yürüyüşlerinde kapalı ayakkabı ya da bot giyelim. Gece yürüyüşlerinde lamba kullanalım. Yerde uyumamaya çalışalım.'' 
     
</TEXT>
</DOC>
