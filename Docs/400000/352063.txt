<DOC>
<DOCNO> 352063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/bbas.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hip-hop Henry 
</HEADLINE>
<TEXT>


Efes'teki ilk yılında şampiyonluk yaşayan ABD'li forvet Henry Domercant, çıkarmayı planladığı rap albümü için stüdyoya girdi, basketboldan sonra müzik dünyasında da zirveyi hedefledi 

GÖKHAN TÜRE 


Efes Pilsen'in sayı makinesi Henry Domercant, salonlardan sonra müzik dünyasına da damgasını vurmaya hazırlanıyor... 
Lacivert - Beyazlı takımın 12. şampiyonluğunda büyük pay sahibi olan 25 yaşında ve 1.93 boyundaki ABD'li forvet, hip - hop, rap ve R B ağırlıklı albümü için soyunma odasından "stüdyoya" transfer oldu. 
Şarkı sözlerinin büyük çoğunluğunu kendisinin yazdığını, prodüktör arkadaşlarından da yardım aldığını belirten Domercant, "Öncelikle şarkı sözlerini yazmayı bitirdim. 2 - 3 şarkı kaydettim. ABD'deyken kayıtları yaptım. Çok sayıda söz yazdım. Henüz ilk albümümde kaç şarkı olacağını kararlaştırmadım. ABD'de prodüktör olan birkaç arkadaşım var, onların yardımlarını alıyorum" dedi. 
Domercant, şarkı sözlerini yazmak için özel bir zaman ayırmadığını da ifade ederek, "Sözleri, ne zaman ilham gelirse o zaman yazıyorum. Artık sezon bitti ve yaz boyunca buna yeterli zamanım olacak" diye konuştu. 
Efes'te sezona iyi başlamadığını, sonradan açıldığını belirten Domercant, Lacivert - Beyazlı kulüple ilgili düşüncelerini, İstanbul'daki yaşantısını ve hedeflerini şöyle özetledi 
"Efes'teki ilk yılımda şampiyon olmak beni inanılmaz derecede mutlu etti. Profesyonel bir oyuncu olarak böyle bir başarıya ulaşmak çok önemli. Çünkü transfer piyasasında da değeriniz artıyor. Hedefim önce NBA'de şansımı denemek. Bunu başaramazsam Avrupa'da oynayacağım tek kulüp Efes Pilsen'dir. 
İstanbul'da kendimi güvende hissediyorum, çok mutluyum. Burası gerçekten her türlü güzelliği yaşayabileceğiniz bir şehir. Daha önce Pınar Karşıyaka'da oynadığımdan İzmir'i de çok seviyorum. Ama İstanbul çok farklı. Burada aradığım herşey var. Sadece dilencilerin beni görünce yüzlerinde sevinç ifadesi oluşup hemen koşarak yanıma gelmelerini yadırgıyorum." 

Kimdir 
12 Aralık 1980'de Naperville'de Dünya'ya geldi. 1999 - 2003 yılları arasında Eastern Illinois Üniversitesi'nde yıldızı parlayan Domercant, 2003 yılında CBA'de Yakima Sun Kings'de görev yaptı. Ardından aynı yıl Pınar Karşıyaka'ya transfer oldu. Karşıyaka'da 26 maçta 23.3 sayı ortalaması yakalayan Domercant, geçtiğimiz sezon da Efes Pilsen'e transfer oldu. Yıldız oyuncu, Efes'te de Euroleague'de 14,1 sayı, 4 ribaund, Türkiye Ligi'nde ise 14 sayı, 4 ribaund ortalamalarıyla şampiyonlukta pay sahibi oldu. 

Devler'den anlamlı mesaj 

A Milli Basketbol Takımı, İstanbul Bakırköy'deki Ermeni cemaatinin geleneksel basketbol turnuvasının final maçını takım halinde izleyecek. 
17 yıldan bu yana yapılan ve Basketbol Milli Takımı'nın kuruluşunda büyük emeği geçen Rupen Semerciyan anısına düzenlenen turnuvanın finalinde Yeşilköy ve Sahakyan takımları karşı karşıya gelecek. Milli Takım İdari Menajeri Doğan Hakyemez, 19 Haziran'da saat 21.00'de oynanacak final maçını tam kadro takip edeceklerini belirterek, "Ermeni cemaatinin daveti bizi son derece mutlu etti. 19 Haziran'da tüm oyuncularımızla final karşılaşmasını izleyeceğiz" dedi. 

Milliler eksik çalıştı 

2005 Akdeniz Oyunları ve Avrupa Şampiyonası hazırlıklarını sürdüren Basketbol Milli Takımımız dün eksik kadrosuyla iki çalışma yaptı. Fransa'ya giden başantrenör Bogdan Tanjevic'in katılmadığı çalışmada 14 oyuncu hazır bulundu. Kasığından sorun yaşayan Hakan Köseoğlu düz koşu yaparken, sakatlığı bulunan Mirsad Türkcan ile izinli olan Hidayet Türkoğlu ve Ümit Türkoğlu antremana katılmadılar. Millilerimiz, çalışmalarına bugün yapacağı çift antrenmanla devam edecek. 

Kandemir'e sürpriz veda 

Basketbol Ligi ekiplerinden Pınar Karşıyaka'da antrenör Ahmet Kandemir ile sözleşmenin feshedildiği açıklandı. Menajer Nihat Mala, Kandemir ile yaptıkları görüşmelerden sonuç alınamadığını ve deneyimli antrenörle yollarını ayırdıklarını bildirdi. İzmir ekibi, yeni coach arayışlarına başladı. 


</TEXT>
</DOC>
