<DOC>
<DOCNO> 388464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yasam/axyas02.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evren cilt kanseri 
</HEADLINE>
<TEXT>


Gülhane Askeri Tıp Akademisi'nde tedavi gören 7. Cumhurbaşkanı Kenan Evren için doktorlar, "Hastalık yavaş seyrediyor. Tehlike yok" diyor 

HABER MERKEZİ 

7. Cumhurbaşkanı Kenan Evren'in cilt kanserine yakalandığı ve Gülhane Askeri Tıp Akademisi'nde tedavi gördüğü, ancak hayati tehlikesinin bulunmadığı kaydedildi. 
Evren'in rahatsızlığı, Tempo dergisinin son sayısında Erdal İpekeşen'in köşe yazısıyla kamuoyuna duyuruldu. İpekeşen'in verdiği bilgiye göre Evren, Marmaris'ten Ankara'ya gelerek, 12 Eylül döneminden silah arkadaşı, eski Kara Kuvvetleri Komutanı Nurettin Ersin'in cenaze törenine katıldı. 
Evren, daha sonra GATA'ya geçerek, 3 yıldır kulağının yanında oluşan bezelerle ilgili kontrolden geçti. Kimi zaman kendiliğinden patlayarak kan kaybına neden olan bezeler için daha önce doktorların 'cilt kanseri' teşhisi koyduğu kaydedildi. 
Doktorlar, 88 yaşına giren Evren'e herhangi bir hayati tehlikesinin olmadığını, hastalığın yaşlılarda yavaş seyir izlediğini ve ufak yaralar dışında zarar vermediğini de söyledi. Evren'in bu nedenle zaman zaman GATA'ya geldiği, check-up yaptırdığı ve tahlil sonuçlarının da çok iyi çıktığı belirtildi. 


</TEXT>
</DOC>
