<DOC>
<DOCNO> 369976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy17.html </URL>
<DATE> 2005/08/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
YÖK Yükseköğretim kurumlarını yıpratmaya bir an önce son verilmeli 
</HEADLINE>
<TEXT>

     Yükseköğretim Kurulu YÖK , yükseköğretim kurumlarını yıpratmaya yönelik faaliyetlere bir an önce son verilmesini istedi. 
     YÖK’ten yapılan yazılı açıklamada, "son zamanlarda bazı üniversitelere yönelik hukuka uygun olmayan uygulamaların giderek yoğunluk kazanmasının, yükseköğretim camiasında bu tutumlara ilişkin kaygı ve endişelerin artmasına yol açtığı" belirtilerek, şöyle denildi 
     "Van 100. Yıl, Ondokuz Mayıs ve son olarak İnönü üniversitelerine yönelik baskın ve dayanaksız suçlamalar, hukuk tanımazlığın göstergeleri olarak dikkati çekmektedir. 
     Üniversiteler özerk yapılarının yanında bütçe harcamaları bakımından şüphesiz devletin denetimine tabidirler. Ancak son zamanlar denetimler yürürlükteki mevzuatın öngördüğü hukuk usulleri bir kenara bırakılarak yapılmış, rant peşinde koşanların ve çıkarları zedelenenlerin de etkileriyle dolaylı olarak üniversiteleri karalama kampanyalarına dönüştürülmüştür. 
     Bu kapsamda bir üniversitemizde kuruma hizmet götüren bir şirkete yönelik suçlamanın muhatabının sanki üniversiteymiş gibi gösterilmesi, bir başka üniversitemizde Sayıştay’ın tüm kamu kurumlarında olduğu gibi denetim sonucunda hazırladığı ve gizli kalması gereken raporlarının bir milletvekili tarafından basına verilmesi, daha da ileri gidilerek denetim ve yargı süreci tamamlanmadan bazı harcamaların usulsüz olarak kamuoyuna duyurulması, üniversite ve rektörlerimize karşı bilinçli olarak sürdürülen karalama kampanyasının somut işaretleri olarak dikkat çekmektedir. 
     Öte yandan laik eğitime duyarlı olan yükseköğretim kurumlarımızın yöneticilerine yapılan bu kasıtlı yıpratma kampanyalarının, TBMM’deki ’Meclis Araştırması’ ile eşzamanlı, belirli bir sıra içinde başlatılması, düşündürücü ve endişe vericidir. 
     Yükseköğretim kurumlarını yıpratmaya yönelik bu tür faaliyetlere bir an önce son verilmeli, Cumhuriyet’in aydınlık temelleri ve bilim merkezleri olan üniversitelerimiz, enerjilerini ve zamanlarını, kendilerine yöneltilen hukuka aykırı uygulamalarla harcamak zorunda bırakılmamalıdır. 
     Üniversitelerimiz, dün olduğu gibi bugün de, yarın da laik Cumhuriyet’in en güvenilir kurumları olarak dimdik ayakta olacaklardır." 
     
</TEXT>
</DOC>
