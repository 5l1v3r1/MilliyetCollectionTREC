<DOC>
<DOCNO> 378952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko25.html </URL>
<DATE> 2005/09/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ProfiloTelra, Tel Aviv'de showroom açtı... 
</HEADLINE>
<TEXT>

     Nursel Gürdilek AA 

Türkiye'nin önde gelen dayanıklı tüketim malları üreticilerinden ProfiloTelra, ''kendi adıyla'' İsrail televizyon pazarına giriyor. 
     Tel Aviv'in alış veriş ve teknoloji merkezinde bir ''showroom açan Profilo, 1 milyar dolarlık İsrail televizyon pazarında plazma televizyonlarıyla kısa sürede önemli bir pay edinmeyi hedefliyor. 
     Profilo üst yöneticisi CEO Göksen Körezlioğlu,''2007 yılına kadar İsrail pazarında yüzde 10 pay sahibi olmayı amaçlıyoruz'' dedi. 
     Körezlioğlu, ''şimdilik amacımız, bu pazarın belki en büyüğü değil, ama en iyisi olmak'' diye konuştu. 
     İsrail pazarına girmeden önce birkaç ay inceleme yaptıklarını, halkın yüksek teknoloji ürünlerine meraklı olduğunu gözlemlediklerini belirten Körezlioğlu şöyle konuştu 
     ''İsrail her ne kadar nüfusça küçük bir pazar ise de halkın yüksek teknoloji ürünlerine bu merakı bize güven verdi. Ürünlerimizi belli başlı satış merkezlerine ya da hipermarketlere vermek yerine kendi show Room umuz aracılığıyla pazara girmek istedik. Böylece tüketiciye doğrudan satış yapabileceğiz. İnternet üzerinden ya da Show Room aracılığıyla alınan siparişler kendi kurye-lojistik ağımızla doğrudan evlere teslim edilecek.'' Körezlioğlu ''show room''da gelecek aydan itibaren yeni kuşak ürünlerin sergileneceğini, bunlar arasında, DVD, kombi ürünler, kablosuz ürünler, ID TV olarak adlandırılan ürünlerin yanı sıra LCD ve plazma tabanlı televizyonların yer alacağını söyledi. 
     ProfiloTelra, zaman içinde İsrail'in belli başlı birkaç büyük kentinde daha ''show room'' açmayı planlıyor. 
     Türkiye'nin Tel Aviv Büyükelçiliği Ticaret Müşaviri Kağan Köktürk de, Türkiye'nin ihracat politikasının ''dünya markaları'' yaratmak ve katma değeri yüksek ürünler satmak konusunda yoğunlaştığını belirtti. 
     Köktürk, son dönemde Türk firmalarının, İsrail'e kendi adlarıyla girip tutunduklarını belirterek, Profilo'nun da ihracat politikasının iki ana hedefini birden tutturan firmalar arasında yer aldığını kaydetti. 
     ProfiloTelra'nın İsrail temsilcisi Dror Meir de, Profilo ile uzun süredir birlikte çalıştıklarını kaydederek, İsrail ile Türkiye'nin ve insanlarının birçok bakımdan benzerlikleri bulunduğunu ifade etti. 
     Meir, bu yakınlığın yanı sıra mesafe olarak yakınlığın da Türk mallarına, özellikle Çin'den gelen ürünlere karşı önemli bir fiyat avantajı sağladığını belirtti. 
     Meri, ''İyi fiyat ve iyi kalite ile yılda 350 bin televizyonun satıldığı bu pazardan önemli bir pay alacağız'' dedi. 
     ProfiloTelra'nın showroom'u Tel Aviv'in yüksek teknoloji ürün ve firmalarının yanı sıra büyük iş merkezlerinin bulunduğu Ramat Ha'Hayal semtindeki ''high tech merkezi''nde yer alıyor. 
     Açılışa, İsrail-Türkiye İşadamları Konseyi eşbaşkanı Alon Liel, konsey üyeleri, Tel Aviv Büyükelçiliği mensupları ve işadamları katıldı. 
     
</TEXT>
</DOC>
