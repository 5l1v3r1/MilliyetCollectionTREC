<DOC>
<DOCNO> 388307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy24.html </URL>
<DATE> 2005/10/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Topbaş 3. köprü daha kuzeyde olacak, cami yeri olarak Göztepe belirlendi 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul Boğazı’nda çevreye saygılı, ulaşım akslarını doğru şekilde düzenleyen bir köprünün daha yapılmasının doğru olduğunu düşündüğünü belirterek, 3. köprünün Belediye Meclisi kararındakinden daha kuzeyde, farklı bir yerde olacağını bildirdi. 
     Topbaş, Moto GP 2005 Organizasyonu öncesinde hazırlanacak Türkiye’nin tanıtım filmi konusunda, sürücülerin de katılımıyla Kız Kulesi’nde düzenlediği basın toplantısından sonra, gazetecilerin, 3. Boğaz köprüsü ve Göztepe Parkı’nda cami yapılması kararıyla ilgili 
     sorularını cevaplandırdı. 
     Boğaz’daki iki köprü arasında 3. köprünün yapılması konusunun yıllar önce yine tartışıldığını hatırlatan Topbaş, köprü konusundaki kararın, yer değişikliği nedeniyle değişebileceğini söyledi. 
     Topbaş, bir mimar ve bu kentte 800 bin nüfusu görmüş birisi olarak, iki yakasında da yoğun yerleşim ve aktif yaşam olan İstanbul’un, gelecekte nüfusunun 3 misli olması halinde, yani kentte 30 milyonluk bir hareket olduğu takdirde, zaten iki köprünün 
     yetmeyeceğini gördüğünü vurgulayarak, Marmaray Projesi’nin bunun için yapıldığını, ancak belki ileride onun da yetmeyebileceğini kaydetti. İstanbul Boğazı üzerine gelecekte mutlaka 2’den, 3’ten fazla köprüler yapılacağının altını çizen Topbaş, "Tabii ki, çevreye saygılı, çevreyi rahatsız etmeyen, ulaşım akslarını doğru ve düzenli bir şekilde düzenleyen, artıları eksilerinden daha ağır basan bir köprü olayının doğru olduğunu düşünüyorum" diye konuştu. Büyükşehir Belediye Meclisi’nde kabul edilen 3. köprü kararının kendi imzasıyla tamamlanması gerektiğine işaret eden Topbaş, şunları kaydetti "Şu anda kentsel tasarım merkezimizin 1 25000 nazım plan çalışmaları var. Bu çerçevede değerlendirildiğinde böyle bir köprüye gerek kalmayacağı görülecektir. Yani karayolu taşımacılığı ikinci kez, üçüncü kez, kentin ortasından bir taşımacılık, merkeze ciddi baskı getirebilir. Bugün için bu yoğunluğu çözer gibi görünüyor, ama gelecekte bu da ayrı bir yoğunluk getirecektir. Kaldı ki, aynı karayollarına basan bir köprü. Yer yer değişken olmasına rağmen yine çözümsüz kalacaktır." Topbaş, İstanbul’un en büyük dertlerinden birinin, özellikle kış aylarında TIR ve kamyonların, kent içi ulaşım aksı haline gelmiş köprüleri çok ciddi baskı altında tutması olduğuna işaret etti. Başbakan Recep Tayyip Erdoğan’ın da, İstanbul Büyükşehir Belediye Başkanlığı’nın son dönemlerinde buna dikkati çektiğini ve daha kuzeyden bir by-pass yoluyla İstanbul’u baskı altında tutmayan, kentten transit geçen şehirlerarası ve uluslararası taşımacılık veya ulaşım açısından bir aksın olmasından bahsettiğini ifade eden Topbaş, "İlgili bakanlıklar, Bayındırlık ve Ulaştırma bakanlıkları devreye girdi. 3. köprü artık daha kuzeyde farklı bir yerde olacak" dedi. 
     
     GÖZTEPE PARKI’NA CAMİ KARARI 
     İstanbul Büyükşehir Belediye Başkanı Kadir Topbaş, Göztepe Parkı’na cami yapılmasıyla ilgili son gelişmelerin sorulması üzerine de, demokratik bir ülkede, şeffaf bir yönetimle plan sürecinin hazırlandığını ve askıya çıkarılarak görüşe açıldığını belirterek, İstanbul’un herhangi bir yerinde yaşayan bir insanın böyle bir plana itirazı olabileceğini söyledi. 
     Her itirazın değerlendirilmek zorunda olduğuna dikkati çeken Topbaş, bu itirazların Meclis’e sunulduğunu kaydetti. 
     Topbaş, sosyal içerikli fonksiyonu olan yapıların belirlenmesinin kriterleri olduğunu dile getirerek, şöyle devam etti 
     "Kentte yaşayacak olanların kişi başına 7 metrekare yeşil alanları olmalı. Modern kentlerde veya iyi gelişmiş kentlerde kişi başına 12 metrekareye kadar yeşil olmalı. Dini yapılarla ilgili de yüzde 12’lere ulaşan metraj düşünülmekte. Bu, İstanbul’da binde 12’lerde. O bölgede binde bir. Oldukça düşük nispette olduğu için 
     zaten o bölgede verilere baktığınızda böyle bir ihtiyacın olduğu bilimsel olarak, daha doğrusu şehir plancılarının yapacağı çalışmalar içerisinde var olduğu ortaya çıkar." 
     
     "ALTERNATİF VARSA MECLİS’E SUNULMALI" 
     Kadıköy Belediye Başkanı Selami Öztürk’ün kendisine alternatif bir yer takdim edeceğini söylediğini hatırlatan Topbaş, bu konuların ve kararların Meclis’ten geçtiğini vurguladı. Bir alternatif varsa bunun, Meclis’e sunulması gerektiğini ifade eden Topbaş, şöyle konuştu 
     "Değerlendirme yeri başkan değil Meclis’tir. Şu anda orada bu karar geçerlidir. Yargı süreci başlarsa, yargının vereceği bir netice vardır, bu ayrı bir konu. Ama bir alternatif yer varsa onu da Meclis değerlendirir. O artık bizim dışımızda. Çünkü prosedür olarak bütün işlemler tamamlanmıştır. Cami ile ilgili şu anda yasal bir problem kalmamıştır. Cami yeri olarak orası belirlenmiştir. Meclis bu kararı vermiştir. Ama bundan sonraki safhada, ’Yargıya gideceğim’ diyorlar. Tabii gidebilirler, en doğal hakları. Burası hukuk devleti, öyle bir talepleri varsa gidebilirler." 
     
</TEXT>
</DOC>
