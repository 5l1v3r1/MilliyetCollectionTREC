<DOC>
<DOCNO> 391036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun26.html </URL>
<DATE> 2005/10/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Zimbabve'de filler açlıktan ölüyor 
</HEADLINE>
<TEXT>

     Zimbabveli yetkililer, 50 kadar filin açlıktan ölmesi nedeniyle ulusal parklardaki filleri Namibya'ya nakletmeyi düşünüyor. 
     The Herald gazetesinin haberine göre, güneybatıdaki Hvange parkında 50 kadar fil telef olunca hükümet yetkilileri, bölgede araştırma yaptı. Fillerin açlık ve susuzluktan öldüğü anlaşıldı. Çevre bakanlığından bir yetkili, ''Parkta durum kötü. Hayvanların ölmemesi için, bazı filleri Namibya'ya nakletmeyi düşünüyoruz'' dedi. 
     Zimbabve'de fil nüfusunun fazla olduğu kaydedildi. Ülkedeki fil nüfusunun, 45 bin olması gerekirken 100 bine yükseldiği, bu yüzden hayvanların yeterli su ve yiyecek bulmakta sıkıntı çektiği belirtiliyor. 
     Ulusal parklar müdürü Morris Mutsambiva, ''Bu eğilim böyle devam ederse bizi felaket bekliyor. Bitki kalmayacağı gibi, su da yetmeyecek. Bir de kuraklık başgösterirse çok sayıda fil ve başka hayvan telef olur...'' dedi. 
     
</TEXT>
</DOC>
