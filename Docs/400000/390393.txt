<DOC>
<DOCNO> 390393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun26.html </URL>
<DATE> 2005/10/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Erdoğan, Rus basınına konuştu Kıbrıs'ta yeni plan bekliyoruz 
</HEADLINE>
<TEXT>

     Başbakan Recep Tayyip Erdoğan, AB'nin talepleri gereğince mevzuatta birçok değişiklik yapıldığını belirterek, ''Hedefimiz daha fazla demokrasi ve özgürlük'' dedi. 
     Rus İzvestiya gazetesi, İtar-Tass ajansı Genel Müdür Birinci Yardımcısı Mihail Gusman'ın Erdoğan ile yaptığı röportajı tam sayfa, ''Erdoğan Tarkan Benim Hemşehrim'' başlığıyla yayımladı. 
     ''AB ile müzakerelerin başarılı sonuçlanması için Türkiye'nin hangi somut adımları atması gerektiği'' yolundaki bir soru üzerine Erdoğan, ''AB'nin talepleri gereğince mevzuatımızda gerekli değişiklikler yapılmasıyla ilgili şimdi çok yoğun çalışmalar yapılmakta. Hedefimiz, daha fazla özgürlük ve demokrasi. Öncelikle düşünce, din ve girişimcilik özgürlüğü söz konusu. Türkiye'de mevcut yasalardaki bazı uyuşmazlıklar dikkatimizin odağındadır'' dedi. 
     
     KIBRIS SORUNU 
     Erdoğan, BM'nin rolünü nasıl değerlendirdiğine ilişkin bir soru üzerine, BM'nin faaliyetlerinde etkinliğin eksik olduğunu belirterek, şunları kaydetti 
     ''Bu örgüt uluslararası ihtilafların çözümünde daha aktif rol oynamalı. Gündemde bulunan konu, BM'de reform yapılması konusu, çok önemli. Türkiye BM'ye genel barışın garantörü gözüyle bakıyor. Kıbrıs'ta yapılan referandumda Kuzey Kıbrıs Türk Cumhuriyeti Genel Sekreter Kofi Annan'ın planına 'Evet' dedi. Güney Kıbrıs ise planı reddetti. Olayların böyle gelişmesi bazı sorunlar yarattı. Şimdi biz Kıbrıs sorununun yeni çözüm planını bekliyoruz. Irak'a gelince, savaşın bitiminden sonra ülkede yaşamın düzene sokulması yönünde biz BM'den daha fazla çaba harcamasını bekliyoruz.'' Başbakan Erdoğan, Bakü-Ceyhan petrol boru hattının Türkiye için önemine ilişkin bir soruyu yanıtlarken de, Türkiye'nin amacının, Doğu'dan Batı'ya, Kuzey'den Güney'e uzanacak enerji koridoru açmak olduğunu belirterek, ''Bir yandan Bakü-Tiflis-Ceyhan boru hattı işletmeye alındı, diğer yandan İran'dan uzanan bir boru hattı ve Hazar Denizi'nden doğal gaz boru hattı var'' dedi. 
     Türkiye'nin Rusya'dan Mavi Akım projesi uyarınca doğal gaz aldığını hatırlatan Erdoğan, ''Ayrıca Samsun-Ceyhan petrol boru hattı inşa edilmektedir. Her şeyden önce yakıt naklini daha emniyetli ve hızlı yapmak istiyoruz. Bu konu bizim açımızdan stratejik önem taşımaktadır'' diye konuştu. 
     ''Eşiniz kadınları politikaya çekmek için aktif faaliyet gösteriyor. Siz bu tutumu ne kadar paylaşıyorsunuz '' şeklindeki bir soruyu üzerine de Erdoğan, ''Bu alandaki mücadeleme 1989'da İstanbul Belediye Başkanı görevindeyken başladım. O zaman kadınların aktif siyasi faaliyetine soğuk bakılırdı. Fakat biz bu engeli aşmamız gereğinin bilincinde olarak çalışmaya başladık. Ve bu çalışma sonuçlar verdi. Türkiye'de hem devlet görevlerinde, hem milletvekilleri, hem de valiler arasında kadınlar var. Eminim ki gelecek seçimlerde Adalet ve Kalkınma Partisi listesinden çok sayıda kadın politikaya atılacak'' dedi. 
     
     'TARKAN HEMŞEHRİM' 
     Başbakan Erdoğan, ''Ülkemizde çağdaş Türk müziği çok popüler, gençler şarkıcı Tarkan'ı çok seviyor. Acaba siz hangi müzikten hoşlanırsınız '' sorusunu ise şöyle yanıtladı 
     ''Tarkan benim hemşehrim. İkimiz de Rizeliyiz. Benim tercihlerime gelince, ben klasik müziği, milli Türk müziğini ve Türk halk müziğini severim. Yeni dalga sanatçılar Türk müziğini zenginleştiriyor. Çocuklarımız bu tür müziği dinliyorlar. Özellikle de 'New Age' türünü seviyorlar.'' Erdoğan, futbolun yaşamındaki yeriyle ilgili bir soru üzerine de, ''Siyasi faaliyetim yüzünden futbol oynama imkanı hemen hemen yok. Ben faal olarak futbolla uğraştığım zaman numaralar yoktu, daha sonra ortaya çıktı. Yalnızca takımdaki role göre, forvet ve bekler vardı. Gençlik takımında ben orta forvet olarak oynuyordum'' dedi. 
     
</TEXT>
</DOC>
