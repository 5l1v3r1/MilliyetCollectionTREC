<DOC>
<DOCNO> 391926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun02.html </URL>
<DATE> 2005/11/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İngiltere Prensi Charles ile eşi Camilla, Beyaz Saray’ı ziyaret etti 
</HEADLINE>
<TEXT>

     İngiltere Prensi Charles ile eşi Camilla, birlikte ABD’ye yaptıkları ilk resmi gezide Beyaz Saray’ı ziyaret ettiler. 
     ABD Başkanı George W. Bush ile eşi Laura’nın onurlarına öğle ve akşam yemeği verdiği Prens Charles ile eşinin ziyaretine büyük bir basın ordusunun eşlik ettiği gözlendi. 
     Prens Charles ile eşi, öğleden sonra Laura Bush eşliğinde kırsal bölgeden gelen öğrencilerin yatılı eğitim gördüğü SEED Okulu ve diğer tesislerde incelemelerde bulundular. SEED Okulu’nda 8. sınıf İngilizce dersine giren Prens Charles ile eşi burada öğrencilerle sohbet etti. 
     Sohbet sırasında Camilla’nın "Yemekler nasıl " sorusuna öğrencilerin hep bir ağızdan "K’sı büyük harfle olmak üzere korkunç" diye karşılık verdikleri gözlendi. 
     Öğrencilerin hafta sonlarında evlerine gitmelerine ve televizyon seyretmelerine izin verilip verilmediğini öğrenmek isteyen Prens Charles "Seçim yapacağınız çok fazla televizyon kanalı var mı " sorusunu yöneltti. 
     Akşam yemeği için Beyaz Saray’a dönen Prens Charles ve Camilla, Irak savaşı ile Başkan Bush’un diğer politikalarını protesto eden göstericilerle karşılaştılar. Göstericilerin, "Kaç kişinin daha ölmesi gerek" diye bağırdıkları dikkati çekti. 
     Beyaz Saray’da ise Irak’ta ABD’nin en yakın müttefiki İngiltere ile olan güçlü bağları kutlayan Bush ise "Bugün bir nefret ve hoşgörüsüzlük ideolojisine karşı 21. yüzyılın özgürlük ve ümit yüzyılı olmasını temin etmek amacıyla omuz omuza savaşıyoruz" diye konuştu. 
     ABD’nin başkenti Washington’da 3 gün kalacak olan Prens Charles ile eşi ABD Ulusal Sağlık Enstitüleri, Georgetown Üniversitesi, ABD Ulusal Bina Müzesi ve İkinci Dünya Savaşı Anıtı’nı ziyaret edecekler. 
     Prens Charles ile eşi daha sonra New Orleans ve San Francisco kentlerine gidecek. 
     
</TEXT>
</DOC>
