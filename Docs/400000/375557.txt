<DOC>
<DOCNO> 375557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko13.html </URL>
<DATE> 2005/09/04/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şener Yapmaya çalıştığımız şey Türkiye'de sermayeyi büyütmektir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Yapmaya çalıştığımız şey, Türkiye'de sermayeyi büyütmektir. Ekonomiyi büyütmektir. Küresel rekabette Türk girişimcilerin başarılarını artırmaktır'' dedi. 
     Ulusal Kurtuluş Savaşı'na ışık tutacak kararların alındığı 4 Eylül Sivas Kongresi'nin 86. yıldönümü kutlamalarına katılmak üzere Sivas'a gelen Şener, Sivas Devlet Tiyatroları sanatçıları tarafından Atatürk Kongre ve Etnografya Müzesi'nde kongrenin temsili olarak canlandırılmasını izledi. 
     Müzede, Atatürk Fotoğrafları Sergisi'nin açılışını yapan ve İlçeler Sergisi ile Kültür Sanat Parkı'nı da gezen Şener, daha sonra Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB Sivas Hizmet ve Eğitim Tesisi'nin temel atma törenine katıldı. 
     Şener, burada yaptığı konuşmada, TÜRMOB'un Türkiye'nin en büyük sivil toplum kuruluşlarından biri olduğunu belirterek, bu kuruluşun mensuplarıyla birlikte Türkiye'nin dört bir yanında ekonominin düzenli işleyebilmesi ve kayda girebilmesi için büyük fedakarlıklar yaptığını söyledi. 
     
     KÜRESEL REKABET 
     Günümüzde ekonomik rekabet dendiğinde akla tek bir kavram geldiğini, bunun da küresel rekabet olduğunu kaydeden Şener, ''Şunu biliyoruz ki küreselleşmenin geldiği bu düzeyde artık insanlar, mallar ve sermaye, yerküre üzerinde hızlı bir şekilde dolaşmaktadır. Eski tempo artık günümüz dünyasında tarih olmuştur, yok olmuştur. Yani artık küresel rekabet var'' diye konuştu. 
     Şener, şunları kaydetti 
     ''Böyle bir hızlı akışın ve böylesine güçlü rüzgarların estiği bir dünyada ulus ve millet olarak bu küresel rekabette daha başarılı olmak zorundayız. Ülkemizin ve bu ülkedeki firmaların daha güçlü olması lazımdır. Güçlü değilseniz, diğer ülkelere göre avantajlar elde edemiyorsanız, geleceğin dünyasında yaşama şansı yoktur. Ama güçlüyseniz, avantajlar elde ederek diğer ülkelerden farklı bir şekilde yolunuza devam ediyorsanız, geleceğin dünyasında güç ve istikbal sizdedir.'' Bir ülkenin küresel rekabetteki şansının o ülke insanlarıyla doğrudan bağlantılı olduğunu ifade eden Şener, ''Ama o ülke insanlarını ayağa kaldırabilmek, daha verimli işletmeler kurmalarına imkan sağlamak, daha büyük başarılara imza atmalarını sağlayabilmenin yolu sermaye oluşturmaktan geçmektedir'' dedi. 
     Ekonominin, sermayesini büyütemediği takdirde mevcut potansiyelini harekete geçiremeyeceğini kaydeden Şener, şöyle devam etti 
     ''Bizim temel hedefimiz Türkiye'de ekonominin tüm potansiyelini harekete geçirmesidir. Güçlü ülke olabilmenin yolu budur. Dünya ile rekabet edebilmenin yolu budur. Onun için eğer Türkiye'ye verdiğim mesajlar, hükümet olarak yapmaya çalıştıklarımız dikkatli bir şekilde takip ediliyorsa, hemen bu teşhisi koyarsınız. Yapmaya çalıştığımız şey, Türkiye'de sermayeyi büyütmektir. Ekonomiyi büyütmektir. Küresel rekabette Türk girişimcilerinin başarılarını artırmaktır.'' 
     
     ''MORTGAGE SİSTEMİ İLE SERMAYE BÜYÜYECEK'' 
     Bunun için önce gayrimenkullerin düzenli bir şekilde, imar planlarına uygun bir şekilde yurt geneline yayılması gerektiğini işaret eden Şener, şöyle devam etti 
     ''Bunu sağlamanın araçlarından biri 'Mortgage Sistemi' dediğimiz sistemdir. Artık imar planlarına uygun, düzgün ve deprem standartlarına elverişli olarak yapılmış binaların bu sistem tarafından destekleneceğini ve sistemin her geçen gün imar planlarına uygun bir gayrimenkulleşmeyi Türkiye'de yaygınlaştıracağını ifade ettik. Bu, gayrimenkule bağlı kredi mekanizmaları gelişecek ve sermaye birikimi buna bağlı olarak büyüyecek anlamına geliyor.'' Önümüzdeki süreçte ekonominin kayıt altına alınabilmesi için çok yönlü ve boyutlu çalışmaları başlatacaklarını bildiren Şener, bu çalışmalarda TÜRMOB'un da önemli bir yer tutacağını kaydetti. 
     Daha sonra TÜRMOB Genel Başkanı Mehmet Timur ile birlikte tesisisin temelini atan Şener, buradaki törenin ardından Sivas Organize Sanayi Bölgesi'nde bir tekstil fabrikası ve ÖZBELSAN A.Ş. bünyesinde kurulan Beton Yapı Elemanları Fabrikası ile Sivas Belediyesi tarafından oluşturulan Paşa Fabrikası Piknik Alanı'nın açılışını yaptı. 
     
</TEXT>
</DOC>
