<DOC>
<DOCNO> 379437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy10.html </URL>
<DATE> 2005/09/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Başbakan Erdoğan, S.Arabistan Kralı ile görüştü 
</HEADLINE>
<TEXT>

     Başbakan Recep Tayyip Erdoğan, Suudi Arabistan Kralı Abdullah tarafından kabul edildi. 
     Başbakan Erdoğan'ın, Kral Abdullah'a nezaket ziyaretinde bulunduğu belirtildi. 
     Erdoğan, BM Dünya Zirvesi için bulunduğu ABD'den bu sabah geldiği Suudi Arabistan'ın Cidde kentinde, Suudi Arabistan Kralı Abdullah ve Veliaht Prens Sultan tarafından Kraliyet Sarayı'nın kapısında çok samimi şekilde karşılandı. 
     Başbakan Erdoğan ve Kral Abdullah, kısa süreli bir görüşme için sarayın özel salonuna geçti. Erdoğan'a burada, Suudi Arabistan'ın üst düzey yöneticileri ve prensleri tek tek tanıtıldı. 
     Başbakan Erdoğan ve Kral Abdullah, yaklaşık 15 dakika süren baş başa görüşmenin ardından, birlikte öğle yemeği yediler. 
     Erdoğan bu arada, kraliyet misafirhanesinde Cidde Ticaret ve Sanayi Odası Başkanı Gassan Süleyman ile görüştü. 
     Başbakan Erdoğan, bu toplantının ardından, Suudi Arabistanlı üst düzey işadamlarıyla da yaklaşık 1 saat süren görüşme yaptı. 
     
</TEXT>
</DOC>
