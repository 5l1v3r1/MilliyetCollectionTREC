<DOC>
<DOCNO> 382011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur12.html </URL>
<DATE> 2005/09/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Korsan otobüs'ün 39 yolcusu perişan oldu 
</HEADLINE>
<TEXT>

     Ersin ERCAN-Mutlu YUCA DHA 

      ANKARA-İstanbul arasında korsan olarak yolcu taşımacılığı yapan otobüs, Bolu Dağı Bölge Trafik İstasyonu ekipleri tarafından trafikten alıkonulurken, 39 yolcu gece yarısı Bolu Dağı’nda yol kenarındaki tesislerde saatlerce otobüs bekledi. 
     Bolu Dağı Bölge Trafik İstasyonu ekipleri, dün saat 23.00 sıralarında ihbar üzerine Ankara’dan İstanbul yönüne giden Yaşar Tan yönetimindeki 41 ES 113 plakalı Uzay Turizm’e ait yolcu otobüsünü Abant Kavşağı’nda durdurdu. Yapılan kontrollerde, içinde 39 yolcusu bulunan otobüsün sigorta, muayenesi ve şehirlerarası yolcu taşıma belgesi olmadığı, takografının da çalışmadığı belirlendi. Polis, korsan olarak çalıştığı belirlenen otobüsü Bolu Dağı Bölge Trafik İstasyonu önüne çekerek trafikten yasakladı. 
     Bavullarını alarak otobüsten inen yolcular, yol kenarındaki Sertoğlu Dinlenme Tesisleri’ne götürülerek başka bir otobüsün gelmesini bekledi. Akşam saatlerinde Ankara Otogarı’nda bulunan As Turizm’ yazıhanesinden biletlerini aldıktan sonra kendilerinin üzerinde Uzay’ yazan otobüse bindirildiklerini belirten yolcular, polisin denetimi sonucu aracın korsan olduğunun anlaşıldığını, bir çeşit dolandırıcılık olayı ile yüzyüze olduklarını otobüs şoföründen, hem de bileti satan firmadan otobüs talebinde bulunduklarını, 20’şer YTL'lik bilet paralarını istediklerini, bunlara olumlu yanıt almadıklarını öne sürdü. 
     Otobüs şoförü Yaşar Tan ise, kendisine ait olan otobüsün As Turizm tarafından kiralandığını belirterek, Evraklarım eksik. Yolcular kadar ben de mağdur oldum. İmkanım olmadığı için evraklarımı tamamlatamadım'' dedi. Yaklaşık 3 saat tesislerde otobüs bekleyen yolcular, kendi imkanlarıyla kiraladıkları bir otobüs ile yollarına devam etti. 
     
</TEXT>
</DOC>
