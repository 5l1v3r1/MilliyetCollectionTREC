<DOC>
<DOCNO> 394408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur19.html </URL>
<DATE> 2005/11/12/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Bakan Çiçek, huzursuzlukların nedeninin dış güçler olduğunu ileri sürdü 
</HEADLINE>
<TEXT>

     Adalet Bakanı Cemil Çiçek, ''Türkiye'de, milletin huzurunu kaçıranlar, başka ülkelerin taşeronlarıdır. Onlar, bu kişilerin hesabına çalışıyorlar'' dedi. 
     Çiçek, Çorum'un Alaca İlçesi Adliye Sarayı'nın açılışı töreninden sonra ziyaret ettiği AK Parti Alaca İlçe Teşkilatı'nda, Şemdinli'deki olayları değerlendirdi. 
     Çiçek, Türkiye ne zaman iyiye gitmeye başlasa, ne zaman ayağa kalkıp adım atmaya başlasa, şer odakları hemen devreye giriyor diyerek, ''Bugün Türkiye'de milletin huzurunu kaçıranlar, mutlak suretle başkalarının taşeronlarıdır. Bu kişiler, kim adına konuşurlarsa konuşsunlar, demeçleri ne olursa olsun, başka ülkelerin taşeronlarıdır. Onların hesabına çalışıyorlar. Bunu, geriye dönük yaşadığımız acı tecrübelerden sonra öğrendik'' diye konuştu. 
     Türk Milleti'nin, bugüne kadar bu kişilere itibar etmediklerini ve bundan sonrada etmeyeceğine inandığını vurgulayan Çiçek, şunları söyledi 
     ''Bugüne kadar özellikle terör konusundaki başarıyı halkın sağduyusu ile güvenlik güçlerimize borçluyuz. Aynı halk bugün de bunu gösteriyor. İnşallah önümüzdeki günler, bugünlerden daha güzel olacak.'' Konuşmasında Türkiye'deki işsizlik sorununa da değinen Çiçek, ''Bu sorunu çözmek için sihirli bir formülümüz yok. Bunun için yatırım gerekli. Devlet kendi imkanları ile 2006 yılında 15 katrilyon liralık yatırım yapacaktır. Bu miktar, Türkiye'nin işsizlik sorununa çare olmaya yetmez'' dedi. 
     Türkiye'nin, işsizliği belirli bir noktaya getirmesi için her yıl en az yüzde 7-8 oranında kalkınma hızını artırması gerektiğini kaydeden Çiçek, şöyle devam etti 
     ''Doğu ülkeleri bugün yatırım konusunda bizi 2'ye katladıysa, bunun temelinde hak ve hukuka saygı vardır. Yargı, önemli ve vazgeçilmez bir kurumdur. Devletin de en asli görevidir. Hükümet olarak yargıyı hak ettiği yere getirmeye gayret ediyoruz.'' Çiçek, kendisine yöneltilen türbanla ilgili bir soruya da ''Benim türbanım yok, bu soruyu cevaplamayacağım'' dedi. 
     
</TEXT>
</DOC>
