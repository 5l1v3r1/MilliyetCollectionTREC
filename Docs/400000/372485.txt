<DOC>
<DOCNO> 372485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko44.html </URL>
<DATE> 2005/08/24/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bakan Coşkun Türkiye'nin en önemli sorunu kayıt dışı ekonomidir 
</HEADLINE>
<TEXT>

     Sanayi ve Ticaret Bakanı Ali Coşkun, ''Türkiye'nin önemli konusu cari açık falan değil, kayıt dışı ekonomidir. Kayıt dışı ekonomi, kayıt dışı istihdamı beraberinde getiriyor'' dedi. 
     İstanbul Sanayi Odası İSO Meclis Toplantısı'nda konuşan Coşkun, İSO'nun çalışması olan ilk 500 şirket arasında 18 olan kamu kuruluşu sayısının, ikinci 500'de 9'a düştüğünü, bunun da özel sektörün ekonomideki ağırlığının artışını gösterdiğini belirtirken, devletin ekonomideki ağırlığının azaltılmasının yılların sloganı olduğunu, bunu kendi hükümetlerinin slogan olmaktan çıkardığını söyledi. 
     Coşkun, finansman içinde toplam borçların payının azaldığını, öz sermayenin arttığını, özel sektörün mali yapısının güçlendiğini ifade ederek, şirketlerin gelirlerinde faaliyet dışı kalemlerin azaldığını, rant ekonomisinin bittiğini ve üretim ekonomisine dönüldüğünü anlattı. 
     Reel faizlerin düştüğünü ve artık Türkiye'de borçların çevrilmesinin tartışılmadığını kaydeden Coşkun, mali disiplinin sağlandığını ve sadece faiz, enflasyon konusunda değil, özelleştirme konusunda da önemli adımlar atıldığını söyledi. 
     Zaman zaman kar eden kuruluşları sattıklarına ilişkin eleştiriler olduğunu da ifade eden Coşkun, ''zarar eden şirketi alan yok ki... Biz önce güzelleştirip sonra özelleştiriyoruz. Zarar eden şirketi güzelleştirip, sonra özelleştiriyoruz'' diye konuştu. 
     Türkiye'de yabancı sermayenin doğrudan yatırıma yönelmesini istediklerini ve Türkiye'ye giren yabancı sermayedeki artışın da ekonominin düzelmesine katkı sağladığını kaydeden Coşkun, artık doğrudan yabancı sermayenin Türkiye'ye hızla gelme eğiliminde olduğunu söyledi. 
     Türkiye'nin önemli sorunlarından birisinin gelir dağılımındaki adaletsizlik olduğunu vurgulayan Coşkun, bu konuda çalışmalar yaptıklarını bildirdi. 
     
     ''MAYIS'TAN İTİBAREN PİYASADA HAREKETLENME VAR'' 
     Enflasyonun düştüğünü, Türkiye'nin YTL operasyonu ile itibar kazandığını ve büyüme rakamlarının yükseldiğini kaydeden Ali Coşkun, şunları kaydetti 
     ''Önce ev eşyası, mobilya, beyaz eşyada uzun vadeli sıfır faizli taksitler başladı. Sonra otomobil satışları... Arkasından gayrimenkul satışları geldi. Bugün bu taksitleri ödemekte sıkıntı çekiyor. Çünkü zaten parası olan vatandaşımız parasını bastırıp alıyor. Orta direk dediğimiz kesim, taksitleri ödeyemez hale düştü. Ödeyebilenler de zaruri ihtiyaçlarını kıstı. Bu da piyasada bir durgunluk konusunun gündeme getirilmesine vesile oldu. Ancak Mayıs ayından itibaren piyasada bir hareketlenme var.'' Anadolu'da kendilerine ''enflasyonu bu kadar aşağıya çekmeyin'' diye şikayetler geldiğini aktaran Coşkun, enflasyonun ikili rakamlardan tekli rakamlara çekilmesiyle piyasada sıkıntıların, hastanın nekahet dönemi gibi hissedileceğini, endişe edecek bir durum olmadığını söyledi. Coşkun, şöyle dedi 
     ''Türkiye'nin önemli konusu cari açık falan değil, kayıt dışı ekonomidir. Çünkü kayıt dışı ekonomi, kayıt dışı istihdamı beraberinde getiriyor. Kayıt dışı ekonomi yüzde 80'ler civarında. Bunu kayıt altına alsak GSMH'miz büyüyecek, kişi başına milli gelirimiz de artacak. Ayrıca işsizlik de en büyük sorunumuz. Önlemek için tedbirler alıyoruz. Toplam işsizlikte önemli bir azalma hissediliyor. 
     Dış ticaret açığı, carı açık ve kayıt dışılık, hassasiyetle takip ettiğimiz konular. İSO'nun hazırladığı ilk 500 ve ikinci 500 verileri ile resmi kurumların verilerine bakıldığında, ekonomide gayet olumlu gelişmelerin yaşandığı çok açık olarak görülüyor.'' Coşkun, AB müzakereleri çerçevesinde Bakanlığı'nın yaptığı çalışmalar konusunda İSO Meclis üyelerine bilgi de verdi. 
     
</TEXT>
</DOC>
