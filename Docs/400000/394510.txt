<DOC>
<DOCNO> 394510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun17.html </URL>
<DATE> 2005/11/13/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Condoleezza Rice'a Suudi Arabistan'da doğum günü sürprizi 
</HEADLINE>
<TEXT>

     ABD Dışişleri Bakanı Condoleezza Rice, Suudi Arabistan'ı terörizmle ve kışkırtmalarla mücadele için daha çok şey yapmaya çağırırken, Suudi Arabistan Dışişleri Bakanı Prens Suud el Faysal, ellerinden geleni yaptıklarını söyleyerek, eleştirileri reddetti. 
     Cidde'de görüşen Rice ve Faysal, daha sonra ortak basın toplantısı yaptı. 
     Basın toplantısında iki ülkenin terörizme karşı mücadelede birleştiğini belirten, ancak Suudi yetkilileri halk arasında ABD'nin imajını iyileştirmeye çağıran Rice, ''Elbette daha fazla şey yapabilirler ama biz de daha fazla şey yapabiliriz'' dedi. 
     Rice, iki ülke ilişkilerindeki gerilimlere atıfta bulunarak, ''Her ilişkide sorunlar olduğunu ama önemli olanın samimiyetle çaba gösterip bunları çözmek olduğunu'' söyledi. 
     Suudi Arabistan Dışişleri Bakanı Suud el Faysal ise basın toplantısında, ''Elimizden geldiği kadar sert mücadele ediyoruz. Terörizme karşı bizim kadar sert mücadele eden başka bir ülke olmadığını söyleyebilirim'' dedi. 
     Aksi yöndeki görüntünün, medyadan kaynaklandığını da ileri süren Prens, ''kışkırtıcılığı'' suç haline getirdiklerini ve terörist grupların finansmanı konusunda da operasyonlara devam ettiklerini belirtti. 
     
     RICE'A DOĞUM GÜNÜ KUTLAMASI 

     Bu arada, Suudi yetkililerin Rice'a doğum günü sürprizi yaptıkları bildirildi. 
     Dışişleri Bakanı Prens Faysal, görüşmeler sırasında Rice'a dönerek, ''Konuşmamız gereken bir konu daha var'' dedikten sonra, üzerinde ABD ve Suudi Arabistan bayraklarının işlendiği ve ''Condi, Doğum Günün Kutlu Olsun'' yazan bir pasta sundu. 
     Prens Faysal, basın toplantısı sırasında da Rice'ın doğum gününü kutladı. 
     Doğum günü yarın olan Rice, Suudi Arabistan gezisinin ardından, İsrail ve Filistin'i ziyaret edecek. 
     
</TEXT>
</DOC>
