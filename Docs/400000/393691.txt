<DOC>
<DOCNO> 393691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun17.html </URL>
<DATE> 2005/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Blair'in 'bittiği an' manşetlerde... 
</HEADLINE>
<TEXT>

     BBC TÜRKÇE 

      İngiliz gazetelerinin tümü, bugün Başbakan Tony Blair'in Avam Kamarası'nda aldığı ağır yenilgiyi manşetten verdi. 
     Parlamento, terör zanlılarının resmen suçlanmadan gözaltında tutulabilecekleri sürenin 90 güne çıkarılabilmesini reddetmişti. Öneri 291'e karşı 322 oyla reddedilirken, iktidardaki İşçi Partisi'nden 49 milletvekili muhalefet saflarında yer almıştı. 
     
     Independent Avam Kamarası, 16.56. 
     Independent ilk sayfasına, oylamanın sonucunun açıklandığı an çekilmiş bir fotoğrafı taşımış. Manşet ise "Avam Kamarası, 16.56. Tony Blair'in otoritesini yitirdiği an". 
     Avam Kamarası'nda daha sonra yapılan ikinci oylamada söz konusu sürenin 14'ten 28 güne çıkarılması kabul edilmişti. 
     Ancak Independent başyazısında başbakanın 90 ısrarına değiniyor ve ekliyor "Sayın Blair'in başka hilesi kalmadı ve büyüsü bozuldu." 
     
     The Guardian Blair yenilgiyle tanıştı 
     Guardian'ın manşetiyse, "İktidardaki sekiz yıl sonrası, Tony Blair yeni bir kelime duyuyor Yenilgi". Gazete başyazısında "Büyük bir yenilgi ve büyük bir zafer" diyor. 
     Guardian'a göre dünkü oylama, İngiltere'de İşçi Partisi hükümeti için yeni bir dönemin başlangıcını simgeliyor. Gazeteye göre, "Hükümet artık daha sık tavizle yenilgi arasında bir seçim yapacak. Bu nedenle başbakan parlamentoya kulak vermeli." 
     
     The Guardian, The Sun'ı zor durumda bıraktı 
     Guardian'ın eki G2'deki bir haber de dikkat çekici. 
     Haberde, İngiltere'nin en çok satan gazetesi The Sun'ın önceki günkü sayısına dikkat çekiliyor. İlk sayfanın sağ tarafında, Londra'da 7 Temmuz'da meydana gelen bombalı saldırılarda yaralanan bir kişinin resmi var. Başı sargılı bu kişinin yanında ise The Sun'ın başbakanın önerisine desteğini gösteren bir manşet var "Tony'ye doğru yaptığını söyleyin". 
     Ancak Guardian, Sun'ın resmini manşetine taşıdığı bu kişiyi bulmuş. Söz konusu kişi Brunel ve Cardiff üniversitelerinde medya çalışmaları dalında profesör olan John Tulloch. Tulloch, Blair'in 90 gün önerisine karşı olduğunu söylüyor ve ekliyor "Bana başkasının sesini, Blair'in sesini verdiler." 
     
     Financial Times Blair'in gücüne darbe 
     Financial Times da manşetinde, dünkü oylamayı "Tony Blair'in gücüne darbe" olarak yorumlamış. Gazetenin siyaset editörü James Blitz'in oylamayla ilgili görüşü ilginç. "Mesih başbakan, ölümlü bir kişi oldu". 
     James Blitz yazısını ise iki soru ve bir yorumla noktalamış. 
     "Acaba başbakan artık daha uzlaşmacı bir tavır sergileyebilir mi Yoksa milletvekilleri ne düşünürse düşünsün, 'doğru şeyi' yaptığında ısrarcı olmayı sürdürecek mi Bu sorunun nasıl yanıtlanacağı, Tony Blair'in ne kadar daha başbakan olarak kalacağını belirleyecek." 
     
     Daily Telegraph Blair despot gibi davranmayı bırakmalı 
     Muhafazakar Daily Telegraph'ın manşetiyse, "Blair'in en karanlık günü". Gazete başyazısında da, "Parlamento başbakana sırtını döndü" yorumunu yapmış. 
     Daily Telegraph'ın Tony Blair'e bir de öğütü var "Eğer başbakanlık görevini sürdürmekte kararlıysa, Tony Blair'in daha çok seçilmiş bir temsilci gibi davranmaya ihtiyacı var. Bir despot gibi değil". 
     
     The Times Sonun başlangıcı... 
     Times ise manşetinde "Sonun başlangıcı" diyor. Gazetenin, "İlk kan" başlıklı başyazısıysa şöyle noktalanmış 
     "Tony Blair sekiz yıldır mağlup edilemeyecek bir lider olarak görülüyordu. Ancak dünden sonra artık su üzerinde yürümüyor." 
     
</TEXT>
</DOC>
