<DOC>
<DOCNO> 373405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo29.html </URL>
<DATE> 2005/08/27/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Daum "Federasyona teşekkür ediyorum, geçen hafta 2 puanımızı aldı" 
</HEADLINE>
<TEXT>

     Fenerbahçe Teknik Direktörü Christoph Daum, 5-2 kazandıkları Samsunspor maçı sonrası düzenlediği basın toplantısında Futbol Federasyonu’na sitem etti. 
     Daum, Futbol Federasyonu’nun kendilerine verdiği 1 maç seyircisiz oynama cezası nedeniyle Diyarbakırspor maçında 2 puan kaybettiklerini öne sürerek, "Bugün herkes gördü ki taraftarın etkisi nasıl ortaya çıkıyor. Maçın zor anlarında taraftarın desteği bizi galibiyete sürükledi. Diyarbakırspor maçında cezamız nedeniyle seyircisiz oynadık. Futbol Federasyonu’nun bize verdiği ve hiç anlayamadığım ceza nedeniyle 2 puan kaybettik. Bu nedenle federasyona teşekkür ediyorum, rakiplerimize avantaj sağladı" diye konuştu. 
     Daum, maçın son bölümlerinde taraftarın desteğiyle takımın ne kadar istekli bir şekilde oynadığını herkesin gördüğünü belirterek, "Taraftarsız maçta 2 puanımız gitti, ama önümüzdeki maçlarda bunları telafi edeceğiz" dedi. 
     Alman çalıştırıcı geçen sezon Beşiktaş’a verilen 3 maç seyircisiz oynama cezasıyla ilgili soruya, "Geçmişle ilgili yorum yapmak istemiyorum. Bize verilmiş cezayı hala anlamış değilim. Baştan 2 puanımız silinseydi, daha iyi olurdu" diye yanıt verdi. 
     Maç içinde çok fazla topla oynayarak gol pozisyonlarına girdiklerini kaydeden Daum, bunun göze hoş geldiğini, fakat kendisinin daha basit ve sonuca yönelik futbolu tercih ettiğini ifade etti. 
     Karşılaşmada önemli hatalar yaptıklarını vurgulayan Daum, şöyle devam etti 
     "Alınan sonuç ve sergilenen futbol herkesin mutlu bir şekilde evine gitmesini sağladı. Ancak yaptığımız bazı hatalar var ki büyük takımlar bunu affetmez. Dikkat ederek o hataları yapmamalıyız. Bundan sonraki maçlarda dikkatli olup, daha konsantre olmalı ve rakibe pozisyon vermemeliyiz." Alman teknik adam, Anelka’nın özellikle maçın ikinci yarıda ortaya koyduğu futboldan memnun olduğunu belirtti. 
     Genel olarak takımın sergilediği mücadeleden memnun olduğunu anlatan Daum, takımının Şampiyonlar Ligi’nde de iyi sonuçlar alabilmesi için daha güçlü olması gerektiğini vurguladı. 
     Daum, A Milli Futbol Takımı’nın iki önemli maçı olduğunu hatırlatarak, "Milli takıma ve Fatih Terim’e bilgi ve becerinin yanı sıra şans da diliyorum. Çünkü 2006’da Almanya’da olmalarını kalpten istiyorum" dedi. 
     Transferle ilgili bir soru üzerine de Alman çalıştırıcı, yönetimle yaptığı görüşmeler sonrasında Zafer Biryol’u transfer ettiklerini ifade ederek, "Diğer futbolcularla ilgili çalışmaların ne durumda olduğunu bilmiyorum. Sadece kadroyu sayısal olarak artırmak adına oyuncu almak doğru değil. Takıma güç katacak oyuncu söz konusu olursa transfer gerçekleşir. O da olmazsa genç futbolcuların takıma uyumunu sağlayarak yolumuza devam ederiz" şeklinde konuştu. 
     
     YILDIRIM "KÖTÜ OYNAMADIK" 
     Samsunspor Teknik Direktörü Şaban Yıldırım ise 5-2 yenilmelerine rağmen takımının genel olarak kötü oynamadığını söyledi. 
     Yıldırım, karşılaşmada skoru 3-2’ye getirdikten sonra oyunu lehlerine çevirip beraberliği bulma şansı ele geçirdiklerini, ama değerlendiremediklerini kaydederek, "Geçen 2 haftaya göre takımımda gelişmeler var. İnşallah bu futbolu ileriki haftalara taşırız" dedi. 
     
     KUTLUALP "MUTLUYUM" 
     Fenerbahçe Kulübü yönetim kurulu üyesi Hakan Bilal Kutlualp da Samsunspor karşısında alınan 5 gollü galibiyetin kendisini mutlu ettiğini belirterek, "Ayrıca Anelka’nın gol atması da beni mutlu etti. Kendisini bulması açısından iyi oldu" değerlendirmesini yaptı. 
     Kutlualp, yönetimle arasında bir sorun yaşadığı yönünde haberler bulunduğunun hatırlatılması üzerine, "Ben Fenerbahçeliyim, aile arasında bir şeyler olabilir. Biz bunları aile içinde hallederiz. Bu konuyu büyütmek istemiyorum" diye konuştu. 
     
</TEXT>
</DOC>
