<DOC>
<DOCNO> 385667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/axspo02.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'ın sözü söz 
</HEADLINE>
<TEXT>


Real Sociedadlı futbolcu, devre arasında Fenerbahçe'ye geleceğinin sözünü verdi. İspanyollar'ın maddi sıkıntısı bir şans olarak görünüyor. Beşiktaş da, Nihat Kahveci bu sezon satılamazsa para kazanamayacak 

YUSUF KOBAL 


Şampiyonlar Ligi'nde bu sezon sürpriz bir çıkış yaparak, ikinci tura yükselmek uğraşında olan Fenerbahçe'de, devre arası hareketi Nihat Kahveci ile başlayacak. Teknik Direktör Daum, milli futbolcudan ikinci tura yükselmesi halinde söz alırken, Fenerbahçe Yönetimi'ni bu oyuncunun kulübü ile olan sözleşmesi ve Beşiktaş maddesi düşündürüyor. Nihat Kahveci'nin Daum'a, yardımcısı Murat Kuş aracılığıyla söz verdiği ve kulübüyle olan sorunun giderilmesi halinde Fenerbahçe formasını giymek istediğini ilettiği belirlendi. Borçlarından dolayı büyük sıkıntı yaşayan Sociedad'ın, bonservisi konusunda ikna edilebileceği belirtildi. Milli futbolcu, kulübüyle olan anlaşmasını bitirip Türkiye'ye geldiği taktirde Fenerbahçe bu oyuncu ile ligin ve Şampiyonlar Ligi'nin ikinci bölümünde birlikte çalışacak. Beşiktaş ise, Nihat'ın İspanya'ya transferi sırasında, 2005-06 sezonu sonuna kadar satıştan pay alacağı maddesini yazdırmıştı. Kartal'ın, yıl sonuna kadar satılamaması durumunda hiç para alamayacak olması, devre arası için talip olan Fenerbahçe'nin elini güçlendiriyor. 
Sarı - lacivertliler, Hamit Altıntop düşünü ise 100. kuruluş yılı olan 2007'yi bekleyip, amacına ulaşmak istiyor. Hamit'in Schalke ile Avrupa maçına çıkmasından dolayı, Fenerbahçe'nin Devler Ligi'nde oynatamayacak olması, transferi zorlaştırdı. 

13 kilometre koştular 

UĞRAŞ ÖZYURT 

Fenerbahçe, bir günlük iznin ardından Ankaragücü'nün hazırlıklarına dün başladı. Geçen hafta Alman Milli Takımı'na ev sahipliği yapan ve bu nedenle birkaç antrenmanı kaçıran Teknik Direktör Christoph Daum da, dünkü idmanda yer aldı. İzin alarak ülkesi Fransa'ya giden Anelka çalışmaya katılmadı. Günden güne daha iyiye giden Tuncay ile Zafer Biryol da, fizyoterapist eşliğinde düz koşu yaptı. Kondisyon ağırlıklı çalışmada futbolcular tam 13 kilometre koştu, ardından da çift kale maça geçildi. Bu arada Alman hoca, daha önce açıkladığının tersine, bugün yapılacak antrenmanı 10.00'a aldı. 

Kahn'ın takdiri 

Fenerbahçe'nin bu sezon kaleye geçirdiği ve milli takımdaki başarısı ile de dikkat çeken oyuncusu Volkan, Alman Milli Takımı'nın kaptanı ve kalecisi Oliver Kahn'ın dikkatini ve övgüsünü çekti. Usta kaleci, Volkan için Fenerbahçe kaleci antrenörü Eike İmmel'e, "Kaleyi dolduran bir yapısı var. Özellikle refleksleri çok iyi. O vücudu ile o kadar atik olması dikkatimi çekti. Genç olması büyük avantaj. Bence çok iyi bir kaleci ve geleceği var. İki kurtarış yaptı ki, hiç bir kaleci o pozisyonlarda kıpırdayamazdı bile. İyi değerlendirilmesi lazım. Almanya'da bu yapıda ve bu atiklikte kaleci kalmadı" dedi. 

Saracoğlu'na son rötuş 

Fenerbahçe Şükrü Saracoğlu Stadı'ndaki inşaatta ince işçilik de tamamlanıyor. Otopark inşaatının da bitmek üzere olduğunu açıklamasını yapan sarı - lacivertli yöneticiler, yeni tribünlerin de taraftarlarının hizmetine açılmasıyla muhteşem bir tablonun tamamlanacağını ifade etti. Başkan Aziz Yıldırım da, çalışmalar hakkında yetkililerden sık sık bilgi alıyor. 

'İhanet etmeyin' 

Galatasaray İkinci Başkanı Ergun Gürsoy'un, "Fenerbahçe her alanda bizi geçti" beyanatı üzerine başlayan tartışma, sarı - lacivertli cephede tepki çekti. Önce sessiz kalmayı yeğleyen Fenerbahçe Yönetimi, tartışmaların aleyhlerine dönmesi üzerine sesini çıkarttı. İkinci Başkan Nihat Özdemir, "Fenerbahçe'nin önünü kesmek Türk sporuna ihanettir" dedi. Özdemir, "Rakiplerimiz Fenerbahçe'nin önünü açsınlar ve bizi örnek alıp yollarında yürüsünler. Türk futboluna ve Türk sporuna sağladığımız katkı ortada. Fenerbahçe'nin önünü açsınlar" diye konuştu. 

Kutlualp'te yumuşama 

Fenerbahçe İkinci Başkanı Nihat Özdemir, yönetimden istifa etmesini istediği Hakan Bilal Kutlualp'le Siirt'te bir araya geldi. Burada yapılan görüşmede, Kutlualp'in üç toplantıya katılmamasına gösterdiği gerekçeler kabul gördü. Başkan Aziz Yıldırım, yönetici arkadaşına karşı yumuşama eğilimine girdi. Fenerbahçe Dış İlişkiler Sorumlusu Hakan Bilal Kutlualp, dün yapılan toplantıya da katılmadı ve yine mazeret bildirdi. Sarı - lacivertli yöneticinin, savunması geçerli sayıldı ve üyeliğinin düşmesi engellendi. 



</TEXT>
</DOC>
