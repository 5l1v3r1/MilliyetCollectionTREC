<DOC>
<DOCNO> 365835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yazar/uras.html </URL>
<DATE> 2005/07/31/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
300 euroya bir hafta Bodrum 
</HEADLINE>
<TEXT>


Avrupalı turist 300 euro ödedi mi, uçağa atlıyor. Bodrum'a geliyor. Otelde bir hafta yiyor içiyor. Denize giriyor. Sonra gene uçağa binerek ülkesine dönüyor. 
Bir haftalık Bodrum tatili Avrupalıya, "her şey dahil" 3 yıldızlı otellerde 300, 4 yıldızlılarda 400, 5 yıldızlılarda 500 euro. 
Avrupalı, işsiz kaldığında, iş bulamadığında, devlet 10 ayda 800-1.000 euro işsizlik ödemesi yapıyor. 
İşsiz güçsüz Avrupalı evde oturacak, evde yiyip içecek yerde atlıyor uçağa, geliyor Bodrum'da, bir hafta tatil yapıyor. 
Antalya'da başlayan "her şey dahil" uygulaması, Bodrum'a da sıçradı. Her şey dahil uygulaması otellerde turist kalitesini aşağıya çekiyor. Otelde her müşteriye eşit hizmet veriliyor. Bu uygulama kaliteli turistin kaçmasına neden oluyor. 
Gazetelerde yayımlanan resimlere, TV'lerde yayımlanan görüntülere göre, Bodrum'a her gelen oluk gibi para harcıyor. Hayır... O gazetelerde resmi, TV'de görüntüsü yayımlanan turistik yerler, mankenlerimizin ve manken peşindeki çapkınlarımızın konuşlandığı üç beş mek n... 
Türkbükü'nde, gecelik oda fiyatı 230-350 euro olan oteller var... Ama onların müşterileri farklı... 

Gecesi 350 euro olan da var 
Bodrum'da 3-4-5 yıldızlı otellerde 20-25 bin yatak var. Bu yatakların çoğu "her şey dahil" yabancı turistlere satılıyor. Şimdilerde 3 yıldızlı otellere Hollandalı ve Belçikalı turistler geliyor. Almanlar 5 yıldızlı otelde kalmak istiyor. İngiliz turistlerin sayısı azalmış. 
Ünsal Tülbentçi'nin Bodrum'daki 5 otelinin yatak kapasitesi 3 bin. Eski Tentur'un ortaklarından olan Ünsal Türbentçi'nin Onur Air ile de bağı olduğundan yataklarını satmakta zorlanmıyor. 

Vergiden yakınıyorlar 
Ünsal Türbentçi'nin grubuna dahil Çomça-Manzara Otelleri'nin Müdiresi Birsen Barışık, turizm hizmetleri üzerindeki vergilerin devamlı artmasından yakınıyor. Havaalanı vergilerinin bile maliyetleri büyük ölçüde etkilediğini anlatıyor. 
Birsen Barışık, Bodrum'da kamu kuruluşlarının katı davranışlarını anlatmak için iki örnek veriyor. "Tepelerde yıkık duran yeldeğirmenlerini onaralım, pervanelerini takalım da, görüntü güzelleşsin dedik..." İzin alamadık. Fevziçakmak Caddesi ile Atatürk Caddesi arasındaki yokuşun iki yanını yeşillendirelim de, turistler otele temiz bir yoldan gelsin istedik. "Yolun iki yanı kamu arazisidir. Yeşillendiremezsiniz" dediler. Bunlar ufak şeyler ama Bodrum için önemleri büyük. Bir şehir böyle güzelleşir diyor. 

Ucuzcu yabancı 
Otellerin dolayındaki eğlence yerleri, lokantalar, bakkallar, "ucuzcu" turistten, "Her şey dahil programı ile gelen turist, otelden dışarıya çıkarak 1 euro harcamıyor. Dışarıda bir şişe bira, Coca Cola içmiyor" diyerek yakınıyor. 
Suç kimde "Nasıl olsa müşteri bulunur" düşüncesiyle otel yaparak, yabancı seyahat acentelerine teslim olan yatırımcıda. Türklerin seyahat acentelerinin tamamının satılmasına göz yuman, tanıtıma önem vermeyen Turizm Bakanlığı'nda. 
Bizim üç beş güçlü seyahat acentemiz vardı. Krizde, Turizm Bakanlığı gereken ilgiyi göstermedi. Bizim seyahat acentelerini yabancılar aldı. Örneğin Türkiye'ye en fazla turist getiren Tentur'un Belçika, Fransa, İngiltere, Almanya ve İtalya'daki seyahat acenteleri İngiliz First Choise'e satıldı. Yabancı seyahat acentesi fiyat dikte ederek, istediği yere, istediği kalitede turist gönderiyor. 



</TEXT>
</DOC>
