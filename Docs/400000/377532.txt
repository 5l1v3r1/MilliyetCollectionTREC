<DOC>
<DOCNO> 377532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy08.html </URL>
<DATE> 2005/09/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sezer, 2005 - 2006 Eğitim Yılı mesajında laiklik vurgusu yaptı... 
</HEADLINE>
<TEXT>

     Cumhurbaşkanı Ahmet Necdet Sezer, ''Evrensel ilkeleri benimsemiş Türk toplumu olarak, çağımıza yön veren gelişmiş ülkeler arasında yer almanın ön koşulu, eğitimin kalitesini yükseltmek ve yaygınlaştırmaktır'' dedi. 
     Cumhurbaşkanı Sezer, yarın başlayacak 2005-2006 eğitim-öğretim yılı dolayısıyla yazılı açıklama yaptı. 
     Açıklamasında, çocukların genç beyinlerine ezber, kalıp ve dogmalara dayalı bilgiler doldurmak yerine, ilgi, beceri ve yaratıcılıkların dikkate alınarak yetiştirilmesi gerektiğine işaret eden Sezer, şunları kaydetti 
     ''Evrensel ilkeleri benimsemiş Türk toplumu olarak, çağımıza yön veren gelişmiş ülkeler arasında yer almanın ön koşulu, eğitimin kalitesini yükseltmek ve yaygınlaştırmaktır. 
     Eğitimi yaşam boyu süren etkinliğe dönüştürerek, araştırma ve sorgulama yetenekleriyle bilgi üretimine katkıda bulunan bireylerden oluşan toplumlar, güçlenerek kalkınma sorunlarını aşmakta, uygarlığın gelişimine katkıda bulunmaktadır. Yaşadığı topluma bilgi birikimi ve deneyimleriyle yön verebilme gücüne ve çağdaş yaşamın gereksinim ve beklentilerini karşılayacak donanıma sahip sağlıklı bireylerin yetiştirilmesi, ancak çağdaş eğitim ve öğretim programlarının uygulanmasıyla olanaklıdır. 
     Daha nitelikli eğitim sistemlerini uygulamak için eğitim süreçlerinde teknoloji kullanımı büyük önem taşımaktadır. Öğretmenlerimizin teknolojiyi yakından izleyebilecek ve öğrencilerine aktaracak düzeyde yetiştirilmesi, çağdaş eğitim ortamlarının oluşturulmasına büyük katkı sağlayacaktır.'' 
     
     AYDINLIK VE MUTLU GELECEK 
     Genç nüfusun Türkiye'nin geleceği için çok önemi olduğunu vurgulayan Cumhurbaşkanı Ahmet Necdet Sezer, açıklamasını şöyle sürdürdü 
     ''Türkiye Cumhuriyeti'nin aydınlık ve mutlu geleceği için en değerli varlığımız olan genç nüfusumuzun, evrensel değerleri özümsemiş, dünya gerçeklerini yorumlama becerisine sahip, bilim, teknoloji, kültür ve sanat yaşamındaki gelişmelere duyarlı bireyler olmalarını amaçlamalıyız. 
     Yüce Atatürk'ün ilke ve devrimlerine bağlı, Cumhuriyet'in çok yönlü kazanımlarının, hak ve sorumluluklarının bilincinde olan, üretken ve çağdaş becerilerle donatılmış, demokrasiden ödün vermeyen, sağlam değer yargılarını özümseyen bireyler, toplumsal gelişmenin öncüsüdür. 
     Çocuklarımızın genç belleklerini ezber, kalıp ve dogmalara dayalı bilgilerle doldurmak yerine, ilgi, beceri ve yaratıcılıklarını dikkate alarak yetiştirmeliyiz. 
     Bugünün öğrencilerini, sorumluluk ve işbirliğinin önemine inanan, ana dilimiz Türkçeyi etkin, doğru ve yerinde kullanan, kendilerini baskı ve yönlendirmelerden uzak tutarak, kendi kararlarını uygulayabilen, bağımsızlık ve özgürlüğü, kişiliğinin değişmez ilkesi olarak benimsemiş, ülkesine, toplumuna, kendisine güvenen bireyler olarak görebilmek, içtenlikli dileğimizdir.'' 
     
     ÖĞRETİM BİRLİĞİ 
     Açıklamasında öğretim birliğinin önemine de işaret eden Sezer, açıklamasını şöyle tamamladı 
     ''Eğitim konusundaki önceliklerimizden biri de öğretim birliği ilkesi ile anayasal kuralların uygulanması, eğitimin laik niteliğinden ödün verilmemesidir. 
     Yöneteni ve yönetileniyle herkesin bu konuda gerekli duyarlılığı göstermesi, Türkiye Cumhuriyeti'nin varlığını korumasının da güvencesi olacaktır. 
     2005-2006 eğitim-öğretim yılında öğrencilerimize barışa, insan haklarına, hoşgörüye ve demokratik değerlere önem veren ve çocuklarımıza erdemli birer yurttaş olma niteliği kazandıran, yurdumuzun dört bir yanında özveriyle çalışan değerli öğretmenlerimize ve eğitim kadromuza başarılar ve esenlikler diliyorum." 
     
</TEXT>
</DOC>
