<DOC>
<DOCNO> 358287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun25.html </URL>
<DATE> 2005/07/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
The Sun Krep gibi cıvık konuşma Chirac 
</HEADLINE>
<TEXT>

     Hilal YILMAZ LONDRA, DHA 

İNGİLİZ medyası, pazar günü Rus ve Alman liderlerle yaptığı sohbet sırasında İngiliz yemekleriyle alay eden Fransa Cumhurbaşkanı Jacques Chirac’ı eleştiri yağmuruna tuttu. 
     Chirac’a yönelik en sert eleştiri, bulvar gazetesi The Sun’dan geldi. Gazete, Fransa’nın kreplerine gönderme yaparak "Krep gibi cıvık konuşma Chirac" başlığını kullandı. Finlandiya’nın olimpiyat şehrinin belirlenmesinde 2 kritik oy hakkına sahip olduğunu hatırlatan gazete, Finlandiya yemeklerine de gönderme yapan Chirac’ın, bu tavrıyla 2012 Olimpiyatları’ndaki şansını azalttığını savundu. Bir diğer bulvar gazetesi Daily Mail ise, "Chirac’ın tatsız şakaları, iki ülke ilişkilerini dondurdu" yorumunda bulundu. 
     
     CHIRAC İNGİLTERE’Yİ AŞAĞILADI’ 

     Daily Telegraph gazetesi ise, "Chirac İngiltere’yi aşağılıyor" başlığını kullandı. Fransız liderin, İngilizlerin Avrupa tarımına tek bir katkısı varsa, o da deli danadır" sözlerini eleştiren gazete, Fransız liderin İngiliz mutfağına hakaret ettiğini yazdı. Daily Telegraph, Chirac’ın bu tavrının arkasında, 2012 Olimpiyatları’na evsahipliği yapmak üzere yarışan Londra ve Paris arasında çekişmenin yattığını ifade etti. 
     Gazete,"Bu hakaretler, Olimpiyat Komitesi’nin yarın açıklayacağı kararın ve G8 zirvesinin hemen öncesine rastlıyor" dedi. Gazete, yorum köşesinde ise, "Fransız halkının AB Anayasası’na ’Hayır’ demesinin ardından Chirac’ın bu kızgınlığının nedeninin anlamak mümkün. Ne de olsa Chirac’ın süper devlet AB hayalleri, kendi halkı tarafından tekmelendi" ifadelerini kullandı. 
     
     ’CHIRAC’IN SÖZLERİ SOKAĞI ATEŞLİYOR’ 

     The Times gazetesi ise, Chirac’ın bu sözleriyle, yarın İskoçya’da başlayacak G8 zirvesi öncesinde zaten gergin olan ortamın daha da alevlendiğini yazdı. "Chirac’ın alaycı sözleri, sokaklardaki gerginliği ateşliyor'' diyen gazete, Fransa liderini, 2012 Olimpiyat şehrinin açıklanmasından önce siyasi komplolar kurmakla suçladı. Chirac’ın "Yemekleri kötü olan bir millete güvenemezsiniz. İngiltere, Finlandiya’nın ardından yemekleri en berbat olan ülke" sözlerine yer veren gazete, AB bütçesi konusunda İngiltere’yle görüş ayrılığına düşen Fransa’nın bu tavrının şaşırtıcı olmadığını kaydetti. 
     İngiltere’nin ekonomi ve politika gazetesi Financial Times ise, Chirac’ın İngiltere ve Fransa arasında yeni bir söz düellosu başlattığını yazdı. İngiliz restorantlarının ününün gün geçtikçe yaygınlaşmasına rağmen, Fransızların İngiliz mutfağıyla ilgili şaka yapmaktan bir türlü vazgeçemediklerini belirten FT, Chirac’ın bu eleştirisinin yarın Singapur’da 2012 Olimpiyat şehrinin açıklanmasından önce gelmesinin bir tesadüf olmadığına dikkat çekti. 
     
     MIRROR’DAN ’CHIRAC HAKKINDA BİLMENİZ GEREKEN 10 ŞEY’ LİSTESİ 

     Fransa Cumhurbaşkanı Jacques Chirac’ın İngiliz mutfağını eleştirmesine bir tepki de İngiliz Daily Mirror gazetesinden geldi. Gazete, ’Chirac hakkında bilmeniz gereken 10 şey’ şeklinde bir liste hazırlayarak, Fransız lideri adeta ’yerin dibine soktu’. 
     Listede Chirac’ın, Fransız tarihindeki en sevimsiz lider olduğu ve eşi Bernadette’yi sürekli olarak aldattığı yönündeki iddialar yer aldı. Gazete, çapkınlığıyla ünlü Fransız liderin adının "3 dakikada işi bitirir, duş dahil" şeklinde anıldığına da dikkat çekti. Chirac’ın küfürbaz’ bir lider olduğunu iddia eden gazete, Fransız liderin bir keresinde İngiltere Başbakanı Thatcher için, "Bu yaşlı çanta daha fazla ne istiyor. Testislerimi tabağa koymamı mı " şeklinde sözler sarfettiğini de öne sürdü. 
     Listede yer alan diğer iddialar şöyle 
     - Fransız bir kukla programı, Chirac’ı izleyicilere süper yalancı’ tiplemesiyle sunuyor. 
     - Paris Belediye Başkanlığı sırasında rüşvet aldı. 
     - 10 yıllık cumhurbaşkanlığı süresince hiçbir şey yapmadı ve ülkedeki işsizlik düzeyi 10 yıl aynı seviyede kaldı. 
     - 1992 - 1995 yılları arasında lüks aile tatilleri için 240 bin sterlin para harcadı ve bu paralar nakit olarak kahverengi zarflar içerisinde geldi. 
     - Dokunulmazlıktan yararlandı ve emekliye ayrılacağı 2007’ye kadar hakkında soruşturma başlatılması mümkün değil. 
     - 8 yıllık Paris Belediye Başkanlığı sırasında 1.4 milyon sterlinlik yemek alışverişi yaptı. 
     
</TEXT>
</DOC>
