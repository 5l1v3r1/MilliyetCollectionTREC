<DOC>
<DOCNO> 369046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur23.html </URL>
<DATE> 2005/08/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ameliyatını beklerken öldü 
</HEADLINE>
<TEXT>

     
     Nesrin COŞKUN İZMİR, DHA 
     
TATİL için gittiği Aydın'ın Didim İlçesi'nde kaldığı pansiyonun 6 basamaklı merdiveninden yuvarlanınca kolu ve kalça kemiği kırılan 33 yaşındaki Kumsal Deniz, kaldırıldığı Dokuz Eylül Üniversitesi Hastanesi'nde yoğun bakım yataklarının dolu olması yüzünden ameliyat için bekletilirken, yatışının 14'üncü gününde enfeksiyon nedeniyle hayatını kaybetti. Kızının ölümüyle yıkılan baba Kamil Deniz, Eğer yoğun bakımda boş yatak olsaydı, kızım beklemeyecek hemen ameliyata alınacak ve yaşayacaktı'' diyerek hastane yönetimini suçladı. Rektör Prof. Dr. Emin Alıcı ise yoğunluğu doğrulayarak, Ancak hastanın başka sağlık problemleri de vardı. Bu nedenle ameliyata alınamadı. Sorun hastanın kadersizliğinde'' dedi. 
     Bursa'da oturan, Açık Öğretim Fakültesi öğrencisi 33 yaşındaki Kumsal Deniz, 28 Temmuz'da annesi Fatma, babası Kamil Deniz'le birlikte Aydın'ın Didim İlçesi'ne tatile gitti. Kumsal Deniz, yakınlarıyla birlikte yemek yedikten sonra valizlerini alıp yerleşmek için pansiyona geçti. Valizlerini asansörle kalacakları kata çıkaran Deniz, görevliye yer açmak için geriye adım atınca sendeleyip 6 basamaklı kavisle inen merdivene yuvarlandı. Genç kız sol omuzunu duvara çarparak sırt üstü yere düştü. Acıyla kıvranmasına karşın Deniz, cep telefonuyla hemen 112 ambulansı arayıp durumunu bildirdi. 
     
     TATİLE GİTTİ ÖLÜSÜ DÖNDÜ 
     Yanlış taşınma tehlikesine karşın kimsenin kendisini yerinden kıpırdatmasına izin vermeyen Deniz, kısa sürede gelen ambulansla önce Didim Devlet Hastanesi'ne götürüldü. Genç kızın sol köprücük kemiği, sol dirsek kemiği ile kalça kemiğinin kırıldığı belirlendi. Koluna geçici alçı yapılan genç kızın tam teşekkülle bir hastaneye gitmesi gerektiği belirtildi. Ailesi yakın olan Aydın Adnan Menderes Tıp Fakültesi Hastanesi yerine genç kızı İzmir'e getirmek istedi. Ortopedi Kliniği'nin tadilatta olması yüzünden ilk tercihleri olan Ege Üniversitesi Hastanesi'nden vazgeçen aile, Deniz'i Dokuz Eylül Üniversitesi Hastanesi'ne getirdi. Multitravma’ tanısı koyulan Deniz önce acil servise alındı, daha sonra ameliyat olmasına karar verilip Ortopedi Kliniği'ne yatırıldı. Ancak, Anestezi Yoğun Bakım Kliniği'nde hiç boş yatak olmadığı, boşalması halinde ameliyata alınacağı bildirildi. 
     Baba Kamil Deniz, kzının talasemi Akdeniz anemisi hastası olduğunu, kalp yetmezliği çektiğini belirterek, 8 gün yoğun bakım yatağı boşalsın diye bekledik. Önce iki ünite kan vermiştik. 5 Ağustos Cuma günü ameliyata alınacağı söylendi, 5 ünite daha kan istendi. Ancak ameliyat sabahı ateşinin yükseldiği, operasyonun ertelendiği belirtildi. Hastaneye yattığının 14'üncü gününde ise kaybettik. Eğer yoğun bakımda boş yatak olsaydı, kızım beklemeyecek hemen ameliyata alınacak, yaşayacaktı'' dedi. Oğlu Çağlayan Deniz'in doktor, kendisinin de Ağrı İl Sağlık Müdürlüğü'nde idari personel olarak çalışıp emekli olduğunu belirten Kamil Deniz, Kızımı evimize götürmeyi beklerken cenazesini götüreceğim. İzmir gibi bir kentte hastamızı yatıracak yoğun bakım yatağı bulamadık, Şikayetçiyim, Sağlık Bakanlığı sesimi duysun, başkan canlar yanmasın'' diyerek gözyaşı döktü. 
     
     KÖTÜ KADER 
     Öte yandan, Kumsal Deniz'in merdivenden düşmesine bağlı oluşan kırıkların multitravma’ olduğunu belirten Dokuz Eylül Üniversitesi Rektörü Prof. Dr. Emin Alıcı, şöyle konuştu 
     Anestezi Yoğun Bakım Kliniği'miz çok yoğun, boş yatağımız yok. Nedeni de yaz aylarında daha fazla meydana gelen trafik kazaları, yaşlılarda bu mevsimde kalp, beyin rahatsızlıklarının artması. Acil vakalar çok. Ben de o kliniğin hocasıyım ve yoğun bakımda yatak olmaması yüzünden 15-20 gün beklettiğim hastalarım var. Çünkü ameliyat sonrası yoğun bakım şartı olan hastalar. Bu hastamız da ameliyata hazırlanıyordu. Ancak hem talasemi hastası hem de kalp ve akciğer yetmezliği olan bir hastaydı. Karaciğeri büyük, yoğun kemik erimesi olan bir hasta, daha önce de dalağı alınmış. Bu rahatsızlıklarına bağlı olarak bağışıklık sistemini bastıran 7-8 ilaç kullanıyordu. Bu ilaçların kullanılması vücut direncini düşürüyor ve enfeksiyona daha açık hale geliyor. Köprücük ve dirsek kemiğindeki kırıklar ameliyatsız tedavi programına alındı. Kalça kemiği için ise ameliyat gerekliydi. Kan hastalıkları ve kardiyoloji bölümü uzmanları kalça kemiği ameliyatı sonrasında mutlaka yoğun bakım şartı koydu. Hasta yoğun bakımda yatak boşalmasını bekliyordu. Ancak önce idrar yolu enfeksiyonu, ardından da akciğer enfeksiyonu gelişti. Bu enfeksiyonlar yüzünden ameliyata da alınamadı. Çok ciddi sistemik hastalıkları olan bir vakaydı. Ailesine de her türlü risk durumu hakkında bilgi de verildi. Sorun hastanın kadersizliğinde.'' 
     
</TEXT>
</DOC>
