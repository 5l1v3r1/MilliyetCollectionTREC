<DOC>
<DOCNO> 371102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yazar/guclu.html </URL>
<DATE> 2005/08/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
OKS'de hata üzerine hata 
</HEADLINE>
<TEXT>


Ortaöğretim kurumları sınav sonuçları açıklandı. Ardından da okullara yerleştirmeler yapıldı. Kazananlar sevindi, kazanamayan üzüntüden sokağa çıkamaz hale geldi. 
Dışarıdan görünen tablo bu yönde. Ama işin perde arkasında bir dizi hatalar zinciri söz konusu. Hem de bu hatalar zinciri, başvurulardan itibaren devam ediyor. 
Aslında kökeninde çok masum ve etik değerlere saygı olmasa, çok şeyler söylenebilir. Ama sanki tüm bu hatalar zinciri biraz da şaşkınlık ve amatörlükten kaynaklanıyor. 
Selim Mutlu, Milli Eğitim Bakanlığı'nın sınavlar konusundaki en uzman ismi ve ilgili dairenin başkanıydı. Ama çocuğu bu yıl sınava girdiği için, her türlü dedikoduyu baştan önlemek için, görev yerinin değiştirilmesini talep etti ve kabul edildi. 
Sınava yönelik tüm hazırlığı ve kurguyu o yapıp, uygulamayı da başkaları yapınca, ortaya bizleri şaşkına döndüren hatalar zinciri çıktı. 
Önceki hataları bu köşede sık sık irdelediğimiz için bugün en sondan başlıyoruz. 
Bilindiği gibi, OKS yerleştirme sonuçları önceki gün internette ilan edildi. İlk gün, yetiştirilemediği gerekçesiyle taban puanlar ilan edilmedi. İkinci gün ise taban ve tavan puanlarla birlikte, tercih sayısı, genel başarı sırası ve yüzdelik dilimler MEB'in internet sitesine konuldu. Ama daha aradan bir saat geçmeden, ilgili siteden, genel başarı sıraları çıkartıldı. 
Bakanlık yetkilileri, bu ani geri çekme işleminin virgülden sonraki üçüncü rakamın eksikliğinden kaynaklandığını söylediler. Ama fazla inandırıcı olmadılar. Çünkü dünkü Milliyet'te de yer alan listelerde, virgülden sonraki üçüncü rakamlar da yer alıyordu... 

Az puan alan daha üstte 
Bu kadarı da olmaz denilen hatalar zincirinden birkaç örneği sizlerle paylaşmak istiyoruz. İşte ilk örnek 
MEB'in verilerine göre, Ankara Nermin - Nimet Çekiç Anadolu Lisesi 425.693 taban puanıyla, 21 bin 094'üncü sıradaki öğrenciyi, Dr. Binnaz Ege- Dr. Rıdvan Ege Anadolu Lisesi de 431.761 taban puanıyla 22 bin 814'üncü öğrenciyi aldı. 
Çelişki hemen sizin de dikkatinizi çekmiştir. Dr. Binnaz Ege - Dr. Rıdvan Ege Anadolu Lisesi'nin taban puanı, Nermin - Nimet Çekiç Anadolu Lisesi'ne göre, 6.068 puan daha yüksek. Dolayısıyla daha üst sıradaki öğrencileri alması gerekir. Oysa tablo tam tersi. 6 puan fazlası olan okul, sıralamada bin 720 sıra daha geride olan öğrenciyi almak durumunda kalıyor. 
Bakanlık yetkilileri, ortada böylesine somut veriler varken, h l inandırıcı bir açıklama ortaya koyamıyorlar. Ancak şu kadarını söylüyorlar 
İnternet sitemizde şu anda böyle bir veri yok. İlk anda konmuş, kaldırılmış. Kaldırılma nedeni de, virgülden sonraki üçüncü rakamın hesaplanmaması. Onun dışında, bizim tespit ettiğimiz bir hata söz konusu değil... 

5 puanda 62 bin kişi 
5 puanda 62 bin kişilik bir yığılma olabilir mi Kesinlikle olur, hatta daha fazlası bile. Bir puan düşen öğrenci sayısı, bazı durumlarda 15 bin kişiyi buluyor. Böyle bir durumda nasıl objektif bir değerlendirme yapılır Bu mümkün değil ama yapılıyor... 
Bir sorunun ortalama getirisi kabaca 5 puan. 100 soru soruluyor ve 500 puan veriliyor. Ama reel getirisi sorusuna göre birkaç puan arasında değişiyor. Çünkü hemen herkese belirli bir taban puan veriliyor. Bakan Çelik, baraj taban puanının 160 olduğunu söylemişti. Ama nedense bu puan aralığında on binlerce öğrenci olması gerekirken çok az öğrenci var. 
İşte size bir örnek daha 
Bursa İznik Anadolu Lisesi 340.188 taban puanıyla 198 bin 436'ncı sıradaki öğrenciyi, Antalya Kemer Anadolu Lisesi de 345.555 taban puanla 136 bin 94'üncü öğrenciyi aldı. Virgülleri saymazsak arada sadece 5 puan var. Ama bu puan aralığına yığılan öğrenci sayısı tam 62 bin 342 kişi. 
Bakanlık bu yıl öğrencilere hangi testten kaç doğru, kaç yanlış yaptığına ilişkin verileri de göstermiyor. Bir açıklansa asıl kıyamet ondan sonra kopacak. Muhtemeldir ki daha çok neti olan öğrenciler daha az puan aldılar. 
Bir puana 15 bin kişi nasıl sığdırıldı ve bu sıralama neye göre yapıldı MEB'den birileri bunu mutlaka açıklamalıdır. 

En fazla yığılma nerede 
MEB'in resmi verilerine göre, en fazla yığılma 200 - 400 puan arasında oldu. Bu dilimde tam 670 bin öğrenci var. İşte aralıklar 
160 - 200 puan arası 47 öğrenci 
200 - 300 puan arası 333 bin öğrenci 
300 - 400 puan arası 337 bin öğrenci 
400 - 500 puan arası 47 bin öğrenci bulunuyor. 
Yukarıdaki tablodan da anlaşıldığı üzere, ikinci kayıt döneminde puanlarda düşme değil, tam aksine yükselmeler olabilir. Bu yüzden asil listeden herhangi bir okulu kazananlar, ancak gidip öğrenim görmeyecekleri okulları riske atarak ikinci kayıt şansını deneyebilirler. Onun ötesi macera olabilir. Çünkü aynı puanda binlerce, hatta on binlerce öğrenci söz konusu... 

Kopya çekti diye... 
Bu arada çok sayıda öğrencinin bir ya da birkaç testinin kopya çektiği gerekçesiyle iptal edildiği öğrenildi. Ortada öylesine komik örnekler var ki, bu konuda da kesin açıklama yapılmıyor. Örneğin aynı sınıfta ikili kap çektiği gerekçesiyle sınavı iptal edilen öğrencilerden birinin en önde, diğerinin ise en arka sırada oturduğu iddia ediliyor. Bir başka örnekte ise, dört testinden üçü kopya var diye iptal edilen öğrencilerin dördüncü test puanları hesaplanmış. Kopya iddialarına karşın ortada hiçbir tutanak bulunmaması da olayın en ilginç yönü... 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
