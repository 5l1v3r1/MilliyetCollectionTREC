<DOC>
<DOCNO> 392209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo11.html </URL>
<DATE> 2005/11/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Daum Anelka'nın milli takıma dönmesi, Zidane'ın dönmesi kadar önemli 
</HEADLINE>
<TEXT>

     Lig lideri Fenerbahçe, 6 Kasım Pazar günü deplasmanda Sivasspor ile yapacağı maçın hazırlıklarını bugün gerçekleştirdiği tek antrenmanla sürdürdü. 
     Samandıra Tesisleri’nde, teknik direktör Christoph Daum yönetiminde yapılan antrenmanda sarı-lacivertli futbolcular koşunun ardından istasyon ve çabukluk çalışması yaptı. Antrenman, taktik ağırlıklı çift kale maçla tamamlanırken, bazı futbolcular idman sonrası bir süre daha çalıştı. 
     Bu arada Zafer Biryol takımdan ayrı çalışırken, Fenerbahçe kafilesi Sivasspor maçı için yarın Sivas’a gidecek. 
     Öte yandan Fenerbahçe’nin bugünkü antrenmanını Fransa’nın devlet televizyonu France 2’nin muhabirleri de takip ederken, Fransız televizyonu daha sonra teknik direktör Daum ile Anelka’nın milli takıma yeniden davet edilmesi ile ilgili bir röportaj yaptı. 
     Röportajında Anelka’nın milli takıma dönmesinin Zidane’ın milli takıma dönmesi kadar önemli olduğunu ifade eden Daum, "Anelka üst düzey bir futbolcu. Milli takımda da iyi işler başaracağına inanıyorum" dedi. 
     
</TEXT>
</DOC>
