<DOC>
<DOCNO> 369737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko08.html </URL>
<DATE> 2005/08/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Babacan Artık bankalarımızda kur riski yok 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'nin artık apayrı bir ortamda bulunduğunu belirterek, ''Türkiye'mizi bu bulunduğu ortamda, bundan önceki hiçbir ortamla kesinlikle mukayese etmememiz gerekiyor. Bunlar çok basit ve sığ yaklaşımlar'' dedi. 
     Babacan, Ziraat Bankası sosyal tesislerinde düzenlediği basınla sohbet toplantısında, ekonomiye ilişkin değerlendirmelerde bulundu ve basın mensuplarının sorularını yanıtladı. 
     Devlet Bakanı Babacan, Türkiye'de ekonomideki birçok konu gibi cari açığın da 2001 yılı ile mukayese edildiğini belirterek, böylesi bir mukayesenin doğru olmayacağını söyledi. 
     2001 yılı ile 2005 arasında önemli farklılıklar bulunduğuna dikkat çeken Babacan, özellikle 2001 yılında serbest kur rejiminin hakim olduğunu, bu nedenle ne zaman hızlı bir çıkış olursa kurda da hareketlenme yaşandığını anlattı. Şu anda Merkez Bankası'nın açık açık hızlı çıkışlar nedeniyle kura müdahale etmeyeceğini söylediğini belirten Babacan, doğrusunun da bu yaklaşım olduğunu söyledi. 
     2001'de ise böyle bir durumun söz konusu olmadığını belirten Babacan, Türkiye'nin döviz rezevlerini geçen yıl önemli bir noktaya getirdiğini, bu rezervlerin daha da artmasında kendileri açısından hiçbir sakınca bulunmadığını söyledi. Hükümet olarak bunu desteklediklerini ifade eden Babacan, Bunu Merkez Bankası'na da açıkça söylediklerini bildirdi. 
     2001 ile 2005 yılı arasındaki önemli farklılıklardan bir diğerinin ise bankacılık sistemi ile ilgili olduğunu kaydeden Babacan, birkaç gün önce açıklanan Finansal İstikrar Raporu'nun çok önemli olduğunu bundan ayrı ikinci bir çalışma başlattıklarını anlattı. Bu çalışmanın Finansal Sektör Değerlendirme Programı adı ile çok kapsamlı bir programdan oluştuğunu belirten Babacan, başlatacakları bu programın şu anda OECD ülkelerinin hemen hemen tamamına yakınında, Avrupa ülkelerinin de bir çoğunda yapıldığını kaydetti. Şimdi Türkiye'nin aynı çalışmaya başlayacağını söyleyen Babacan, bunun Dünya Bankası ve IMF ile ortaklaşa yürütüleceğini bildirdi. 
     Söz konusu çalışma ile Türkiye'nin finansal sisteminin genel anlamda değerlendirilmesi ve uluslararası alanda şeffaf, güvenilir ve sağlam bir şekilde ortaya konulmasının amaçladığını belirten Babacan, şöyle konuştu 
     
     ''BANKALARIN AÇIK POZİSYONU SIFIRA YAKIN'' 
     ''Merkez Bankamızın bu çalışması buna bir yol açacak bir çalışma oldu. Biz de bu çalışmayı destekledik. Orada çok önemli bilgiler var. Birkaç gün önce yayınlanan raporda, Finansal İstikrar Çalışma Endeksi var. Bu endeks şu anda Türkiye'nin tarihindeki en yüksek seviyede. Türkiye'de bankaların açık pozisyonu sıfıra yakın. Artık bankalarımızda kur riski yok. 
     Yani kurdaki aşağı veya yukarı hareketlenmenin bankacılık sistemimize önemli bir etkisi yok. 2000-2001 yılında bu böyle değildi. Bankaların 15 milyar dolar açık pozisyonu vardı. Bir kaç tane banka Türkiye'de bu açık pozisyon nedeniyle sistem dışı kalmıştır. Şu anda öyle bir şey yok. Faizde, kurda olabilecek değişikliklere, dalgalanmalara karşı bankacılık sektörü artık sağlam. Bu çok önemli bir fark. Çünkü serbest kur rejiminde sadece bankaların değil, her kuruluşumuzun, özel sektörün, kur riskinden korunması gerekiyor. Çünkü artık kura taahhüt yok. Ne bir alt sınır, ne de bir üst sınır var. Arz-talep dengesiyle kur oluşuyor. Dolayısıyla kurdaki hareketlere karşı her kuruluşumuzun kendini koruması lazım. 
     Yine İzmir'deki Vadeli işlemler Borsamız var. Çok önemli. Gelişmiş ülkelerdeki kur riskine karşı ve diğer risklere karşı tarım ürünlerindeki hareketlere karşı koruma için çok önemli opsiyonları var. O piyasanın daha gelişmesi tabi kur riski yönetiminde yeni kuruluşlarımıza dahil olacaktır. 
     Dediğim gibi apayrı bir ortamdayız. Türkiye'mizi bu bulunduğu ortamda, bundan önceki hiçbir ortamla kesinlikle mukayese etmememiz gerekiyor. Bunlar çok basit, çok sığ yaklaşımlar. Derinlemesine inmemiz gerekiyor. Ne olup bittiğini iyi öğrenmemiz gerekiyor.'' Türkiye'de artık artık üretimin artmasının yeni yatırımlarla mümkün olduğunu belirten Babacan, Aylık İktisadi Yönelim Anketi ile ilgili de değerlendirmelerde de bulundu. 
     
     ''TÜRK EKONOMİSİ FARKLI UFUKLARA GİDECEK'' 
     Ankete katılanlara yeni yatırım yapmayı düşünüp düşünmediklerinin sorulduğunu belirten Bakan Babacan, yatırım yapmayı düşünenlerin oranının yüzde 19.6'ya çıktığını, hiç yatırım yapmayı düşünmeyenlerin oranının ise yüzde 35 den yüzde 26.1'e gerilediğini anlattı. Yani yatırım yapacağını söyleyenlerin oranının en yüksek, yapmayacağını söyleyenlerin oranının ise en düşük seviyede olduğuna dikkat çeken Bakan Babacan, ''Özel sektörün yapacağı bu yatırımlarla Türk ekonomisi farklı ufuklara doğru gidecek'' dedi. 
     Kürt sorunu ile ilgili ısrarlı sorular üzerine de Babacan, Türkiye'nin Doğu ve Güneydoğu Anadolu Bölgeleri'nde yıllarca süren bir terör hareketi olduğunu anımsatarak, bu bölgelerin kalkınmasının sadece kamu yatırımlarıyla sağlanamayacağını bildirdi. 
     Özel sektörün de yatırım yapması gerektiğini belirten Babacan, özel sektörün yatırım yaparken mutlaka, güven, emniyet ve istikrarı dikkate aldığını anımsattı. Başbakan Recep Tayyip Erdoğan'ın ''özellikle Doğu ve Güneydoğu Anadolu'da doğmuş, büyümüş, başarılı iş adamların yatırımlarını artık İstanbul, İzmir gibi şehirlere değil, kendi doğdukları bölgelere kaydırmalarında büyük yarar bulunduğuna'' söylediğine işaret eden Babacan, işadamlarının bu yatırımları yaparken Türkiye'nin geleceğini ilişkin kaygılardan hareket etmeleri gerektiğini bildirdi. 
     Babacan, bölge kökenli başaralı işadamlarına Doğu ve Güneydoğu Anadolu'ya yatırım yapma çağrısında bulundu. 
     
</TEXT>
</DOC>
