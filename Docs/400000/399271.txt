<DOC>
<DOCNO> 399271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko19.html </URL>
<DATE> 2005/11/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tüzmen Vergi indirimi ihracata ivme kazandıracak 
</HEADLINE>
<TEXT>

     Devlet Bakanı Kürşad Tüzmen, Kurumlar Vergisi'nin yüzde 20'ye çekilmesinin çok isabetli bir karar olduğunu belirterek, bunun ihracata yeni bir ivme kazandıracağını söyledi. 
     Kürşad Tüzmen, CNR Expo Center'da düzenlenen 17. Uluslararası Otel, Restoran, Gastronomi, Donanım ve Teknolojileri Fuarı'nın TUSİD 2005 açılışını yaptı. 
     Tüzmen, burada yaptığı konuşmada, 2001 yılında 170 milyon dolar olan endüstriyel mutfak ekipmanları sektör ihracatının, geçen yıl 480 milyon dolara ulaştığını, aynı şekilde ev tekstili, mobilya alanlarında da artış kaydedildiğini vurguladı. 
     Tüzmen, 28 Kasım tarihi itibariyle Türkiye'nin yıllık ihracatının geçen yıldan 2.5 milyar dolar fazla olduğunu kaydetti. 
     
     KURUMLAR VERGİSİ 
     Devlet Bakanı Tüzmen, fuarı gezerken gazetecilerin sorusu üzerine, Kurumlar Vergisi'nin düşürülmesinin ihracatı ne şekilde etkileyeceğine ilişkin değerlendirmelerde bulundu. 
     Bugüne kadar en çok şikayet edilen konunun, Türkiye'de vergilerin, özellikle Kurumlar Vergisi'nin yüksekliği olduğunu hatırlatan Bakan Tüzmen, Kurumlar Vergisi'nin yüzde 20 olarak tespit edilmesinin sanayinin önünü açacağını, sonraki dönemlerde de ihracata olumlu etki yapacağını kaydetti. Tüzmen, şunları söyledi 
     ''Çok önemli bir gelişme, çünkü sanayi vergi avantajını iyi kullanabildiği ülkelere gidiyor. Biliyorsunuz özellikle Doğu Avrupa ülkelerinde vergilerin aşağı doğru çekilmesiyle bizdeki birçok yatırımcı da Doğu Avrupa ve diğer ülkelere doğru kaymaya başlamıştır. 
     Şimdi tersine göç olacak. Bizim yatırımcılarımız da Türkiye'de daha fazla yatırım yapacaklardır. Daha fazla yatırım yapılması işsizliği azaltacaktır. Daha fazla yatırım yapılması ihracata yeni ivme kazandıracaktır. Sonuçta çok isabetli bir karar alınmıştır. Hayırlı olsun. Önümüzdeki dönem, bundan sonraki senelerde bunun etkilerini çok iyi bir şekilde hissedeceğiz.'' 
     
     FUAR 
     CNR Yurtiçi Fuarcılık'ın organizasyonu ve Endüstriyel Mutfak Çamaşırhane Servis ve İkram ekipmanları Sanayicileri ve İşadamları Derneği'nin işbirliğiyle düzenlenen ve 4 Aralık 2005 tarihine kadar açık kalacak olan fuarda, otel, restoran, bar, cafe, pastane ekipman ve donanımları, sarf malzemeleri ve markalı ürünlerin yanı sıra teknoloji, tasarım ve vizyon konusunda ulaşılan son aşamalar sektör temsilcilerine sunuluyor. 
     Fuara, 400 yerli ve yabancı firma katılıyor. Fuarı Almanya, İngiltere, Rusya, Romanya, Yunanistan, İtalya, Portekiz, İsrail, Hollanda, Hırvatistan, Bulgaristan, Kazakistan, Fransa, Suudi Arabistan, Suriye, Azerbaycan, Belçika gibi ülkeler başta olmak üzere toplam 25 ülkeden profesyonel ziyaretçilerin gezmesi bekleniyor. 
     
</TEXT>
</DOC>
