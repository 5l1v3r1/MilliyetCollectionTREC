<DOC>
<DOCNO> 389570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo20.html </URL>
<DATE> 2005/10/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şenes Erzik Acilen yeni bir Tahkim Kurulu oluşturulmalı... 
</HEADLINE>
<TEXT>

     UEFA Asbaşkanı Şenes Erzik, İkinci Lig A Kategorisi'nde yapılan Mardinspor-Antalyaspor maçı bitiminde müsabaka hakemi M. Kamil Biricik'e Mardinspor Kulübü Başkanı ve Mardin Bağımsız Milletvekili Süleyman Bölünmez tarafından fiili saldırıda bulunulması olayını, Türk futbol tarihinin en vahim olayı olara nitelendirdi. 
     ''11 Altın Adam'' Yarışması'nın Kalyon Otel'de gerçekleştirilen eylül ayı jüri toplantısına onur konuğu olarak katılan Şenes Erzik, Mardinspor-Antalyaspor maçında hakeme yönelik yapılan fiili saldırının hatırlatılması üzerine, oldukça sert açıklamalarda bulundu. 
     Konunun oldukça ciddi bir durum olmasına karşın medyada çok çabuk unutulduğunu söyleyen Erzik, ''Türk futbol tarihinde yaşanan en vahim olay. Bir Türk insanı olarak çok utandım. FIFA'da Etik ve Fair-Play Konseyi 1. Başkanı olarak görev yapıyorum. Önce kendi evimizde başarılı olup sonra başkalarını eğiteceğiz derken bu olayla karşı karşıya kaldık ve çok yaralandık. Bunun altından kalkmanın yollarını aramalıyız ve hep birlikte çalışmalıyız. 21. yüzyılın Türkiye'sinde olmuş olması çok acı'' dedi. 
     
     ''ACİLEN YENİ BİR TAHKİM KURULU OLUŞTURULMALI'' 
     Tahkim Kurulu'nda üst üste yaşanan istifalara da değinen Erzik, Tahkim Kurulu'nu bir insanın omiriliğine benzettiğini dile getirerek, şunları söyledi 
     ''Futbolda kuvvetler ayrılığı çok önemli. Tahkim Kurulu seçimle gelir ve seçimle gider. Üyeleri ise içtihatların devamı açısından büyük ölçüde değişmez. Disiplin Kurulu ile Tahkim Kurulu'nun bazı kararlarda çakışması mümkündür. Ancak bu durum sık sık olursa aksaklık var demektir. Bugün gelinen noktada ivedilikle vakit geçirmeden yeni bir Tahkim Kurulu oluşturulmak zorunda. Bu kadar üyesinin istifa ettiği bir kurulun aldığı kararların da geçerliliği olmaz. Yeniden yapılandırmak ve bir an evvel Genel Kurul'a gitmek lazım. Böyle bir dönemde FIFA'dan Tahkim Kurulu atama izini alınmalı. Çünkü mevcut yasaya göre yeniden Tahkim Kurulu'nu oluşturmak için 1 ay gerekli. Yeni Genel Kurul'a kadar mevcut yönetimin devam etmesi de istenebilir ancak gelinen noktada bu mümkün gözükmüyor. Yaşanan sıkıntıyı bizim yerimize durumu bu hale getirenler düşünmeli.'' 
     
</TEXT>
</DOC>
