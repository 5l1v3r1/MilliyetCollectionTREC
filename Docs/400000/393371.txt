<DOC>
<DOCNO> 393371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko09.html </URL>
<DATE> 2005/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vakıfbank'ın halka arzı için talep toplanmaya başladı... 
</HEADLINE>
<TEXT>

     Turkcell'in ardından Türkiye'nin en büyük ikinci halka arzı olacak olan Vakıfbank'ın halka arzında talep toplanmaya bugün başlandı. 
     Talep toplama yarın ve Cuma günleri de devam edecek. Halka arzda fiyat aralığı 4,75-5,93 YTL olacak. 
     Üç gün sürecek talep toplama, 11 Kasım 2005 Cuma günü akşamı sona erecek. Vakıfbank hisselerinin yüzde 21,89'luk bölümünün halka açılacağı arzda, fiyat aralığı 4,75-5,93 YTL olacak. Talepler 5,93 YTL'den toplanacak, kesin satış fiyatı daha sonra açıklanacak. 
     1 milyar doların üzerindeki büyüklüğü ile Türkiye'nin en büyük ikinci halka arzında hisselerin yüzde 69'u yurtdışına, yüzde 31'i ise yurtiçine tahsis edildi. 
     Vakıfbank çalışanlarına yüzde 5, Vakıfbank müşterilerine yüzde 4, yurtiçi bireysel yatırımcılara yüzde 3 oranında indirim uygulanacak halka arzda, yatırımcılara avantajlar sağlayacak bazı talep toplama yöntemleri de kullanılacak. 
     Vakıfbank'ı borsanın en değerli dördüncü bankası haline getirecek halka arzda, İş Yatırım liderliğinde, toplam 46 aracı kurum yer alacak. 
     
     YURTDIŞI KOORDİNATÖR JP MORGAN 
     Vakıfbank halka arzında, yurtdışı global koordinatör olarak JP Morgan ve UBS yer alırken, yurtdışı eş liderlik yapacak yatırım bankaları İş Yatırım ve EFG İstanbul olacak. 
     Yatırımcıya avantaj sağlayacak talep toplama yöntemleri Vakıfbank halka arzında, normal talepte bulunmanın yanı sıra likit fonu teminat göstererek talepte bulunma ve fiyata göre talep artırma şeklinde iki yeni talep toplama yöntemi de uygulanacak. 
     Bu talep toplama yöntemlerinin, farklı yatırımcı gruplarının halka arza ilgisini artırmada ve halka arzın geniş bir tabana yayılmasında etkili olması bekleniyor. 
     
     HALKA ARZ 
     Halka açılması planlanan yüzde 21,89'luk kısmın, yüzde 21,81'lik bölümü, mevcut ortakların rüçhan hakları kısıtlanarak yeni ihraç edilecek D grubu hisse senetlerinin satışı, yüzde 0,08'lik kısım ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirilecek. 
     Bedelli sermaye artırımı yöntemiyle halka satılacak kısım 279 milyon YTL nominal, ortak satışı yöntemiyle satılacak kısım ise 1 milyon YTL nominal değerde olmak üzere toplam halka arz edilecek miktar 280 milyon YTL nominal değerde olacak. 
     
</TEXT>
</DOC>
