<DOC>
<DOCNO> 369938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko17.html </URL>
<DATE> 2005/08/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İş Bankası, Doğu Avrupa ve Ortadoğu'nun en büyük bankası oldu 
</HEADLINE>
<TEXT>

     İş Bankası, Doğu Avrupa ve Ortadoğu’nun en büyük bankası oldu. 
     İş Bankası’ndan yapılan açıklamada, dünyanın en saygın finans ve bankacılık dergilerinden biri olan The Banker’ın her yıl yayımladığı "Dünyanın Zirvedeki 1000 Bankası" sıralamasında, İş Bankası’nın, 5.5 milyar dolar tutarındaki ana sermaye toplamıyla bir önceki yıla göre 34 basamak yükselerek 110’uncu sırada yer aldığı belirtildi. 
     Sıralamaya göre, İş Bankası, Rusya, Çek Cumhuriyeti, Romanya, Polonya, Ukrayna, Yunanistan, İsrail ve Mısır’ın da içinde bulunduğu Doğu Avrupa ve Orta Doğu bölgesinin en büyük ana sermayeye sahip bankası konumuna ulaştı. 
     İş Bankası’nın, ana sermaye büyüklüğüne göre hem Türkiye’nin, hem de Türkiye’nin içinde bulunduğu coğrafi bölgenin en büyük ana sermayeye sahip bankası olduğu bildirildi. Açıklamada, şöyle devam edildi 
     "İstikrarlı, dengeli ve sağlıklı büyüme temposuyla Türkiye’nin en güçlü finansal kuruluşu olma özelliğini pekiştiren İş Bankası, gücü ve büyüklüğü Türkiye’nin dışına taşan, uluslararası bir finans kuruluşu olma yolunda ilerliyor. Dünyanın Zirvesindeki 1000 Banka sıralaması, İş Bankası’nın güçlü büyüme ivmesiyle dünya bankacılık sisteminin etkin ve güçlü kuruluşları arasında hızla yükseldiğini ortaya koyuyor." 
     
</TEXT>
</DOC>
