<DOC>
<DOCNO> 351857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy10.html </URL>
<DATE> 2005/06/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP, Hizbullah'ı meclis gündemine getirdi 
</HEADLINE>
<TEXT>

     CHP Antalya Milletvekili Osman Özcan, istihbarat birimlerinin Hizbullah’ın yeniden toparlandığı, camileri ve imam vekillik sınavlarını kullandığı yolundaki bilgileri bir soru önergesiyle Meclis’in gündemine getirdi. 
     CHP Antalya Milletvekili Özcan, Devlet Bakanı Mehmet Aydın’ın yanıtlaması istemiyle verdiği soru önergesinde, istihbarat birimlerince hazırlanan "İrticai unsurlar ve riskleri" adlı rapora göre, 2000’de düzenlenen operasyonlarla güç kaybeden şeriatçı terör örgütlerinin yeniden çalışmalarına hız verdiklerine dikkat çekti. Özcan, Hizbullah’ın toparlanmak için camileri seçtiği, örgüt üyelerinin iller bünyesinde açılan imamlık sınavlarına girdiği belirtilen raporda, Hizbullah’ın örgütsel çalışmalarını kamufle etmek için, üyelerinin kendilerini "milliyetçi-ülkücü" olarak tanıtarak diğer cemaatlerle ortak hareket etmeye çalıştıkları bilgisinin yer aldığına da dikkat çekti. 
     Özcan, Bakan Mehmet Aydın’a Hizbullah örgüt üyelerinin vekil imamlık sınavına girme kararı aldıkları, ağırlıklı olarak köylerde uygulanan vekil imamlık konusunun bu örgütün kırsal bölgelerdeki faaliyetlerine yeniden başlaması açısından önemli olduğu bilgisinin doğru olup olmadığını ve bu konuda tedbir alınıp alınmadığını sordu. 
     Özcan, Hizbullah bölge sorumlularının, il, ilçe ve köy cami sorumlularını belirlemeye çalıştıkları, Almanya’da hazırlanarak Türkiye’deki militanlara gönderilen, "Hüseyni Sevda" İslam Ümmetinin Sesi " ve "Ware Hüseyin" adlı kasetlerin dağıtımının yapıldığı ve örgüt üyelerinin deşifre olmamak için telefon ve ikametlerini değiştirdikleri bilgilerini de sordu. 
     Özcan, Bakan Aydın’dan Yehova Şahitleri ve Bahailerin faaliyetleri konusunda bilgi de istedi. 
     
</TEXT>
</DOC>
