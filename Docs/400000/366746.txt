<DOC>
<DOCNO> 366746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo16.html </URL>
<DATE> 2005/08/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mosturoğlu Derbilerde misafir takıma yer verilmemesi ortak karar 
</HEADLINE>
<TEXT>

     Futbol Federasyonu Başkanvekili Şekip Mosturoğlu, Fenerbahçe, Galatasaray ve Beşiktaş'ın kendi aralarında yapacakları maçlara rakip takım seyircilerinin alınmamasının ortak bir karar olduğunu söyledi. Mosturoğlu, AA muhabirine yaptığı açıklamada, maçları tüm taraftarların beraber izlemesinin herkesin gönülden isteğinin olduğunu belirten, ''Gönül istiyor ki, tüm taraftarlar birlikte maçları izlesin. Ancak yaşanan olaylar buna izin vermiyor'' dedi. 
     3 büyüklerin maçlarına rakip takım seyircilerinin alınmamasının ortak karar olduğunu kaydeden Mosturoğlu, ''Valilik, Futbol Federasyonu, Fenerbahçe, Galatasaray ve Beşiktaş kulüplerinin yöneticilerinin ortak kararı sonucu böyle bir karar alındı'' diye konuştu. 
     Mosturoğlu, alınan kararın gerekçesini ise şöyle açıkladı 
     ''Rakip sahaya kurallar gereği az sayıda misafir takım seyircisi alınabiliyor. Misafir takım seyircilerinin arasına giren, küçük de olsa, bir grup fanatik olaylara neden oluyor. Taraftarın tamamına yakınına hakim oluyorlar ve istenmeyen olaylara sebep oluyorlar. O nedenle böyle bir karar alındı.'' 
     
</TEXT>
</DOC>
