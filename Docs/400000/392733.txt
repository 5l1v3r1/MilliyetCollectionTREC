<DOC>
<DOCNO> 392733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun25.html </URL>
<DATE> 2005/11/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AB, deney hayvanlarını koruyacak 
</HEADLINE>
<TEXT>

     AB Komisyonu, AB ülkelerindeki laboratuvarlarda hayvanlar üzerinde yapılan deneylerin sayısının azaltılacağını bildirdi. 
     Ecza, kimya, kozmetik ve biyoteknoloji sektörlerinin temsilcileriyle bir araya gelerek uzlaşma sağlayan Komisyon, her şeyden önce hayvanlar üzerindeki deneylerin gerçek sayısının belirlenmesi için ortak çaba harcanacağını duyurdu. 
     AB Komisyonu'nun sanayiden sorumlu üyesi Günter Verheugen, AB Komisyonu'nun hayvanların korunması konusuna önem verdiğini anlatarak, sanayicilerle varılan uzlaşmanın bunu kanıtladığını söyledi. 
     Verheugen, AB'nin hayvanlar üzerinde deney sayısını azaltmak istemekle kalmadığını, uzun vadede bu deneylerin tamamen durdurulmasının hedeflendiğini bildirdi. 
     AB ülkelerinde, her yıl 10 milyon hayvanın deneylerde kullanıldığı belirtiliyor. 
     
</TEXT>
</DOC>
