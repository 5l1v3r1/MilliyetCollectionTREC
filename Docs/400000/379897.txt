<DOC>
<DOCNO> 379897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun28.html </URL>
<DATE> 2005/09/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Blair çiftiyle ilgili yeni kitapta birbirinden çarpıcı iddialar 
</HEADLINE>
<TEXT>

     İngiltere Başbakanı Tony Blair ve eşi Cherie Blair ile ilgili olarak gazeteci Paul Scott tarafından yazılan ''Tony and Cherie, A Special Relationship'' Tony ve Cherie, Özel Bir İlişki adlı kitapta, çiftin büyü düşkünlüğünden, Cherie Blair'in Kraliyet ailesi hakkındaki olumsuz fikirlerine kadar pek çok yeni iddia yer alıyor. 
     İngiliz gazetelerinin bugün geniş alıntılar yaptığı kitapta, Cherie Blair'in, ilk tanışmaları sırasında Prenses Anne'e, ''Lütfen bana Cherie deyin'' dediği, ancak Prenses'ten ''Ben size Bayan Blair diye hitap etmeyi tercih ederim'' yanıtını aldığı belirtiliyor. 
     Cherie Blair'in ikinci karşılaşmalarında kendisine sırtını döndüğünü öne sürdüğü Prenses Anne'den ''fahişe'' diye söz ettiğini de öne süren yazar, Bayan Blair'in Kraliçe Elizabeth'in İskoçya'daki yazlık malikanesi Balmoral için de ''berbat'' dediğini iddia ediyor. 
     Yazar, Cherie Blair'in 1997 yılında yaşama veda eden Prenses Diana için de ''dangalak, kuş beyinli'' gibi ifadeler kullandığını belirtiyor. 
     Kitabın yazarı Scott'a göre, Bayan Blair tam bir büyü düşkünü. Bayan Blair, bu tutkusu için eşinin tırnakları ve saçlarını büyücülere yolluyor. Başbakan Blair'in ceket cebinde daima içinde küçük bir parça kırmızı kurdele ve rulo halinde küçük bir kağıt taşıdığını da öne süren yazar, bunun da bir büyü olduğunu öne sürüyor. 
     Cherie Blair'in müthiş bir politik hırsa sahip olduğunu, parayı çok sevdiğini ve kendisini büyü-fal gibi işlere verdiğini öne süren yazar, Bayan Blair'in oğlu Leo'ya hamile kalmadan önce de ''New Age'' adı verilen öğretinin öngördüğü seks tekniklerini kullanmaya başladığını iddia etti. 
     Cherie Blair'in adının bir skandala karışmasına yol açan danışmanı Carole Chaplin'i aslında hiçbir zaman yanından uzaklaştırmadığını, bu ismin hala Blair çiftinin Downing Sokağı'ndaki yatağında ''öğlen uykuları''na yattığını öne süren yazar, Chaplin'in Cherie'ye banyolarında bile yardımcı olduğunu savundu. 
     Downing Sokağı'ndaki başbakanlık konutu sözcüsü, Scott'un iddialarını tümüyle reddederken, yazarın Blair çiftini tanımadığı gibi, onları yakından tanıyan kimseyi de tanımadığını savundu. 
     
</TEXT>
</DOC>
