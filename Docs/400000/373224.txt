<DOC>
<DOCNO> 373224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas04.html </URL>
<DATE> 2005/08/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
'Erkekler daha zeki' çıktı 
</HEADLINE>
<TEXT>

     Araştırmaya göre, 14 yaş üstü erkeklerin zeka düzeyi, aynı yaştaki kadınlara oranla ortalama 5 puan fazla İngiltere'de yapılan bir araştırma, erkeklerin zeka seviyesinin ortalama olarak kadınlardan daha yüksek olduğunu ortaya koydu. 
     Manchester Üniversitesi Psikoloji Merkezi'nden Paul Irwing ve Richard Lin adlı profesörlerin yaptığı araştırmaya göre, 14 yaşın üstündeki erkeklerin zeka düzeyi, aynı yaştaki kadınlara oranla ortalama olarak 5 puan fazla. 
     Tamamı 2005 yılı sonuna kadar İngiliz Revue dergisinde yayımlanacak araştırmaya göre, 14 yaşına kadar erkeklerle kadınlar arasında IQ farkı yok. 
     Zeka düzeyi 125 olan erkeklerin sayısının bu zeka düzeyine sahip kadınların iki katı olduğu belirtilen araştırmada, zeka düzeyi 155 olan erkeklerin sayısının bu düzeydeki kadınlardan 5,5 kat fazla olduğu kaydedildi. 
     Araştırmayı yapan profesörlerden Paul Irwing, ''bu, satranç ustaları, 'matematik Nobel'i sayılan saygın 'Fields' madalyasının sahibi olan matematikçiler ve Nobel ödüllü kişiler arasında çok sayıda erkek bulunduğunun açıklaması olabilir'' dedi. 
     Irwing, ''bazı unsurların, IQ düzeyinin aynı olması halinde kadınların bunu daha etkili kullanabildiğini gösterdiğini, çünkü kadınların daha özenli olduklarını'' söyledi. 
     Araştırma sırasında önce 80 bin kişiye IQ testi yapıldığı, öğrencilerin hedef alındığı ikinci aşamada 20 bin kişiye test uygulandığı belirtiliyor. 
     
</TEXT>
</DOC>
