<DOC>
<DOCNO> 394603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur14.html </URL>
<DATE> 2005/11/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sabancı Üniversitesi'nde ''büst'' protestosu... 
</HEADLINE>
<TEXT>

     İşçi Partisi İP Öncü Gençlik üyeleri, Sabancı Üniversitesi'nde Atatürk büstü bulunmadığı gerekçesiyle rektörlük binası önünde eylem yaparak yerleşkeye Atatürk büstü bıraktı. 
     Üniversitenin Tuzla'daki yerleşkesine gelen yaklaşık 50 kişilik grup, yerleşkeye girerek basın açıklaması yapmak istedi. Ana giriş kapısında bekletilen grup, güvenlik görevlilerinin yetkililerle görüşmelerinin ardından izin verilmesi üzerine içeriye girdi. 
     Kortej halinde rektörlük binasına ilerleyen grup, ''Atatürk gençliği görev başında'', ''Sabancı Üniversitesi'nde Soroscu istemiyoruz'' şeklinde slogan atarak yürüdü. 
     Ellerinde pankart ve dövizler de taşıyan grup, rektörlük binası önüne geldiğinde burada önlem alan jandarma tarafından çevrildi. İP Öncü Gençlik Genel Başkanı Tugay Şen, jandarma yetkilisinin burada eylem yapılmasına izin verilmeyeceğini bildirmesi üzerine yerleşkeye Atatürk büstü konulmamasını protesto ettiklerini söyledi. 
     Grup üyelerinin rektörlük yanındaki boş alana Türk Bayrağı'na sarılı Atatürk büstünü bırakmalarının ardından basın açıklaması yapan Şen, Sabancı Üniversitesi yetkilileriyle yaptıkları görüşmelerde büstün bulunmama nedeni sorduklarını ve ''Üniversite içinde ideolojik görüntüler istemiyoruz. Eğer biz bunu buraya koyarsak yarın başkaları da gelir Fethullah Gülen'in büstünü de dikmek isterler'' şeklinde cevap aldıklarını iddia etti. 
     Şen, kendi harçlıklarıyla bir büst satın aldıklarını ve onu Sabancı Üniversitesi'ne hediye ettiklerini söyledi. 
     Grup, açıklamanın ardından olaysız şekilde yerleşke dışına çıktı. Ancak, jandarma yetkililerinin, Öncü Gençlik Başkanı Tugay Şen ile organizasyondan bir kişinin kendileriyle gelerek ifade vermeleri gerektiğini söylemeleri üzerine gruptakiler, buna karşı çıkarak, grubun tamamının götürülmesini istediler. Daha sonra, geldikleri otobüse binen grup, jandarma kontrolünde Kurtköy Jandarma Komutanlığı'na götürüldü. 
     
     SABANCI ÜNİVERSİTESİ'NDEN AÇIKLAMA 

     Olayın ardından Sabancı Üniversitesi Rektörlüğü'nce yapılan yazılı açıklamada, son günlerde gerçek dışı bilgilerle Sabancı Üniversitesi'ne yönelik olarak sistemli bir karalama kampanyası sürdürüldüğü ve kamuoyunun yanıltılmak istendiği vurgulandı. 
     Açıklamada, şöyle denildi 
     ''Üniversitemizde Atatürk resmi ve büstü bulunmadığı, göndere bayrak çekilmediği, mezuniyet töreninde İstiklal Marşı çalınmadığı gibi uydurma haberler yayılmakta ve ne yazık ki, bu gerçek dışı haberlerin bir bölümü basında da yer bulabilmektedir. Bu karalama kampanyasını yürütenlerden bir grup, son olarak üniversitemize bir Atatürk büstü hediye etmek bahanesiyle kampüsümüze zorla girmiş ve siyasi sloganlar atarak çeşitli taşkınlıklar yapmıştır. Bu kötü niyetli çaba ve iddiaların aksine, üniversitemiz, Atatürk'ün çizdiği yolda yürümeye, üniversite özerkliğini, bilim ve ifade özgürlüğünü savunarak özgürlükçü bireyler yetiştirmeye devam edecektir.'' Üniversitenin çeşitli yerlerinde çok sayıda özgün Atatürk resimlerinin bulunduğu kaydedilen açıklamada, şu görüşlere yer verildi 
     ''Ancak bu resimlerin asılış biçimleri, alışılagelmişten oldukça farklıdır. İçlerinden birisi ve en büyüğü, tüm üniversite mensuplarının aynı anda yemek yediği ana yemek salonunun en görünür duvarında ve diğer resimlerden farklı olarak, bir anlamda 'Atatürk İçimizde' anlayışını yansıtacak biçimde yer almaktadır. Ayrıca gerek rektörlük, gerek fakülteler ve gerekse idari birim binalarında da özgün, çok sayıda Atatürk resmine yer verilmektedir. 
     İnkılap tarihi dersi, üniversitemizin temel eğitim derslerinden biridir ve kredi sistemimizde çok önemli bir ağırlığı bulunmaktadır. 
     Diğer yandan, Sabancı Üniversitesi'nde kuruluş yıllarından itibaren üniversitenin farklı yapısı ve felsefesine uyacak, öte yandan Atatürk'e ve onun ilke ve inkılaplarına yakışacak bir anıt arayışı sürmektedir. 
     Üniversite kampüsünde kuruluş yıllarından beri pek çok kereler üzerinde çalışılan, ancak tasarım çalışmalarının arzu edilen düzeye ulaşamaması nedeniyle hayata geçirilmeyen Atatürk Anıtı projesi, tanınmış heykel sanatçımız sayın Meriç Hızal'a sipariş edilmiştir. Sanatçımız eserini 3 ay içinde tamamlayacak ve anıt kitabemiz, törenle gösteri merkezinin duvarına yerleştirilecektir.'' 
     
</TEXT>
</DOC>
