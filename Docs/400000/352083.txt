<DOC>
<DOCNO> 352083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yasam/axyas02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Michael Jackson şaşkınlığı 
</HEADLINE>
<TEXT>


Ülkede adeta hayat durdu. Milyonlar, şarkıcı hakkında verilen kararı izlemek için ekran başındaydı. Jackson'ın erkek çocuğa cinsel taciz dahil 10 suçlamadan beraati, ABD'nin yarısını mutlu, diğer yarısını ise şoke etti 

Sema Emiroğlu 

Pop müziğin kralı Michael Jackson'ın, bir erkek çocuğa cinsel taciz, komplo kurmak ve küçüklere alkol kullandırmanın da dahil olduğu 10 suçlamadan beraat etmesi, ABD'de büyük yankı yarattı. 
Kararın açıklandığı saatte, ABD'nin doğu kıyısından batısına pek çok eyalette adeta hayat durdu. New York'ta birçok kişi, kararı öğrenmek için Times Meydanı'ndaki dev televizyon ekranının altında toplandı. New York-California seferini yapan bir uçağın pilotu da, inişe geçmeden önce kararı yolculara duyurdu. 

'Ünlü de ondan' 
CNN'in, USA Today gazetesiyle Gallup şirketine yaptırdığı kamuoyu yoklaması, ABD'lilerin yüzde 47'sinin karardan şaşkınlık duyduğunu gösterdi. Yüzde 52 şaşırmadığını belirtirken, 10 kişiden 6'sı Jackson'ın ünlü olmasının kararda etkili olduğunu savundu. Katılanların yüzde 48'i jüri kararıyla hemfikir olmadığını, yüzde 34'ü de karara katıldığını söyledi. 

'Ben de inanmıyorum ama...' 
Soruları yanıtlayan 8'i kadın 12 jüri üyesi de, kararın en önemli nedenin, savcılığın, Jackson'ın suçunu "makul bir kuşkunun ötesinde kanıtlayamaması" olduğunu belirtti. CNN'de Larry King'in programına çıkan bir jüri üyesi de "Ortada çocuğa cinsel taciz bulunduğuna kanaat getirmemize neden olacak kanıt yoktu" dedi. 
Jüri üyeleri ayrıca, duruşma sırasında 2 yıl önce Jackson tarafından taciz edildiği iddia edilen çocuğun annesinin "parmağını yüzlerine şıklatmasından" rahatsız olduklarını dile getirdi. 
Jürinin tümünün beyaz olması, Jackson'ın ırksal nedenlerle kayırıldığı iddiasını engelledi. 11 yıl önce beyaz eşini öldürmekle suçlanan siyahi futbolcu O.J. Simpson'ın, çoğunluğu siyah jüri tarafından beraat ettirilmesi, ırk kayırmacılığı iddialarına yol açmıştı. 

Müziğe geri dönecek 
Jackson'ın avukatı Thomas Mesereau da, "Adalet yerini buldu." dedi. Müvekkilinin yargılama nedeniyle adeta yıkıldığını ve bir daha asla çocukların odasında yatmasına izin vermeyeceğini ifade eden Mesereau, "Jackson yumuşak kalpli ve çocuk ruhlu. Bu nedenle yanlış anlaşılıyor" diye konuştu. Jackson'ın peşini 1992'den beri bırakmayan Santa Barbara bölge savcısı Tom Sneddon ise jürinin kararını açıklamasından sonra, başını ellerinin arasına alarak hayal kırıklığını gizleyemedi. 
Yakınları, Jackson'ın bir süre dinlendikten sonra müzik dünyasına geri dönmek istediğini belirtti. Jackson, suçlu bulunsa 20 yıl hapis yatacaktı. 


</TEXT>
</DOC>
