<DOC>
<DOCNO> 362807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo33.html </URL>
<DATE> 2005/07/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Milli atletler bugün kimliği belirsiz kişilerce yine saldırıya uğradı... 
</HEADLINE>
<TEXT>

     19 Mayıs Spor Kompleksi’nde bulunan Naili Moran Atletizm Pisti’nde antrenman yapan milli atletler, bu akşam üstü 2. kez kimliği belirsiz kişilerin saldırısına uğradı. 
     Alınan bilgiye göre, bu akşam saatlerinde aniden piste giren, boksörlerden ve 19 Mayıs Yüzme Havuzu’nda görev yapan cankurtaranlardan oluştuğu sanılan yaklaşık 10-15 kişilik grup, Balkan Şampiyonası’na hazırlanan milli atletlere ve antrenörlere saldırdı. 
     Saldırı sonucunda, aralarında milli takım antrenörü Reşat Oğuz, milli sporcu olan eşi Candeğer Kılınçer ile 100-200 metre sporcusu milli atlet Oytun Gören’in de bulunduğu 4 kişinin, Hacettepe ve Numune hastanelerinde tedavi altına alındığı bildirildi. Reşat Oğuz’un, saldırı sırasında başından yaralandığı ve başına dikiş atıldığı kaydedildi. 
     Görgü tanıklarının verdiği bilgiye göre, 2 gün önce de sahada olay çıkaran ve sporculara saldıran kişiler, bu sefer daha kalabalık bir grupla gelerek milli takım sporcularına saldırdı. Saldırganların, pist kapıları kapalı olduğu için Atletizm Federasyonu’nun kapısından piste girdiği öğrenildi. 
     Görgü tanıklarının verdiği bilgiler doğrultusunda, polisin geniş çaplı inceleme başlattığı bildirildi. 
     
</TEXT>
</DOC>
