<DOC>
<DOCNO> 352894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun46.html </URL>
<DATE> 2005/06/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Oxford Üniversitesi İslam Araşt. Merkezi'ne "İstanbul" adı verilecek 
</HEADLINE>
<TEXT>

     Oxford Üniversitesi İslam Araştırmaları Merkezi için İngiliz ve İslam mimari özelliklerinin birlikte yansıtılacağı yeni bir binanın inşa edildiği, binanın giriş kısmındaki bahçe bölümüne, "İstanbul" adı verileceği bildirildi. 
     Dışişleri Bakanlığı’ndan yapılan duyuruda, Oxford Üniversitesi İslam Araştırmaları Merkezi’nde yer alan odalara bazı ülkelerdeki önemli tarihi şehirlerin isimlerinin verilmesi ve odalarda o şehirleri çağrıştıracak simgelerin sergilenmesinin kararlaştırıldığı belirtildi. 
     Duyuruya göre, Türkiye’ye bu merkezin ana girişindeki bahçe bölümü tahsis edilirken, bu mekana "İstanbul" ismi verilecek. 
     Duyuruda, Türkiye’nin tanıtımı için büyük bir fırsat olduğu ve en iyi şekilde değerlendirilmesi gerektiği düşünülen projeye İngiliz makamlarının da özel bir önem verdiği, İngiliz Veliaht Prensi Charles’ın himayesinde yürütülen projede önemli mesafe kat edildiği ifade edildi. 
     
     GÜL, PROJENİN TANITIMI VE DESTEKLENMESİ İÇİN YEMEK VERİYOR 
     Öte yandan, Dışişleri Bakanı ve Başbakan Yardımcısı Abdullah Gül, projenin tanıtılması ve desteklenmesi amacıyla yarın İstanbul’da bir akşam yemeği verecek. 
     Yemeğe, Devlet Bakanı Mehmet Aydın, İngiltere’nin Ankara Büyükelçisi Peter Westmacott, Oxford Üniversitesi İslam Araştırmaları Merkezi Başkanı Dr. Farhan Ahmed Nizami, İznik Vakfı Başkanı Işıl Akbaygil ve Türk iş dünyasının birçok temsilcisinin katılması öngörülüyor. 
     Akademik açıdan dünyanın en önemli merkezlerinden biri olan Oxford Üniversitesi’ndeki İslam Araştırmaları Merkezi’nin, kültürler arası diyaloga, iletişime, dolayısıyla uluslararası anlayışa ve uyuma katkı sağlayacağı düşünülüyor. 
     
</TEXT>
</DOC>
