<DOC>
<DOCNO> 375419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur23.html </URL>
<DATE> 2005/09/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul'da su baskını ve sel uyarısı 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, İstanbullulara, "kenti bugün ve yarın etkileyecek sağanak ve gök gürültülü sağanak yağış nedeniyle meydana gelebilecek su baskınları ve sele karşı tedbirli olmaları" uyarısında bulundu. 
     Yıldırım, AA muhabirine yaptığı açıklamada, İstanbul’un bugün yağışlı havanın etkisine girdiğini belirterek, yağışların yarın akşam saatlerine kadar devam edeceğini söyledi. 
     Kentte başlayan sağanak ve gök gürültülü sağanak yağışın şu anda Anadolu Yakası ve Boğaz hattı boyunca etkili şekilde sürdüğünü dile getiren Yıldırım, "Kentin tamamında görülecek olan sağanak ve gök gürültülü sağanak yağış, akşam saatlerinde etkisini artıracak. 
     Yağışlar, özellikle İstanbul’un kuzey ve doğusunda yoğunlaşacak" diye konuştu. 
     Yıldırım, yağışların yarın akşam saatlerine kadar etkili bir şekilde devam edeceğini vurgulayarak, "İstanbullular, kentte bugün ve yarın etkili olacak sağanak ve gök gürültülü sağanak yağış nedeniyle oluşabilecek su baskınları ve sele karşı tedbirli olsunlar" dedi. 
     Sağanak ve gök gürültülü yağışların yarın akşam etkisini kaybedeceğinin tahmin edildiğini anlatan Yıldırım, ilde hava sıcaklıklarının da 3-5 derece düştüğünü bildirdi. 
     İstanbul Meteoroloji Bölge Müdürü Yıldırım, rüzgarın ise bugün ve yarın kuzey ve kuzeydoğudan orta, zaman zaman da kuvvetli eseceğini sözlerine ekledi. 
     
</TEXT>
</DOC>
