<DOC>
<DOCNO> 396763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo04.html </URL>
<DATE> 2005/11/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Ailton'dan ilginç çıkış Beni almak isteyenlerin araması yeterli 
</HEADLINE>
<TEXT>

     Beşiktaşlı Ailton, Almanya’dan kendisini transfer etmek isteyen kulüplerin aramasının yeterli olacağını söyledi. 
     Ailton, Köln Express gazetesine verdiği demeçte, Almanya’ya devre arasında dönmek istediğini belirterek, "Beşiktaş beni istemiyorsa, tekliflere açığım. Bundesliga takımlarından Bremen, Mönchengladbach, Dortmund ve Köln iyi bir tercih olur" ifadesini kullandı. 
     FC Köln’ün genç bir takımla muhteşem bir stada sahip olduğunu belirten Ailton, "Neden orada oynamayayım ki" dedi. FC Köln’ün başarılı forveti Lukas Podolski ile iyi bir ikili oluşturabileceklerine inandığını vurgulayan Ailton, yöneticilerin kendisini pahalı buldukları açıklamalarına tepki göstererek, "Benimle hiç konuşmadılar. Nerden biliyorlar pahalı bir oyuncu olduğumu" diye konuştu. 
     Beşiktaş’ın yeni teknik direktörünün kendisine atfen, "kilolu ve yaşlı sözünü" yalanlayan Ailton, hocasıyla bu konuyu görüştüğünü ve Tigana’nın bu sözleri reddettiğini belirtti. 
     Ailton, Türkiye’deki futbol anlayışının Almanya’ya göre daha farklı olduğuna işaret ederek, son zamanlarda " Almanya’daki futboluna göre daha formsuz" eleştirilerini de kabul ettiğini söyledi. 
     Öte yandan, FC Köln’ün menajeri Andreas Rettig, eski gol kralının kendileri için pahalı olduğunu yineleyerek, Dortmund’un kendisini transfer edebileceğini söyledi. 
     
</TEXT>
</DOC>
