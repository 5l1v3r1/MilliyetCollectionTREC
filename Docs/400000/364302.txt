<DOC>
<DOCNO> 364302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yazar/civaoglu.html </URL>
<DATE> 2005/07/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çankaya güneşi 
</HEADLINE>
<TEXT>


Doğu'da PKK ve ABD ile ilişkiler, Batı'da son terör dalgasıyla AB'nin negatif elektrik yükleri Türkiye ufuklarına fırtına bulutları yığıyor. Böyle bir ortamda Cumhurbaşkanlığı seçimi de yaklaşmakta. 
Başbakan Recep Tayyip Erdoğan'ın hareket alanları nedir 
.................... 
AKP grubu, Recep Tayyip Erdoğan'ı cumhurbaşkanı seçecek -rahat- çoğunluğa sahiptir. 
Hukuk ve demokrasi kuralları içinde kalınarak "yasal bir engel yok" denebilir. 
Gerçi... AKP grubunda "kapalı oyla" yapılacak oylamada bütünlüğün sağlanamayacağı yolunda iddialar var... AKP milletvekili aday listeleri yapılırken, Erdoğan'ın yasaklı olması nedeniyle yüzde 95 etkili olamadığı ve bazı dişli isimlerin karşıtlarını örgütleyeceği de öne sürülmektedir... 
Ama bunlar gerçeklik payı düşük, abartılmış yargılardır. 
İşin aslı... Her parti gibi AKP'nin de kendi liderlerini Çankaya'ya göndermek için kenetleneceğidir. 
Üstelik AKP özelinde bu kenetlenmenin bir diğer boyutu, "bir zihniyetin" doruğa yerleştirilmesidir. 
Bu durumda Erdoğan'ın hiçbir riske girmemesi ve erken seçimi aklından geçirmemesi gerekir. Siyaseti oluruna bırakması yeterlidir. 
Erdoğan'ın Çankaya'ya çıkışı içe sindirilir ya da sindirilmez ama gerçek bu. 
.................... 
Fakat... Burası Türkiye... 
Sakar ülke... Etrafı netameli. Dünya koşulları Türkiye lehine gelişmiyor. Doğudan Batı'ya ufukta kurşuni bulutlar birikmekte. Öyle gelişmelerle karşı karşıya kalınır ki, Türkiye'yi en kısa sürede seçime götürmek kaçınılmaz hale gelebilir. 
Demokrasilerin sağlıklı çözümü sandıklar kurulabilir. 
Yakın ihtimal değil ama mümkün. 
Peki o zaman AKP, Recep Tayyip Erdoğan'ı cumhurbaşkanı seçebilecek çoğunluğu ve tek başına AKP iktidarını Meclis'e taşıyabilir mi 
..................... 
DYP ilk seçimde barajı aşabilir görünüyordu. Fakat ANAVATAN'ın başına Erkan Mumcu'nun gelişi, manzarayı değiştirdi. 
Biri, diğerinin barajı aşmasını engelleyebilir. 
PKK azgınlığı, MHP'nin yıldızını parlatıyor. Ne var ki, Devlet Bahçeli konuştukça MHP hız kesiyor. O da kritik çizgide. 
Genç Parti artık pek umut verici değil. 
Sadece CHP'nin barajı aşacağı -neredeyse- kesin. 
Bu durumda AKP, azımsanmayacak bir olasılıkla Meclis'e girecek iki partiden biri ve en büyüğü olur. 
İlk seçimde 45 milyon seçmen oy kullanacak. Yeni seçmen kuşaklarını kütüğe eksiksiz kaydettirecek tek örgütlü parti AKP. 22-24 milyon oy alması halinde iktidarı kazanır. 
..................... 
Buna karşılık... 
Esnafın durumu kötü. Protesto olan senetler, geçen yıla göre sayı olarak yüzde 40, para bazında yüzde 80 yükseldi. 
İşsizlik oranı da yüksek. Tarım kesimi zorda. 
Üniversiteye giremeyen 1 milyon 200 bin hoşnutsuz genç, her sene katlanıyor. 
AKP kendi tabanına da beklenenleri veremedi. 
Böyle durumlarda seçmen, "seçenek" üretmez. Var olan iktidarın gitmesini yeterli bulur. Koşullar gırtlağa dayanmışsa, gelecek olanı düşünmez, gitmesi gerek olanı gönderir. 
...................... 
Peki Başbakan R. T. Erdoğan, cumhurbaşkanlığı ister mi 
Bu sorunun cevabını dün telefonda 9. Cumhurbaşkanı Süleyman Demirel'den bir kez daha aldım... 
Buna hiç kuşku yok. 
Bulutların arasında bir avuç gökyüzü sadece Çankaya'da. 



</TEXT>
</DOC>
