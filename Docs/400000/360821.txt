<DOC>
<DOCNO> 360821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur31.html </URL>
<DATE> 2005/07/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hükümlü ve tutukluların üzerlerindeki paralar alıkonulacak... 
</HEADLINE>
<TEXT>

     Ceza infaz kurumlarına gelen hükümlü ve tutukluların üzerinde bulunan paraların miktarı ne olursa olsun, kurum görevlilerince alıkonulacak. Hükümlü ve tutukluların harcama tutarları, haftalık gereksinimleri göz önünde tutularak Adalet Bakanlığı’nca tespit edilecek. 
     Adalet Bakanlığı’nın "Hükümlü ve Tutukluların Emanete Alınan Kişisel Paralarının Kullanımına Dair Yönetmelik" Resmi Gazete’nin bugünkü sayısında yayımlanarak yürürlüğe girdi. 
     Yönetmeliğe göre, ceza infaz kurumlarına gelen hükümlü ve tutukluların üzerinde bulunan paraların miktarı ne olursa olsun, kurum görevlilerince alıkonulacak ve ilgiliye karşılığında makbuz verilecek. 
     Banka ve posta aracılığıyla gelen veya ziyaretçiler tarafından hükümlü ve tutukluların nam ve hesabına yatırılan paralar kayıt edilecek. 
     Müdürü bulunan kurumlarda, hükümlü ve tutuklular hiçbir şekilde yanlarında nakit para bulunduramayacaklar. Ancak açık ceza infaz kurumlarıyla çocuk eğitim evlerinde kalmakta olan hükümlülerin, kurum ve kişi güvenliğini tehlikeye düşürmeyecek tutarda nakit parayı yanlarında bulundurmalarına izin verilebilecek. 
     Hükümlü ve tutukluların harcama tutarları, haftalık gereksinmeleri göz önünde tutularak bakanlıkça tespit edilecek. 
     Hükümlü ve tutukluların kantinden yapacakları alışverişler ile mektup, faks ve telgraf gönderme harcamaları ise belirlenen harcama limitini geçemeyecek. 
     Müdürü bulunan kurumlarda kalmakta olan hükümlü ve tutukluların yapacakları harcamalar, nakit hareketi olmaksızın tutulan kayıtlar üzerinden gerçekleştirilecek. 
     Hükümlü ve tutuklular, bakanlıkça belirlenen haftalık limit dahilinde, nakit hareketi olmaksızın, elektronik para ödeme sistemi bulunan kurumlarda bu sistem aracılığıyla, diğer kurumlarda doğrudan emanet para hesabından kantin hesabına aktarılan para üzerinden harcama yapacaklar. 
     Hükümlü ve tutuklular ihtiyaçlarını, iki nüsha olarak hazırlanan İhtiyaç İstem Formu ile idareye bildirecek. 
     Hükümlü ve tutuklular emanet para hesabında biriken faiz gelirleri ile ilgili olarak ceza infaz kurumları lehine açık feragatte veya hibede bulunabilecekler. Bu paralar hükümlü ve tutukluların eğitim ve sosyal ihtiyaçlarının karşılanması ile iyileştirilmeye yönelik faaliyetlerde eğitim kurulu kararıyla kullanılacak. 
     Hükümlü ve tutuklunun tahliye olması halinde deftere kayıtlı parası kendisine derhal iade edilecek, ölüm halinde ise para mirasçılarına gönderilecek. 
     
</TEXT>
</DOC>
