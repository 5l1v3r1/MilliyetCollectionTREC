<DOC>
<DOCNO> 350987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun10.html </URL>
<DATE> 2005/06/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD, Suriye'ye baskısını artırıyor... 
</HEADLINE>
<TEXT>

     Suriye'ye yönelik baskısını artıran ABD, bu ülkenin Lübnan'da "kara listesi" bulunduğunu öne sürdü. 
     Beyaz Saray sözcüsü Scott McClellan, Suriye'nin Lübnan'daki varlığına karşı çıkan muhalifleri ortadan kaldırmak için Suriyelilerin bir "kara liste" oluşturduğunu söyleyerek, "Bir süredir, Suriyelilerin Lübnanlı önemli siyasi ve dini isimlerin öldürülmesini hedefleyen kara listeler oluşturdukları istihbaratları bulunuyor" diye konuştu. 
     BM'nin, Suriye'ye Güvenlik Konseyi koşullarını yerine getirip getirmediğini yerinde görmek üzere bir heyet göndermesini memnuniyetle karşıladıklarını söyleyen sözcü, gazeteci Semir Kasir'in 2 Haziran'da öldürülmesinden sonra, Suriyelilerin "kara listelerinin" yeniden gündeme geldiğini kaydetti. 
     McClellan, "Lübnan'daki yasadışı Suriye gizli servisinin bu ülkenin istikrarını bozduğunu, şiddet ve yıldırmanın cesaretlendirildiği ve mümkün hale geldiği bir ortam yarattığını düşündüklerini" söyledi. 
     
     BUSH'TAN YENİ UYARI 

     ABD Başkanı George Bush da dün Suriye'ye yönelik yeni bir uyarıda bulunarak, seçim sürecinin devam ettiği Lübnan'da bir "yıldırma ortamı" yaratmakla suçladığı Suriye'den, gizli servis üyelerini bu ülkeden çekmesini istedi. 
     Başkan Bush, komşusunun içişlerine karışmaması yönündeki baskılara rağmen Suriye gizli servis üyelerinin Lübnan'da varlığını sürdürdüğüne dair istihbaratların "sinirini bozduğunu" söyledi. 
     ABD'nin açıklamalarının ardından, Birleşmiş Milletler BM Genel Sekreteri Kofi Annan, Suriyeli istihbarat çalışanlarının Lübnan'dan çekilip çekilmediklerini araştırmak üzere, bu ülkeye bir ekip gönderme kararı almıştı. 
     
</TEXT>
</DOC>
