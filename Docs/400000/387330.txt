<DOC>
<DOCNO> 387330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko31.html </URL>
<DATE> 2005/10/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Otomotiv ihracatı 10 milyar dolara dayandı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın 9.5 aylık döneminde yüzde 23.2 oranında artarak 9 milyar 964 milyon dolara ulaştı. 
     Sektörün ihracatı, bu rakam ile geçen yılın tamamında yapılan 10 milyar 705 milyon dolarlık ihracata yaklaştı. 
     Uludağ İhracatçı Birlikleri UİB verilerinden derlenen bilgiye göre, 1 Ocak-15 Ekim döneminde, ihracat kalemleri arasında binek otomobiller 3 milyar 391 milyon 259 bin dolar ile ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları ile özel amaçlı diğer çekicilerde ihracat geriledi. 
     Bu dönemde, yüzde 23.2 oranında artarak 9 milyar 964 milyon 194 bin dolara ulaşan ihracat, geçen yılın aynı döneminde 8 milyar 83 milyon 986 bin dolarda kalmıştı. 
     Bu arada ihracat, 1-15 Ekim arasında ise yüzde 2'lik düşüşle 498 milyon 2 bin dolar olarak gerçekleşti. 
     
</TEXT>
</DOC>
