<DOC>
<DOCNO> 396660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun11.html </URL>
<DATE> 2005/11/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Zerkavi Ürdün'de işkence görmüş 
</HEADLINE>
<TEXT>

     El Kaide'nin Irak kanadının Ürdünlü lideri Ebu Musab Zerkavi'nin, 1990'lı yılların sonlarına doğru, Ürdün'deki bir cezaevinde işkence gördüğü ortaya çıktı. 
     Zerkavi ile 3 yıl aynı koğuşta kaldığını söyleyen Yusuf Rababa, Zerkavi'nin düzenli olarak işkence gördüğünü ve 6 ay süreyle hücreye kapatıldığını söyledi. 
     Rababa, Zerkavi'nin, istihbarat servisinden nefret ettiğini ve dünyayı, Müslümanlar ve kafirler olarak ikiye ayırdığını belirtti. 
     Zerkavi'nin, sakin bir görünüşü olduğunu kaydeden Rababa, ''Güçlü fikirleri olmasına rağmen onun bu yönünü görmedim. Geldiği yer beni şaşırtıyor'' dedi. 
     Rababa, Zerkavi'nin az eğitimli ve orta derecede zekaya sahip olduğunu, ancak oldukça cesur davrandığını kaydederek, terör saldırılarının planlarına başkasının yardım etmiş olabileceğini ileri sürdü. 
     Zerkavi, 9 Kasım'da, Amman'daki 3 büyük otele düzenlenen ve 60 kişinin ölümüne yol açan saldırının sorumluluğunu üstlenmişti. 
     
</TEXT>
</DOC>
