<DOC>
<DOCNO> 389678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/magazin/axmag02.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent Kırca-Oya Başar çifti 2'nci kez boşandı 
</HEADLINE>
<TEXT>


Başar, Kırca ile artık kamera karşısına geçmeyeceğini söyleyerek, "Olacak O Kadar'da son 2 bölümüm. Sonra yokum" dedi 

YAŞAR ÇAKMAK 

Levent Kırca'dan ikinci kez boşanan Oya Başar, "Evliliğimiz bitti ama dostluğumuz sürecek" dedi. İkinci kez yaptıkları evliliğin üzerinden 4 yıl geçtikten sonra anlaşarak boşanma kararı aldıklarını söyleyen Oya Başar, eski eşiyle arasında mal paylaşımı gibi bir sorun olmadığını, yıllarca çocukları için çalıştıklarını anlattı. Başar şöyle konuştu "İkimiz de çocuklarımız için mücadele verdik. Bugün para kime lazım olursa o kullanır, aramızda sorun olmaz. Ben Etiler'deki evde kalıyorum. Levent ise Levent Sanayi Mahallesi'ndeki platonun içinde bir ev var, orada kalıyor." 

'Yapışık ikiz değiliz' 
Oya Başar, biten evliliğin ardından Levent Kırca - Oya Başar ikilisi olarak birlikte kameralar karşısına geçip-geçmeyecekleri sorusunu da şöyle yanıtladı "Hayır. Biz yapışık ikizler değiliz. Levent'in yaptığı son filmde de ben yoktum. Olacak O Kadar'la iki bölümlük daha sözleşmem var. Ondan sonra yokum." 


</TEXT>
</DOC>
