<DOC>
<DOCNO> 366105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy05.html </URL>
<DATE> 2005/08/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yüksek Askeri Şura toplantısı başladı... 
</HEADLINE>
<TEXT>

     Yüksek Askeri Şura YAŞ , Türk Silahlı Kuvvetleri TSK personelinin terfi ve emeklilik durumları ile gündemdeki diğer konuları değerlendirmek üzere Başbakan Recep Tayyip Erdoğan'ın başkanlığında toplandı. 
     YAŞ'ın ağustos ayı olağan toplantısı, Genelkurmay Başkanlığı Karargahı'ndaki Çakmak Salonu'nda yapılıyor. 
     Şura’da, rütbe bekleme süresini tamamlayan 116 general ve amiralin yanı sıra, irticai faaliyetlerde bulunan personelin Türk Silahlı Kuvvetleri’yle ilişiğinin kesilmesi konusu ele alınacak. Başbakan Erdoğan’ın bu durumdaki personelle ilgili kararlara şerh koyması bekleniyor. Başbakan Erdoğan, daha önceki toplantılarda irticai faaliyetleri nedeniyle TSK ile ilişiği kesilen personelle ilgili kararlara Milli Savunma Bakanı Vecdi Gönül’le birlikte şerh koymuştu. 
     Şura’da, Kara Kuvvetleri Komutanı Orgeneral Yaşar Büyükanıt’ın bir yıl daha görevine devam etmesi yönünde bir kararın çıkması beklenirken, Büyükanıt’ın gelecek yıl emekliye ayrılacak olan Orgeneral Hilmi Özkök’ün yerine Genelkurmay Başkanlığı’na iki yıllık bir süre için geleceği öne sürülüyor. Birinci Ordu Komutanı Orgeneral Hurşit Tolon ise emekliye ayrılıyor. Org. Tolon'un yerine Genelkurmay İkinci Başkanı Orgeneral İlker Başbuğ'un atanması bekleniyor. 
     Deniz Kuvvetleri Komutanı Oramiral Özden Örnek emekliye ayrılırken, yerine Donanma Komutanı Oramiral Yener Karahanoğlu'nun getirilmesi bekleniyor. Hava Kuvvetlerinde ise Orgeneral İbrahim Fırtına emekliye ayrılıyor. Fırtuna'nın yerine Harp akademileri Komutanı Orgeneral Faruk Cömert'in getirilmesi kuvvetli ihtimal. 
     
     4 AĞUSTOS'TA SONA ERECEK 

     Toplantıya, Başbakan Erdoğan'ın yanı sıra Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral Halil İbrahim Fırtına, Jandarma Genel Komutanı Orgeneral Fevzi Türkeri, 1. Ordu Komutanı Orgeneral Hurşit Tolon, 2. Ordu Komutanı Orgeneral Şükrü Sarıışık, 3. Ordu Komutanı Orgeneral Orhan Yöney, Ege Ordu Komutanı Orgeneral Işık Koşaner, Genelkurmay İkinci Başkanı Orgeneral İlker Başbuğ, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Donanma Komutanı Oramiral Yener Karahanoğlu, Harp Akademileri Komutanı Orgeneral Faruk Cömert ile Kara Kuvvetleri Eğitim ve Doktrin Komutanı Orgeneral İsmail Koçman katılacak. 
     Şura üyeleri, bugün öğle saatlerinde Başbakan Erdoğan'ın başkanlığında Anıtkabir'i ziyaret edecek. 
     YAŞ olağan toplantısı, 4 Ağustos Perşembe günü sona erecek. 
     Şurada alınan kararlar, Cumhurbaşkanı Ahmet Necdet Sezer'in onayına sunulduktan sonra kamuoyuna açıklanacak. 
     
</TEXT>
</DOC>
