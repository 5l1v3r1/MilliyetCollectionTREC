<DOC>
<DOCNO> 384862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo16.html </URL>
<DATE> 2005/10/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Almanlar Nuri Şahin'e yanıyor 
</HEADLINE>
<TEXT>

     Alman Frankfurter Rundschau gazetesi, Alman Birinci Ligi Bundesliga takımlarından Borussia Dortmund'da oynayan Nuri Şahin'in yeteneğinin Almanya Futbol Federasyonu DFB tarafından gözardı edildiğini yazdı. 
     Gazetede yeralan haberde, ''Bundesliga'nın en genç futbolcusu olan Nuri Şahin, 16 ve 17 yaşaltı Avrupa Futbol Şampiyonaları'nda en iyi futbolcu seçildi, ancak DFB'nin atik ve dikkatli davranmaması sonucunda genç futbolcu, Alman Milli Takımı yerine Türk Milli Takımı'nda oynamaya karar verdi'' ifadelerine yer verildi. 
     Çifte vatandaş olan gençlerin 21 yaşına kadar istedikleri ülkenin milli takımlarında oynayabildikleri, ancak bir ülkenin A milli takımında oynadıkları takdirde bir daha başka bir ülkenin milli takımında oynayamadıkları hatırlatılan haberde, Nuri'nin yarın akşam Türkiye'nin Almanya'ya karşı oynayacağı dostluk maçında Türk Milli Takımı'nda yer alması durumunda bir daha Almanya adına oynamasının mümkün olamayacağı kaydedildi. 
     Almanya 17 Yaşaltı Milli Takım Teknik Direktörü Bernd Stöber, Nuri'nin Alman Milli Takımı adına oynamamasının çok üzücü olduğunu belirterek, ''Ancak bunda benim suçum yok. Türk tarafı daha hızlı, etkili ve dikkatli davrandı'' dedi. 
     Nuri'nin babası Savaş Şahin de, oğlunun başlangıçta daha düzenli ve disiplinli olduğu için Alman Milli Takımı adına oynamak istediğini belirterek, ''Türkiye Futbol Federasyonu yoğun şekilde baskı yaparak Nuri'yi ikna etti. Almanlar daha ısrarlı olsalardı oğlum şimdi Almanya adına oynayacaktı'' dedi. 
     Berlin'de yayınlanan B.Z gazetesi de, ''Herkes yetenekli Şahin'in peşinde'' başlığıyla verdiği haberde, Nuri'nin, ''Ben Almanya'da doğdum, ancak kendimi Türk olarak görüyorum. Türk Milli Takımı'na çağrıldığım için gurur duyuyorum'' şeklinde konuştuğu belirtildi. 
     
     ''FARK EDİLMEDEN CENNETTE'' 

     Frankfurter Rundschau gazetesi, ''Fark edilmeden cennette'' başlığıyla verdiği diğer bir haberinde ise, Alman Milli Takımı'nın bu kez İstanbul'a gidişinde büyük bir coşkuyla karşılanmadıklarını yazdı. 
     Alman Milli Takımı'nın ne Atatürk Havalimanı'nda, ne de kaldıkları Çırağan Oteli'nde büyük ilgi gördükleri belirtildi. 
     Bunun yarın akşam Türkiye-Almanya arasındaki karşılaşmayla aynı zamanda oynanacak olan Danimarka-Yunanistan maçının daha önemli olmasından da kaynaklandığı görüşüne yer verilen haberde, sözkonusu karşılaşmanın Türkiye'nin Dünya Futbol Şampiyonası'na katılması açısından önemli olduğu belirtildi. 

     
</TEXT>
</DOC>
