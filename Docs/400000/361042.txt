<DOC>
<DOCNO> 361042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko51.html </URL>
<DATE> 2005/07/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
''Ereğli Ortak Girişim Grubu'' ön yeterlilik için ÖİB'ye başvurdu... 
</HEADLINE>
<TEXT>

     Aralarında Kibar Holding, Auer, Borusan, Fiba Holding, MNG Holding ve KARDEMİR'in bulunduğu ''Ereğli Ortak Girişim Grubu'', ön yeterlilik için Özelleştirme İdaresi'ne ÖİB bugün başvurdu. 
     Ereğli OGG'den yapılan yazılı açıklamada, ERDEMİR özelleştirmesi, özellikle yassı demir çelik ürünlerini yoğun olarak kullanan sektör mensuplarını birinci dereceden etkileyeceği için çeşitli sektör mensupları tarafından Ereğli OGG'nin oluşturulduğu kaydedildi. 
     ''Amacımız kesinlikle yabancı sermayeye karşı çıkmak olarak algılanmamalıdır'' denilen açıklamada, bu OGG'nin bilhassa demir çelik sektöründe faaliyet gösteren veya ERDEMİR'in ürünlerini girdi olarak kullanan sektör mensuplarının bir sorumluluk bilinci çerçevesinde oluşturulduğu vurgulandı. 
     Açıklamada, artık temerküz etmiş olan Türk sermayesi ve uluslararası sisteme entegre olmuş Türk girişimcisinin, önyargısız ve beklenti içinde olmadan, biraraya gelerek ortak bir platformda sermayenin üretkenliğini göstermek zorunda olduğu kaydedildi. 
     Ayrıca, ihracatta önemli paya sahip olan nihai yassı ürün kullanan sektör mensuplarının uluslararası rekabet gücünün artırılması ve konsolidasyon neticesinde büyüyen ve sayısı azalan tedarikçiler karşısında güçlü bir yerel kaynaktan hammadde temin imkanının devamının önem taşıdığı da vurgulandı. 
     
     EREĞLİ OGG'DE KİMLER VAR 

     Tüm bu amaçlar doğrultusunda oluşturulan Ereğli OGG, grup temsilcisi olan Kibar Holding, Turkon A.Ş. ve Tosyalı Holding ile birlikte şu firmalardan oluşuyor 
     ''Atakaş-Şahin A.Ş, Auer A.Ş, Bayraktarlar Holding, Borusan A.Ş, Çebitaş A.Ş, Çemtaş A.Ş, Diler A.Ş, Emek Boru A.Ş, Fiba Holding, İçdaş A.Ş, Kardemir, Kroman Çelik A.Ş, Koçoğlu A.Ş, Metal Sac A.Ş, MNG Holding, Murat Denizcilik, Tezcan Galvaniz A.Ş, Uğur Şirketler Grubu, Yardımcı Denizcilik A.Ş. ve Yıldırım Şirketler Grubu.'' Açıklamada, OGG'nin bu firmalarla sınırlı kalmayacağı, son tekliflerin verileceği Eylül ayına kadar hazırlıklarını tamamlayıp OGG'na katılacak bir çok firmanın bulunduğu da kaydedildi. 
     
</TEXT>
</DOC>
