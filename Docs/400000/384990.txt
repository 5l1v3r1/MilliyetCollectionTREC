<DOC>
<DOCNO> 384990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/ykocaomer.html </URL>
<DATE> 2005/10/08/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
İstanbul Gençlik ve Spor İl Müdürlüğü 
</HEADLINE>
<TEXT>



Daha önce bu sütunlarda "İstanbul Gençlik ve Spor İl Müdürü Tamer Taşpınar engelli sporu ile ilgilenmiyor, destek olmuyor, kendi görevini bize yaptırıyor" dediğimizde bize kızmıştı. Bakalım şimdi ne diyecek 
İstanbul Anadolu yakasındaki tek engelliler spor kulübü olan Anadolu Yakası Özürlüler Spor Kulübü, bundan bir süre önce şahsi girişimlerimizle, sevgili Sadettin Saran'ın destekleriyle, Saran Engelliler Spor Kulübü adını alarak kapanmaktan son anda kurtuldu. Bu kulüp, son yıllarda Kartal Kapalı Spor Salonu'nda antrenman ve maçlarını yapıyordu. Geçtiğimiz hafta İstanbul Gençlik ve Spor İl Müdürlüğü hiçbir bildirim yapmadan bu salonu Jimnastik Federasyonu'na devretti. Araya girdik, görüşmelerini sağladık, Saran Engelliler Spor Kulübü'nün Başkanı Ersin Aydoğdu, İstanbul Gençlik ve Spor İl Müdürlüğü'nde unvanı Spor Şube Müdürü olan Zafer Batar'la görüştü. Zafer Batar, kendilerine "Yakacık'taki İTO Spor Salonu'nda boş saatler olursa, önceden aranarak, belli olmayan bir saatte antrenman yapabilirsiniz" dedi. Bakın şu Spor Şube Müdürü unvanlı adamın söylediklerine Herhalde engelliler basketbolunu, mahallede eskiden oynadığımız "gazozuna maçlar" zannediyor. 
Kulüp Başkanı "O salonda maçlar var, ne zaman biter " dediğinde, "Bilemem, 21.30 - 23.30 gibi saatlerde çalışın" diyor. 
"Bize antrenman saati düşmesi imkansız gibi. Ayrıca salon engellilere uygun değil. Bizim oraya kadar gidip, kış gecelerinde antrenman yapmaya gücümüz yok. Ayrıca maçlarımızı da orada yapmamız mümkün değil" dediğinde, bakın Bay Zafer Batar'ın cevabına "Ne yani kapınıza mı salon yapalım " 
İşte Bay Tamer Taşpınar siz ve ekibinizin engelli sporuna, İstanbul'un Anadolu yakasındaki tek spor kulübüne verdiğiniz değer bu. Sizler hala engelli sporunu, ağabeyleriniz, babalarınız gibi "Allah rızası için" sakatın yaptığı spor olarak görüyorsunuz. Çünkü her ne kadar eski sporcu olursanız olun, spordan işte bu kadar anlıyorsunuz . Zaten siz ve sizin gibiler sayesinde Türk sporu da bugün geldiği noktaya ulaşmıştır. Yasalar, Saran Engelliler Spor Kulübü'ne hafta da en az 2'şer saat antrenman yapmak üzere bir salon tahsisine sizi mecbur kılmaktadır. Bu konunun takipçisi olacağız. 



</TEXT>
</DOC>
