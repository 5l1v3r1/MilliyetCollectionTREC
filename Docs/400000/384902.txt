<DOC>
<DOCNO> 384902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur20.html </URL>
<DATE> 2005/10/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Hrant Dink'e 6 ay hapis cezası 
</HEADLINE>
<TEXT>

     Agos gazetesindeki bir yazıda "Türklüğün tahkir ve tezyif edildiği" gerekçesiyle açılan davada, Fırat Hrant Dink 6 ay hapis cezasına çarptırıldı. Dink’in cezasını erteleyen mahkeme, diğer sanık Karin Karakaşlı’nın ise beraatına hükmetti. 
     Şişli 2. Asliye Ceza Mahkemesi’ndeki duruşmaya, sanık avukatları ile bazı müdahiller katıldı. 
     Duruşmada söz alan sanık avukatları, önceki savunmalarını tekrarlayarak beraat talebinde bulundular. 
     Kararını açıklayan Mahkeme Hakimi, Karin Karakaşlı’nın beraatına hükmetti. 
     Mahkeme, Dink’i ise "yazısının eleştiri amacıyla yapılan düşünce açıklaması niteliğinde olmadığı, aşağılayıcı, incitici nitelikte olduğu" gerekçesiyle 6 ay hapis cezasına çarptırdı. 
     Mahkeme, sabıkasız olması ve ileride bir daha suç işlemeyeceği konusunda oluşan kanaat nedeniyle Dink’in cezasını erteledi. 
     
     DAVANIN GEÇMİŞİ 

     Şişli Cumhuriyet Savcılığı’nca hazırlanan iddianamede, 13 Şubat 2004 tarihli Agos gazetesinde Fırat Hrant Dink tarafından kaleme alınan "Şap parigce" isimli köşede yer alan yazı nedeniyle, Dink ve gazetenin Sorumlu Yazıişleri Müdürü Karin Karakaşlı’nın, "Türklüğü neşren tahkir ve tezyif etmek" gerekçesiyle 3’er yıla kadar hapisle cezalandırılmaları isteniyordu. 
     Önceki celse esas hakkındaki görüşünü açıklayan Cumhuriyet Savcısı Muhittin Ayata ise yeni Basın Kanunu’na göre, Agos Gazetesi Sorumlu Yazı İşleri Müdürü Karin Karakaşlı hakkındaki davanın eser sahibi belli olduğu için ortadan kaldırılmasını talep etmişti. 
     Mütalaasında aynı gazetenin Genel Yayın Yönetmeni olan Fırat Hrant Dink’in kaleme aldığı yazıdan alıntılar yapan Ayata, Dink’in "Türklüğü neşren tahkir ve tezyif etmek" gerekçesiyle cezalandırılmasını istemişti. 
     
</TEXT>
</DOC>
