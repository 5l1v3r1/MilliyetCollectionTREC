<DOC>
<DOCNO> 397105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur09.html </URL>
<DATE> 2005/11/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hava sıcaklığı Perşembe günü hissedilir derecede artacak 
</HEADLINE>
<TEXT>

     Hava sıcaklığının, yarın yurdun batı kesimlerinde, Perşembe ve Cuma günü ise tüm yurtta hissedilir derecede artacağı bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, Balkanlar üzerinden gelen soğuk ve yağışlı hava, bugün yurdun doğu kesimlerinde etkisini sürdürecek. 
     Yurdun batı kesimleri ise bu geceden itibaren orta Akdeniz üzerinden gelen yeni bir ılık ve yağışlı havanın etkisine girecek. Marmara'nın batısı ve kıyı Ege'de bu gece başlayacak yağışlar, yarın Marmara, Kıyı Ege ve Batı Akdeniz kıyılarında yağmur ve sağanak, iç Anadolu'nun kuzeybatısı, Afyonkarahisar, Kütahya ve Bolu çevrelerinde karla karışık yağmur ve kar şeklinde görülecek. Yağışların bu gece ve yarın Marmara'nın batısı ile kıyı Ege'de etkili olması bekleniyor. 
     Perşembe günü ise Marmara, Ege, batı Akdeniz, iç Anadolu'nun batısı ile batı Karadeniz bölgelerinde yağışlar yağmur ve sağanak şeklinde devam edecek. Yağışlar, özellikle Marmara'nın güney ve batısı ile kıyı Ege'de etkili ve sürekli olacak. 
     Rüzgar yurdun batı kesimlerinde Marmara'nın batısı, Ege ve Batı Akdeniz güney ve güneydoğu yönlerden kuvvetli ve kısa süreli fırtına şeklinde eseceği tahmin ediliyor. 
     
     HAVA SICAKLIĞI ARTACAK 
     Hava sıcaklığı yarın yurdun batı kesimlerinde, Perşembe ve Cuma günü ise tüm yurtta hissedilir derecede artacak. 
     Devlet Meteoroloji İşleri Genel Müdürlüğü'nün uyarısında, bugün yurdun doğu kesimlerinde görülecek kar yağışları, buzlanma ve don olayı ile yarın Marmara'nın batısı ve kıyı Ege'de kuvvetli rüzgarla birlikte görülecek etkili sağanak yağışların oluşturacağı olumsuz şartlara karşı sel, su baskını, taşkın, soba zehirlenmeleri vb. ilgililerin ve vatandaşların tedbirli olmaları istendi. 
     
</TEXT>
</DOC>
