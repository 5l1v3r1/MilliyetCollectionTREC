<DOC>
<DOCNO> 350699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko44.html </URL>
<DATE> 2005/06/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Özak 3. Boğaz Köprüsü hakkında konuşmak için şu an erken... 
</HEADLINE>
<TEXT>

     Bayındırlık ve İskan Bakanı Faruk Özak, bakanlığın hizmetlerinin hızla artarak, devam edeceğini belirterek, ''Bu hizmetleri, vatandaşın yöresel taleplerini makul öncelikli sıraya koyarak gerçekleştirmeye çalışacağız'' dedi. 
     Özak, AK Parti Trabzon il ve ilçe teşkilatları ile görüştü. Faruk Özak, görüşmede yaptığı konuşmada, kendisinden önceki bakan Zeki Ergezen'in çok önemli çalışmalar yaptığı ve başarılı hizmetlere imza attığını belirterek, ''Bu bir bayrak yarışı'' diye konuştu. 
     Başbakan'ın önderliğinde Bakanlar Kurulu ve hükümetin çok önemli hizmetler yaptığını, bir istihdam ve güven ortamı yaratıldığını, Türkiye'nin lider ülke konumuna geldiğini ifade eden Özak, yine Başbakan ve Bakanlar Kurulu'nun çok zor dönemde önemli görevler üstlendiklerini ve bu görevleri başarıyla yürüttüklerini kaydetti. 
     
     ''ÜLKEME HİZMET EDERKEN, YÖREME DE HİZMET EDECEĞİM'' 
     ''Ülkeme hizmet ederken, yöreme de hizmet edeceğim'' diyen Özak, ancak Türkiye'nin her bir yöresinin kendileri için eşit ve kutsal olduğunu söyledi. 
     Türkiye'nin büyük ve sorunları çok ama kaynağı da o oranda yeterli ve büyük bir ülke olduğunu belirten Özak, Türkiye'nin bu tempoyla devam etmesi halinde ekonomide dünyada 20. sıralardan 18, 17'lere kadar düşeceğini belirtti. Özak, ''Böylece hep beraber özlediğimiz bir refah toplumu haline geleceğiz. Kişi başına milli geliri 4 bin dolarlardan 5 bin, önümüzdeki dönemde de 10 bin dolarlara getirmeye çalışacağız'' dedi. 
     
     BAYINDIRLIK VE İSKAN BAKANLIĞI ÇALIŞMALARI 
     Bayındırlık ve İskan Bakanlığı'nın önemli yatırımların gerçekleştirildiği bir bakanlık olduğunu hatırlatan Özak, Karayolları Genel Müdürlüğü'nün bölünmüş yol çalışmalarına değindi. 
     Özak, 2.5 yılda Cumhuriyet tarihinde yapılan bölünmüş yoldan çok daha fazlasının gerçekleştirildiğini kaydetti. 
     Karadeniz Sahil Yolu hakkında da bilgi veren Özak, yolun yapımı için gerekli ödenekle ilgili problemin çözüleceğini ve yolu 2006 yılının ortalarında bitirmeyi planladıklarını söyledi. Özak, geçmiş dönemlerde sadece yüzde 48'i yapılan yolun, 2.5 yılda yüzde 52'sini bitireceklerini söyledi. 
     Bayındırlık ve İskan Bakanı Faruk Özak, ayrıca Başbakan ile birlikte bu ayın 24'ünde Trabzon'daki tanjant yolunu açacaklarını bildirdi. 
     Özak, Türkiye'nin depremlerden büyük dersler aldığını ifade ederek, depremde oluşan sorunların deprem sonrası değil, deprem öncesinde çözülmesi çerçevesinde çalıştıklarını kaydetti. 
     
     İLLER BANKASI 
     İller Bankası'nın belediyelerle ilgili çalışmaları hakkında da bilgi veren Özak, bankada bir zihniyet değişimi olduğunu ve bankanın artık faiz alan, para verip belediyeleri bunaltan bir banka anlayışından denetleyen, destekleyen ve ucuz kredi bulan bir yapıya kavuştuğunu söyledi. 
     Bankanın şu an yıllık yüzde 9 faiz uyguladığını bildiren Özak, bankanın belediyelerden 2 katrilyon lira alacağı bulunduğunu ve bu alacakların yüzde 60 ve yüzde 40 şeklinde kesildiğini dile getirdi. ''Bizden önce böyle bir şey katiyen yapılmadı. Başbakanımızın talimatı ve parti programımızdaki slogan çerçevesinde herkese eşit davranmaya çalışıyor, herkese eşit para veriyoruz ve eşit kesiyoruz. Temmuz, Ağustos, Eylül aylarında da yüzde yüz ödeyeceğiz. Çünkü inşaat aylarıdır'' dedi. 
     Özak, İller Bankası'nı belediyelerden para alan değil, para bulan ve veren bir havaya getirmek istediklerini kaydetti. 
     Bakanlığın hizmetlerinin hızla artarak devam edeceğini vurgulayan Özak, Türkiye'yi bekleyen çok hizmet bulunduğunu ve bu hizmetleri, vatandaşın yöresel taleplerini makul öncelikli sıraya koyarak gerçekleştirmeye çalışacaklarını söyledi. 
     Özak, hizmet sırasında rasyonel planlama yapmadan hiçbir parayı harcamayacaklarını kaydetti. 
     
     SORULAR 
     Konuşmanın ardından Özak, gazetecilerin deprem ve 3. köprüye ilişkin çalışmalar hakkındaki sorularını yanıtladı. Özak, depremle ilgili dünya çapında uzman olan Trabzon milletvekili Aydın Dumanoğlu başkanlığında bir kurul oluşturacaklarını ve Türkiye'de deprem konusunda yapılan çalışmaları bir araya getireceklerini ifade etti. Faruk Özak, ''Türkiye deprem ülkesi doğru. Hatalarımız var doğru ama bunları asgariye indirmeye çalışacağız. Bundan sonrası ve evveli için de önlemler almaya çalışacağız'' şeklinde konuştu. 
     Bakan Özak, 3. köprü hakkında gelecek hafta Başbakan ile konuşacaklarını bildirrek, Başbakan'ın ayrıca Tüp Geçiş Projesi bulunduğunu hatırlattı. 
     Bunlarla ilgili çalışmaların yapıldığını kaydeden Özak, şöyle devam etti 
     ''Güzergahı nereden olacak, nasıl olacak Yap-işlet-devret olabilir mi Bütün bunlar için şu an konuşmak erken. Bu konuda uzman Başbakan, İstanbul sevdalısı. O bakımdan Başbakan'ın önderliğinde İstanbul için yapılacak her şeyi planlayacağız.'' 
     
</TEXT>
</DOC>
