<DOC>
<DOCNO> 359148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/dunya/adun.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Londra'yı vurdu 
</HEADLINE>
<TEXT>


İngiltere başkentinin merkezinde 3 metro trenine ve bir çift katlı otobüse birbirinin peşi sıra düzenlenen bombalı saldırılarda yaralı sayısı en az 700 

Nevsal Elevli - Londra 


İngiltere'nin başkenti Londra, peş peşe düzenlenen bombalı terör saldırılarıyla sarsıldı. Londra polisi, kentin kuzeyinde metro hattında 3 trene, yer üstündeyse çift katlı bir yolcu otobüsüne birkaç dakika arayla düzenlenen bombalı saldırılarda en az 37 kişinin öldüğünü, 700'ü aşkın kişinin de yaralandığını bildirdi. Hastane kaynakları, yaralılardan en az 45'inin durumunun ağır olduğunu belirtti. 

G8'le aynı zamanda 
İskoçya'nın Gleneagles kasabasında düzenlenen G8 Zirvesi'nin başlangıcıyla aynı zamana denk düşecek şekilde düzenlenen saldırılar, İngiltere'nin yanı sıra dünyada şok etkisi yarattı. Sorumluluğunu "El Kaide'nin Avrupa Cihadı Gizli Örgütü" isimli organizasyonun köktendinci bir internet sitesinde yayımlanan bildirisiyle üstlendiği saldırıların Londra'nın 2012 Olimpiyatları'na ev sahipliğine seçilmesinden bir gün sonra gerçekleşmesi de dikkat çekti. 
Londra'da dün kent sakinlerinin işlerine gittiği dakikalarda önce metrodan patlama haberleri geldi. Yapılan ilk açıklamalarda, bu patlamaların teknik bir arızadan kaynaklanmış olabileceği belirtildi. Ancak birkaç dakika sonra bir otobüste daha patlama meydana geldiği haberiyle, olayın koordineli terör saldırıları olduğu anlaşıldı. 
İlk patlama haberi Aldgate East İstasyonu'ndan yerel saatle 08.51'de geldi. Diğer patlama haberleri de kısa aralıklarla birbirini izledi. Bir saat içinde kentten, metro ve otobüslerden farklı kaynaklara göre 10'a yakın patlama haberi geldi. Ancak ilerleyen saatlerde 3'ü metroda, 1'i otobüste toplam 4 patlama olduğu anlaşıldı. 
Patlamalar dakika dakika şöyle gerçekleşti 
- 08.51'de Aldgate East - Liverpool Caddesi istasyonları arasında bir trende bomba patladı, 7 kişi öldü. 
- 08.57'de Russell Meydanı - King's Cross istasyonları arasında bir trendeki patlamada 21 kişi öldü 
- 09.17'de Edgware Road İstasyonu'ndaki trende bomba patladı, 7 kişi öldü, 
- 09.47'de Tavistock Meydanı'nda bir otobüste meydana gelen patlamada en az 2 kişi öldü. Kentteki metro seferleri ve kent merkezindeki otobüs seferleri durduruldu. 

İtalya ve Danimarka'ya tehdit 
Saldırıların sorumluluğunu üstlenen "El Kaide'nin Avrupa Cihadı Gizli Örgütü"nün dinci bir internet sitesinde yer alan ve Alman Der Spiegel dergisinin internet sitesinde yer verdiği bildirisinde "İslam ümmeti mutlu olsun. Arap dünyası sevinsin. İngiltere'nin Irak ve Afganistan'da işlediği katliamlara yanıt olarak, İngiltere'nin Siyonist haçlı hükümetine karşı intikam zamanı geldi. Kahraman mücahitler, Londra'da kutsal bir saldırıda bulundu ve şimdi İngiltere, kuzeyden güneye, doğudan batıya acı ve dehşetle yanıyor" denildi. 
Bildiride, İtalya ve Danimarka'ya da Irak ve Afganistan'daki askerlerini geri çekmeleri uyarısında bulunulduğu kaydedildi. 

Londra'da hayat durdu 

Tavistock Meydanı'nda içinde bomba patlayan çift katlı otobüste 2 kişi öldü. Aldgate Metro İstasyonu'nda ise 7 kişinin öldüğü belirtildi. Londra kent merkezi, dün sabah en yoğun saatlerde düzenlenen saldırılardan sonra hayalet kente dönüştü. Mağaza ve bankaların çoğu, erken saatte kapanırken, tiyatrolar da kapatıldı. Ulaşımda yaşanan sorunlar nedeniyle birçok kişi evine yürüyerek dönmek zorunda kaldı. İngiltere Kraliyeti'nin resmi ikametg hı Buckingham Sarayı'nın bayrağı da, saldırılar nedeniyle yarıya indirildi. 

274 istasyonlu metro 

Dünyanın en eski metro sistemi olan Londra metrosu, 400 kilometrelik 12 hatta bulunan 274 istasyonla hizmet vererek günde 3 milyon kişiyi taşıyor. Londra'da her gün 5.4 milyon yolcuyu taşıyan 6 bin 500'ü aşkın otobüs de sefere çıkıyor. Otobüsler, 700'ü aşkın hatta kullanılıyor. 


</TEXT>
</DOC>
