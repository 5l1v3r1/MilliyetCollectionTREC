<DOC>
<DOCNO> 375646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/spo04.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ menajer gibi 
</HEADLINE>
<TEXT>


ADNAN SUNGUR - DHA 


Futbol şubesini kaldırıp, bu görevi kendi üstlenen Trabzonspor Başkanı Atay Aktuğ, zamanının büyük bölümünü tesislerde geçiriyor. Aktuğ, yükünün ağır olduğunu, ancak şikayetinin bulunmadığını söyledi, "Yoruluyorum ama olsun. Zamanı gelince işi uzmanlarına bırakacağım" dedi. 
Güneş'in Futbol A.Ş.'nin başına geçmemesi nedeniyle zorunlu olarak bu sorumluluğu üzerine aldığını ifade eden Aktuğ, "Gelecek olan profesyonel hem transferle, hem ekonomiyle, hem takımla, hem altyapıyla, hem de futbolcu izleme komitesiyle ilgilenecek bir kişi olacak. Ancak bu göreve uygun birisini bulana kadar da sorunlarla ben ilgileneceğim." diye konuştu. 

Kürşat geliyor 

Trabzonspor Teknik Direktörü Şenol Güneş, Erdinç'in cezalı olması nedeniyle savunmada Kürşat'a forma vermeyi hedefliyor. Beşiktaş'tan transfer edilen bu oyuncunun antrenman eksiğini kapatmaya çalışan Güneş, Kürşat'ın Gaziantepspor maçına kadar hazır olmasını istiyor. Bordo - Mavili futbolcu da sorumluluğunun bilincinde olduğunu belirterek, "TSYD Kupası maçlarında, beraber oynayacağım Eller ve Erdinç'i tanımaya çalıştım. Öyle zannediyorum ki uyumlu bir savunma olacağız" dedi. 


</TEXT>
</DOC>
