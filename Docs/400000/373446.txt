<DOC>
<DOCNO> 373446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur35.html </URL>
<DATE> 2005/08/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
İşadamının kaçırılması ile ilgili gözaltına alınan 2 kişi tutuklandı 
</HEADLINE>
<TEXT>

     Antalya’nın Alanya İlçesi’nde, bir işadamını silah zoruyla kaçırarak, parasını gasp ettikleri iddiasıyla gözaltına alınan 2 kişi tutuklandı. 
     Alanya Belediyesi Toptancı Hali’nde kabzımallık yapan Kerim Bayır’ı, önceki gece yarısı evinin önünden silah zoruyla bir otomobile bindirerek kaçırdıkları ve başına silah dayayarak üzerinde bulunan 4 bin YTL’yi aldıkları iddiasıyla polis tarafından yakalanan Mehmet Ali Baykara 21 ve Hüsnü Mezarcı 22 adlı kişiler adliyeye çıkarıldı. 
     Cumhuriyet Savcısı tarafından mahkemeye sevk edilen 2 kişi tutuklanarak, cezaevine gönderildi. 
     Tutuklanan sanıklardan Mehmet Ali Baykara’nın, kaçırılan işadamı Kerim Bayır’ın yanında çalıştığı, kaçırma olayında kullanılan aracın ise kiralandığı bildirildi. 
     
     KAÇIRILAN İŞADAMININ AÇIKLAMALARI 
     Kaçırıldığını iddia ederek, polise başvuran işadamı Kerim Bayır da gazetecilere yaptığı açıklamada, kendisini kaçıranların 40 bin YTL istediğini öne sürdü. 
     Evinin önünden, başına tabancanın kabzasıyla vurularak kaçırıldığını belirten Bayır, şöyle konuştu 
     "Bu kişiler beni otomobille Akseki-Konya yoluna götürerek, ormanlık alanda araçtan indirdiler ve önce üzerimde bulunan 4 bin YTL’yi aldılar, sonra 40 bin YTL fidye istediler. Ben de 15 bin YTL verebileceğimi söyledim. Bunun üzerine bana bir buluşma adresi vererek, serbest bıraktılar. Ben de adresi polise bildirince yakalandılar." 
     
</TEXT>
</DOC>
