<DOC>
<DOCNO> 356323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo47.html </URL>
<DATE> 2005/06/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gürsoy Seyircimizin karşısına yeni transferlerimizle çıkacağız... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, yabancı oyuncu transferinde henüz bir sonuca ulaşılamaması konusunda taraftarların yüreğine su serpti. 
     Bayrampaşa'da bulunan Terazidere Spor Tesisleri'ndeki Galatasaray Futsbol Okulu'nun açılışında yer alan Ergun Gürsoy, transfer çalışmalarıyla ilgili basın mensuplarının sorularını yanıtladı. 
     Transferde yaşanan gecikmeye herkesin alışık olması gerektiğini ifade eden Gürsoy, şöyle konuştu 
     ''Türk takımları, transferi öyle ilk günde bitirebilecek bütçeye sahip değiller. Avrupa'da revaçta olan 5-10 futbolcu var ve onları da aslan payını alan Real Madrid ve Milan gibi kulüpler alıyorlar. Biz ancak onların almak istemediklerini veya onların kadrolarından artan ama büyük oyuncuları alıyoruz. Mesela geçen sene de biz aldığımız oyuncuları ligin başlamasına yakın kadromuza dahil ettik. Şimdi biraz inceliyoruz. Muhakkak seyircimizin karşısına yeni transferlerle çıkacağız. Bundan kimsenin kuşkusu olmasın. Hatta kombine kart satışlarını bile bekletiyoruz'' diye konuştu. 
     Medyada Galatasaray'ın gündeminde oyuncular olarak isimleri geçen Insua ve Kily Gonzales ile ilgilendiklerini belirten Gürsoy, ''Ama bitmemiş transfer için bitti diye konuşmak bize yakışmaz'' derken, Portezli futbolcu Rui Costa için ise olumsuz konuştu. 
     Ayrıca jübile önerileceği açıklanan Bülent Korkmaz'ın durumu için ise Gürsoy, ''Bülent henüz kararını bize bildirmedi. Ne olacağını kestiremiyoruz ama bu seneki kadroda düşünülmüyor'' dedi. 
     
     FUTBOL OKULU AÇTILAR 
     Gürsoy, sarı-kırmızılı futbolcu Necati Ateş ve Yunanistan'ın PAOK takımıyla anlaşan Fatih Akyel ile birlike Terazidere Spor Tesisleri'nde Galatasaray Futbol Okulu'nun açılışına katıldı. 
     Bayrampaşa Belediye Başkanı Hüseyin Berge'nin katıldığı açılış töreninde, futbol okulunun açılış vuruşunu Ergun Gürsoy yaptı. 
     
</TEXT>
</DOC>
