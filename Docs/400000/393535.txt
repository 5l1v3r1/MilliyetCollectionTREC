<DOC>
<DOCNO> 393535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur32.html </URL>
<DATE> 2005/11/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beyazıt'ta YÖK kartışı eylemler 
</HEADLINE>
<TEXT>

     Beyazıt’ta YÖK karşıtı basın açıklamaları ve protesto gösterileri yapıldı. 
     İstanbul Üniversitesi’nin İÜ Beyazıt’taki yerleşkesinin giriş kapısı önüne ilk olarak Eğitim-Sen 6 No’lu Üniversiteler Şubesi üyelerince basın açıklaması yapıldı. 
     Bu sırada, üniversite içinde toplanan bir grup öğrenci de "YÖK’e hayır" şeklinde slogan atarak, ellerinde pankart ve dövizlerle giriş kapısının önüne çıktı. 
     Eğitim-Sen üyeleri basın açıklamasının ardından buradan ayrılırken, öğrenci grubu ise slogan atıp marşlar söyleyerek diğer öğrencileri beklemeye başladı. 
     Bir süre sonra Beyazıt’taki tramvay istasyonu yakınında toplanan yaklaşık 300 kişilik bir grup da ellerinde çeşitli üniversite ve liselerin öğrencileri olduklarını ifade eden pankart ve dövizlerle Beyazıt Meydanı’na yürüyüşe geçti. 
     Burada birleşen gruplar adına YÖK karşıtı basın açıklamaları yapıldı. 
     Türkçe ve Kürtçe sloganlar atıp halay çeken gruptakiler, yaklaşık 1 saat süren eylemin ardından üniversitenin giriş kapısına yöneldiler. 
     Ana giriş kapısından toplu halde içeri girmek isteyen gruptakiler, buna izin verilmeyince tepki göstererek araç giriş kapısına doğru yürüyüşe geçtiler. Araç giriş kapısının bulunduğu sokakta bir süre daha marşlar söyleyen ve slogan atan gruptakiler, daha sonra olaysız şekilde dağıldılar. 
     Protesto gösterileri nedeniyle Beyazıt Meydanı ve çevresinde sabahın erken saatlerinden itibaren polis köpekleri ve panzerlerle takviyeli çevik kuvvet ekipleri ve diğer birimlerden polislerce geniş güvenlik önlemleri alındı. 
     
</TEXT>
</DOC>
