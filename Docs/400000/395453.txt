<DOC>
<DOCNO> 395453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko33.html </URL>
<DATE> 2005/11/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alaton ''Çok zengin olmaktansa çok saygın olmanın keyfini yaşayın'' 
</HEADLINE>
<TEXT>

     Alarko Holding Yönetim Kurulu Başkanı İshak Alaton, ''Çok zengin olmaktansa çok saygın olmanın keyfini yaşayın'' dedi. 
     Alaton, 14. Ulusal Kalite Kongresi'nde düzenlenen ''Kurum ve Bireyler İçin Vizyondan Eyleme'' konulu panelde yaptığı konuşmasına, Türkiye'nin çok heyecan verici bir gelişim içine girdiğini belirterek, ''21. asrın 5. yılında muhteşem bir ufuk görebiliyorum'' sözleriyle başladı. 
     İnsanlar için hedefin ''mutluluk'', şirketler için ise para kazanmak olduğunu dile getiren Alaton, mutlu olmak için felsefeye dayalı bir misyon üretmek gerektiğini söyledi. 
     Paneli dinleyen katılımcılara, ''Öncelikle çok zengin mi, yoksa çok saygın mı olmak istersiniz'' sorusunu soran Alaton, konuşmasını şöyle sürdürdü 
     ''Diyeceksiniz ki hem zengin hem de saygın olmak... Bu mümkün değil mi, mümkün. Ama çok zor, insan zorlanıyor. Yolun başında hem zengin hem saygın olmaya uğraşıyorsun da yolun ortalarına doğru şeytan dürtüyor, insan hırslanıyor, daha çok paraya kavuşmak için olmayacak yollara giriyor. Daha çok zengin olmak uğruna insan, ruhunu şeytana satabiliyor ve saygınlık yok oluyor. Benim önerim saygınlığı tercih etmeniz. Bir noktadan sonra, maddi ihtiyaçlarınızı tatmin ettikten sonra onun dışındaki zenginliğin size hiçbir faydası olmuyor.'' Para biriktirmek kadar kültür birikmenin de gerekliliğinin altını çizen Alaton, kültürlü insan olmanın bireylere toplum içinde saygınlık kazandıracağını anlattı. 
     Para harcarken keyif almanın kültürle mümkün olacağını dile getiren Alaton, ''Kültürü kısıtlı olan insan, bol parası olan, fakat fakir bir insandır. Paranız kısıtlı olsa bile kültürünüzü zenginleştirin. Çok zengin olmaktansa çok saygın olmanın keyfini yaşayın'' diye konuştu. 
     
     FEYHAN KALPAKLIOĞLU 
     Aynı panelde konuşan Yaşar Holding Yönetim Kurulu Başkanı Feyhan Kalpaklıoğlu da Yaşar Grubu'nun çevreye, toplumsal konulara hassas olduğunu söyledi. 
     Grubun temelinde inovasyonun çok önemli yer teşkil ettiğini anlatan Kalpaklıoğlu, Yaşar topluluğunun 60. yılına girerken güçlü bir vizyona sahip olduğunu ifade etti. 
     Kalpaklıoğlu, kurumları, vizyonlarına bireylerin ulaştırdığını, eyleme geçişte ise bireylerin nasıl bir örgüt yapısında olduklarının önem taşıdığını anlattı. 
     Tüketiciye yakın olmanın, onların ihtiyaç ve beklentilerini bilmenin önemine değinen Kalpaklıoğlu, bilinir, güveniler ve güçlü bir marka olmanın da önemli olduğunu belirtti. 
     
     LİDER, SONUCU DEĞİŞTİREN KİŞİDİR 
     Otokoç Genel Müdürü Cenk Çimen de kongrenin ''Liderlik ve Çalışanların Katılımı'' konulu panelinde yaptığı konuşmada, Otokoç ve Birmot'un yılda 300 bin tüketiciye servis imkanı sağladığını, şirketlerin toplam cirolarının ise 1.5 milyar YTL dolayında olduğunu söyledi. 
     Otokoç'un tam anlamıyla bir hizmet şirketi olduğunu, sundukları hizmetin kalitesini artırabilmek için bir yeni bir model denediklerini anlatan Çimen, bu model sayesinde hızla ilerlediklerini, geçtiğimiz yıllarda çeşitli kalite ödüllerine layık görüldüklerini belirtti. 
     Çok kısa sürelerde çok büyük işler yapıldığını dile getiren Çimen, bunda en büyük rolün çalışanlarda olduğunu ifade etti. 
     Bir şirkette liderlik konusunun önemine de değinen Çimen, ''Bizim anlayışımıza göre lider, sonucu değiştirme kabiliyetine sahip olan kişidir'' dedi. 
     
</TEXT>
</DOC>
