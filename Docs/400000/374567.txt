<DOC>
<DOCNO> 374567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/aeko.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, gümrüğe takıldı Türk tekstili kazandı 
</HEADLINE>
<TEXT>


Çin, kotalardan fazla mal gönderince 80 milyon parça tekstil ürünü AB gümrüklerine takıldı. Olay 'tekstil krizi'ne dönüştü. Avrupalı alıcılar siparişlerini çekemeyince panikle Türkiye'ye koşmaya başladı 

Şule Yücebıyık 

Avrupa Birliği'nin AB gümrüklerinde 'kota fazlası' olduğu gerekçesi ile bekletilen Çin tekstil ürünlerinin yarattığı krize çözüm bulunamaması, siparişlerini çekemeyen Avrupalı tekstilcilerin Türkiye'ye koşmasına neden oldu. İstanbul Tekstil ve Hazırgiyim İhracatçıları Birliği İTHİB , Çin mallarının gümrükten çekilmemesi için AB makamları nezdinde girişimlerde bulunurken, tekstil çevreleri İTHİB ve hükümeti bu konuda yetersiz kalmakla eleştiriyor. 
İngiliz basınına göre, İkinci Dünya Savaşı sonrasının en ciddi tekstil krizinin eşiğinde olan Avrupa'da, Çin'den ithal ettikleri malları gümrükten çekemeyen ithalatçıların, kışa yetiştirmek üzere Türkiye'ye yoğun sipariş verdikleri belirtildi. 
Haftalardır AB gümrüklerinde bekleyen 80 milyon adet Çin malı tekstil ürününün, 11 milyon adeti pantolon, 50 milyon adeti ise kazak. Bu malların değerinin ise 1 - 1.5 milyar euro civarında olduğu tahmin ediliyor. 

'Paniğe kapılan geliyor' 
Türkiye Giyim Sanayicileri Derneği TGSD Başkanı Aynur Bektaş, gümrüklerden mallarını çekemeyen Avrupalı ithalatçıların şimdiden 1 milyar doların üzerinde zararları olduğunu belirterek, "Zor durumdaki Avrupalılar, sipariş için Türkiye'ye geliyor. Özellikle pantolon ve kazakta yoğun sipariş hareketliliği görüyoruz" dedi. 
Bektaş, "Genellikle durgun geçen ağustosta, her iki sektör de geçen yıla göre yüzde 19.2 artış kaydetti. Bunun en önemli nedenlerinden biri AB ile Çin arasında yaşanan gümrük krizi. Asıl patlamayı ekimde bekliyoruz" diye konuştu. 
Bektaş, dernek olarak üyelerini 'karaborsacılığa' karşı uyardıklarını da belirterek, "Üyelerimizi, Türkiye'nin fiyat skalasının dışına çıkmamaları için uyardık" dedi. 

İtalya, İngiltere karşı 
AB'nin Ticaretten Sorumlu Komisyon Üyesi Peter Mandelson, krizin yakında çözüleceğini söylerken, kota fazlası Çin mallarının Avrupa' da satışa çıkarılabilmesi için Birlik üyesi 25 ülkenin de onayı gerekiyor. İtalya ve İspanya gibi tekstil üreten Birlik üyeleri, kota fazlası Çin mallarının Avrupa' ya sokulmasına karşı çıkıyorlar. 

'İçeri alınmasın diye çalışıyoruz' İstanbul Tekstil ve Hazırgiyim İhracatçıları Birliği İTHİB Başkanı Süleyman Orakçıoğlu, 'kota krizi'nin sürpriz bir durum olmadığını belirterek, "Şu anda bir bardak suda fırtına koparılıyor. Avrupalı ithalatçılar, AB'nin kota kararına rağmen fazla sipariş verdiler. Çinliler de etik davranmadı ve malları yığdı. Şu anda yapmaya çalıştıkları da kotaları esnetmek" dedi. 
Orakçıoğlu, AB'nin gümrüklerde bekleyen Çin mallarını kabul etmesini engellemek için çaba gösterdiklerini belirterek, "O mallar, içeriye alınırsa, gelecek yıllar için emsal teşkil edebilir. Bu durumdan Türkiye zarar görür" dedi. 
Orakçıoğlu, krizin Avrupalılar'a iyi bir ders olduğunu da vurgulayarak, "Bu korku onlara yeter" diye konuştu. 

Tekstil çevreleri eleştiriyor Tekstil çevreleri, AB ile Çin arasındaki bu krizde, Türkiye'de gerek hükümetin gerekse sivil toplum örgütlerinin etkin davranamadığı görüşünde. İngiltere, Almanya gibi ülkelerin AB'nin gümrükte bekleyen 80 milyon adet malı içeriye alması için kampanya yaptığını, bu durumdan en fazla zarar görecek olan Türkiye'nin ise yeterli lobi yapmadığını belirtiyorlar. 
Görüşlerini aldığımız bir tekstilci, gerek devletin gerekse İTKİB'in Brüksel temsilciliklerinin yaz tatilinde olduğunu kaydetti. 
Tekstilciler, "Şu anda küçük ölçekte siparişler gelebilir ama AB, Çin mallarını içeriye alırsa, Türkiye en az 200 - 300 milyon euroluk bir ihracat fırsatını kaçıracak" diyorlar. 

İhracat, 57 aydır ilk kez geriledi Temmuzda ihracat bir önceki yılın aynı ayına göre yüzde 4 azalarak 5.4 milyar dolarda kalırken ithalat yüzde 8.7 arttı ve 9.5 milyar dolar oldu. 
Türkiye'nin aylık bazda ithalatı bundan önce en son Ekim 2000'de bir önceki yılın aynı ayının altında kalmıştı. İzleyen tüm aylarda Türkiye bir önceki yılın aynı ayına göre daha yüksek ihracat yapmıştı. Devlet İstatistik Enstitüsü'ne göre temmuzda ihracatın ithalatı karşılama oranı yüzde 57 oldu ve uzun bir süredir ilk kez yüzde 60'ın altında kaldı. Temmuzdaki 4.1 milyar dolarlık açıkla ilk yedi aydaki dış ticaret açığı yüzde 23.3 büyüyerek 23.9 milyar dolara çıktı. 
Ocak - temmuz döneminde ihracat 40.6 milyar dolara, ithalat ise 64.5 milyar dolara ulaştı. 


</TEXT>
</DOC>
