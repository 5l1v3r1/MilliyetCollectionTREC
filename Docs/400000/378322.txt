<DOC>
<DOCNO> 378322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun36.html </URL>
<DATE> 2005/09/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Nato ile Rusya, Afganistan'da uyuşturucuya karşı işbirliği yapacak... 
</HEADLINE>
<TEXT>

     NATO ile Rusya, Afganistan’da uyuşturucu kaçakçılığına karşı mücadelede işbirliği yapma kararı aldı. 
     NATO savunma bakanları, Berlin’deki toplantılarından sonra NATO-Rusya Konseyi ile yapılan bir toplantı çerçevesinde Rusya Savunma Bakanı Sergey Ivanov ile bir araya geldiler. 
     NATO Genel Sekreteri Jaap de Hoop Scheffer ve Ivanov, toplantıdan sonra yaptıkları açıklamalarda, Afganistan’daki uyuşturucu kaçakçılığının önüne geçilebilmesi amacıyla sıkı şekilde işbirliği yapma kararı aldıklarını, bu nedenle yakın zamanda Rus uzmanların Brüksel’deki NATO merkez karargahında görüşmeler yapacaklarını bildirdiler. 
     Almanya Savunma Bakanı Peter Struck ise Avrupa’daki NATO Kuvvetleri Başkomutanı James Jones’un, Afganistan’daki NATO misyonunda başkomutanlık görevini üstlenmesinin düşünüldüğünü söyledi. 
     Berlin’deki NATO çevrelerinden edinilen bilgilere göre, savunma bakanları toplantısında, Afganistan’da NATO komutasındaki ISAF misyonuyla ABD’nin terörizme karşı mücadele misyonu arasında daha sıkı işbirliği yapılması yönünde de karar alındı. Söz konusu işbirliğinin ayrıntılarının ekim ayında belirleneceği kaydedildi. 
     Berlin’deki NATO toplantılarına katılan Milli Savunma Bakanı Vecdi Gönül, TSİ 20.45’te Berlin’den Letonya’nın başkenti Riga’ya geçecek. 
     
</TEXT>
</DOC>
