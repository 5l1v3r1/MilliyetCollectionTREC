<DOC>
<DOCNO> 359415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur01.html </URL>
<DATE> 2005/07/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Pendik'te zincirleme kaza 3 ölü, 63 yaralı 
</HEADLINE>
<TEXT>

     Pendik’teki meydana gelen zincirleme trafik kazasında 3 kişi öldü, 63 kişi yaralandı. 
     İstanbul İl Sağlık Müdürlüğü yetkilileri, E-5 Karayolu’nun Pendik Üstkaynarca Mevkii’nde meydana gelen kazanın ardından çevredeki hastanelere kaldırılan yaralıların tedavisinin sürdüğünü belirttiler. Olayın ardından çok sayıda ambulans tarafından çevredeki hastanelere kaldırılan yaralıların sayısının 63 olduğunun belirlendiği kaydedildi. 
     
     HAYATINI KAYBEDENLER 

     Kaza sonrası Kartal Dr. Lütfi Kırdar Kartal Eğitim ve Araştırma Hastanesi’ne kaldırılan İmdat Çebi ve Fadime Kaya hayatını kaybetti. Ağır yaralı olarak aynı hastaneye getirilen Üstün Kanar da bu hastanedeki ilk müdahalenin ardından sevk edildiği Özel Umut Hastanesi’nde tüm çabalara rağmen kurtarılamadı. 
     Kartal Dr. Lütfi Kırdar Eğitim ve Araştırma Hastanesi yetkilileri, yaralılardan 21’inin kendi hastanelerinde bulunduğunu, bunlardan durumu ağır olan bir kişinin ameliyata alındığını, bir kişinin tedavisinin de yoğun bakım servisinde sürdürüldüğünü belirttiler. 
     Bu arada, 18 yaralı da aynı hastanede yapılan ilk müdahalenin ardından başka hastanelere sevk edildi. 
     
     KAZA NASIL OLMUŞTU 

     E-5 Karayolu’nun Pendik Üstkaynarca mevkiindeki kazada, sürücüsü henüz belirlenemeyen 64 KP 472 plakalı sac yüklü TIR, önünde seyreden 34 ZK 6077 plakalı özel halk otobüsüne, daha sonra da köprü altındaki şehirlerarası otobüs yazıhanesinden yolcu almak için bekleyen 34 ZM 5112 ve 61 S 0274 plakalı otobüslere çarptı. 
     TIR’ın çarptığı halk otobüsü kontrolden çıkarak, önce yol kenarında bekleyen vatandaşların arasına, ardından şehirlerarası otobüs yazıhanesine girdi. 
     Bu sırada, aynı yönde hareket halinde olan 34 HAV 18 plakalı kamyonun sürücüsü de kazaya karışmamak için ani fren yapınca, kontrolden çıkan kamyon şarampole yuvarlandı. 

     
</TEXT>
</DOC>
