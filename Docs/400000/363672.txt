<DOC>
<DOCNO> 363672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy13.html </URL>
<DATE> 2005/07/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
AP'nin Türk kökenli milletvekilleri İstanbul'da... 
</HEADLINE>
<TEXT>

     AK Parti'nin daveti üzerine Türkiye'ye gelen Avrupa Parlamentosu AP veya Avrupa'daki ulusal meclislerde görev yapan Türk asıllı milletvekilleri, İstanbul'un tarihi ve turistik yerlerini gezdiler. 
     Geziye saat 10.45'de Sultanahmet'ten başlayan milletvekilleri, çift katlı otobüsle Eminönü, Eyüp, Fatih ve Beyoğlu'nda şehir turu yaptılar. 
     Turun ardından Eminönü Belediye Başkanı Nevzat Er tarafından Topkapı Sarayı içindeki Konyalı Restoran'da verilen öğlen yemeğine katılan milletvekilleri, daha sonra Saray'ı gezdiler. 
     Topkapı Sarayı Müdürü Prof. Dr. İlber Ortaylı, milletvekillerine Harem ve Hazine bölümlerini gezdirerek bilgi verdi. 
     Gezinin ardından basın mensuplarına, ziyarete ilişkin değerlendirmelerde bulunan Sosyal Demokrat Parti Almanya Federal Meclisi Milletvekili Lale Akgün, Almanya'da hem 2.7 milyon Türk'ün sorunlarının hem de Türkiye ile ilgili her türlü konunun kendisine yansıdığını, bu nedenle Türkiye ile kurulacak politik ilişkilerin hem iç hem de dış politikada kendisine katkı sağlayacağını söyledi. 
     
     TERÖR SALDIRILARI 

     Akgün, Londra'daki terör saldırılarına ilişkin sorular üzerine de terör konusunun çok hassas ve ciddi olduğunu, saldırılar sonrası ''İslam'' konusunun Avrupa'da çok önemli hale geldiğini kaydetti. 
     Parti grubunun parlamentodaki İslam sözcüsü olduğunu dile getiren Akgün, şunları söyledi 
     ''Normal İslam'ın, hele Türkiye'de yaşanan İslam'ın terörle alakalı olmadığını anlatmak, bize düşen çok önemli bir görev. Terörü İslam'la izole etmek çok önemli. Yoksa her Müslüman potansiyel terörist olarak görülmeye başlanırsa, bu çok kötü bir gelişme olur ve Avrupa'daki yaşayan insanların yaşamı zorlaşır. Hem terörle savaşmak, hem de ılımlı İslam'ın Avrupa'da artık ciddi bir yeri olduğunu anlatmak lazım. Bugün 3.5 milyonu Almanya'da olmak üzere Avrupa'da 10 milyon Müslüman yaşıyor. Bunların büyük kısmı demokrat insanlar. O demokrat insanların yerini bulması, toplumda İslam'ın 3. din olarak kabul edilmesi, çok önemli adımlar. Bu adımlar atılmadan, 'İslam terörü' denilirse, orada yaşayan insanların hayatı zorlaşabilir.'' 
     
     ''DİKKATLİ KONUŞUN'' BAŞLIKLI HABER 

     Belçika Federal Meclisi Milletvekili Cemal Çavdarlı da bugün bir gazetede ''Dikkatli Konuşun'' başlığıyla yer alan haberin doğru olmadığını, rüyasında bile görse böyle bir başlığa inanamayacağını belirtti. 
     Çavdarlı, ''AK Parti hükümeti, Avrupa'nın farklı ülkelerinde görev yapan, ortak noktası Türkiyeli olan Türk kökenli milletvekillerini tanışmak, konuşmak, diyalog için Türkiye'ye çağırmıştır. Bizim için de bir fırsat olmuştur'' dedi. 
     Türkiye'nin önünde, müzakere sürecinin başlayacağı 3 Ekim tarihi bulunduğunu ve kendilerine de görev yaptıkları parlamentolarda Türk kökenli olmaları nedeniyle Türkiye'nin AB'ye ortaklığına ilişkin görüşlerinin sorulacağını dile getiren Çavdarlı, bu süreç öncesinde şeffaf ve saydam bir ortamda Türkiye'de olup bitenler konusunda konuşacaklarını, tartışacaklarını kaydetti. 
     
     ''TÜRKİYE'NİN BÖYLE BİR LÜKSÜ YOK'' 

     Çavdarlı, ''Türkiye'de sanki enflasyon hallolmuş, refah düzeyi istenilen seviyeye ulaşmış, kişi başına düşen milli gelir 4 bin 200'lerden 24 bin dolara çıkmış gibi akla, mantığa hitap etmeyen, ipe-sapa gelmeyen işlerle uğraşıldığını'' ifade ederek, şunları söyledi 
     ''Adli merciden tutun, medya aracılığıyla insanlara zorla kabullendirilmeye çalışılan, türban ile başörtüsü arasında fark neydi İmam hatipti, meslek lisesiydi... Bugün Avrupa'nın ve Amerika'nın gidişatına yön verenler, siyasetin çizgisini belirleyenlerin yüzde 85'i lider kadrosu Cizvit okullarından, özel kolejlerden, Katolik okullarından mezunlardır. Şu anda Belçika'nın ikinci büyük şehri Anvers'in belediye başkanının çocukları Katolik okuluna gidiyor. 
     Düşünebiliyor musunuz, Türkiye'de Murat Karayalçın'ın, Deniz Baykal'ın çocukları imam hatipe gitse, 'devlet elden gitti, eyvah'... Bu kadar saçma sapan iş olmaz. Bu gibi konuların Türkiye'de hala kaşınması beni son derece üzüyor. Türkiye'nin böyle bir lüksü yok. Sanal korku ortamları, cadı avı, 'eyvah devlet elden gidiyor' diyenler... Bu beyler, yüksek tondan konuşanlar, kendilerini dünyanın sonuna kadar ekstra genli yaratılmış varlıklar olarak, diğer tür insanı adeta mutasyona uğramış görüyorlar. Bunları Türk kökenli milletvekili olarak duyunca üzülüyorum.'' Çavdarlı, Türkiye'nin Ortadoğu, Orta Asya ve İslam dünyasına örnek tek ülke olduğunu ve Avrupa ile ABD'nin jeopolitik ve jeostratejik konumu itibariyle Türkiye'nin değerini çok iyi bildiklerini, bu nedenle Türkiye'yi bir an önce kendi aralarına almak istediklerini söyledi. 
     Geziye, Fatma Pehlivan Belçika , Cemal Çavdarlı Fransa , Emin Özkara Hollanda , Hüseyin Araç Danimarka , Fadime Örgü Hollanda , Nihat Eski Hollanda , Yılmaz Kerimo İsveç ile AK Parti genel başkan yardımcıları Şaban Dişli, Şükrü Ayalan ve Reha Denemeç katıldı. 
     
</TEXT>
</DOC>
