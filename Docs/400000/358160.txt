<DOC>
<DOCNO> 358160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas02.html </URL>
<DATE> 2005/07/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dünya nefesini tuttu Tempel-1 kuyrukyıldızına derin vuruş... 
</HEADLINE>
<TEXT>

     Amerikan Uzay ve Havacılık Dairesi NASA’nın fırlattığı "Deep Impact" uzay aracının bıraktığı sonda, Tempel-1 kuyrukluyıldızında planlanan noktaya başarıyla çarptı. 
     Güneş sisteminin nasıl oluştuğuna dair ipuçları vermesi beklenen proje kapsamında, Ocak 2005’te fırlatılan "Deep Impact" uzay aracı, Tempel-1 kuyrukluyıldızına yaklaşarak, dün TSİ 09.07’de sondayı gövdesinden ayırmıştı. 
     372 kilogram ağırlığında dev bir mermiye benzeyen sondanın, 
     Dünya’dan 134 milyon kilometre uzaklıktaki Tempel-1 kuyrukluyıldızında, tam olarak belirlenen noktaya TSİ 09.00 sularında çarptığı belirtildi. Çarpmanın etkisi ile kuyruklu yıldız üzerinde bir futbol sahası büyüklüğünde delik açıldı. 
     Saatte 37 bin kilometre hızla kuyrukluyıldıza çarpan bakır merminin yörüngesinde, son 90 dakikada 3 kez düzeltme yapıldığı kaydedildi. 
     Mermiye yerleştirilen kameranın, çarpışma anına kadar çektiği görüntüleri, Deep Impact’a göndereceği, bu görüntülerin uzay aracından Dünya’ya iletileceği bildirildi. 
     ABD’nin bağımsızlık gününde bir kuyrukluyıldızı "vuran" uzay aracının yolculuğunun, yaklaşık 333 milyon dolara mal olduğu kaydedildi. 
     Proje sayesinde, evrenin en eski oluşumlarından olduğu düşünülen buz çekirdekli gizemli kuyrukluyıldızların yapısı hakkında daha fazla bilgiye ulaşılabileceği belirtiliyor. 
     Güneş Sistemi’nin ilk evrelerine ait oluşumlar olduğu düşünülen kuyrukluyıldızdan sağlanacak derinlemesine bilgiler, astrofizik için eşsiz değerde malzeme getirebilecek. 
     Bu çalışmayla dünyaya çarpması olası kuyrukluyıldızların nasıl durdurulacağına dair ipuçları da elde edilecek. 
     'Tempel 1', 20 yılda bir dünyanın yakınından geçen kuyruklu yıldızlardan biri. 
     Kuyruklu yıldızın çekirdeğinin 8-14 kilometre boyunda olduğu sanılıyor. 'Tempel 1' kuyruklu yıldızını, Alman gök bilimci Ernst Wilhelm Leberecht Tempel, 1867'de buldu. 
     
</TEXT>
</DOC>
