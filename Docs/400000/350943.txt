<DOC>
<DOCNO> 350943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo15.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandala Doğan freni 
</HEADLINE>
<TEXT>


Sebat-Kayseri maçının İddaa'da geçersiz sayıldığı gün, Galatasaray-Trabzonspor karşılaşmasının da tahtadan çıkarılma teklifini Federasyon İkinci Başkanı Hasan Doğan'ın reddettiği öğrenildi 

HAKAN CAN 


Türkiye'nin aylardır konuştuğu Akçaabat Sebatspor - Kayserispor maçı ile ilgili soruşturma devam ederken, aynı gün başka bir skandalın da son anda önlendiği ortaya çıktı. 
Ayarlanmış maçlar neticesinde trilyonlarca lira kaybetme riskiyle karşı karşıya kalan Spor Toto yetkilileri, Sebat - Kayseri maçını kuponlardan kaldırırken, şüpheli maç sınıfına alınan Galatasaray - Trabzonspor karşılaşmasını da tahtadan çıkarmak istediler. Ancak Futbol Federasyonu İkinci Başkanı Hasan Doğan'ın bu öneriyi kesin bir dille geri çevirdiği ve "Futbolu temizlemeye çalışıyoruz. Türkiye'nin en köklü iki kurumunun maçında şike olabileceği ihtimalini açıklayamayız. Türk futbolunun temizliğini ne içeride, ne dışarıda anlatamayız. Maç tahtadan çıkarılmayacak" dediği öğrenildi. 
Bahis vurgunu planındaki iki maçta da Trabzon takımlarının olması, yaklaşık 300 milyarlık bahisin Trabzon'da oynanması, federasyonu harekete geçirdi. Ve Şike Tahkik Komisyonu önceki gün bu konuyu çözmek için resmen göreve başladı. Başbakanlık'tan bir müfettiş, iki savcı, bir hukukçu ve bir emniyet müdür yardımcısından oluşan 5 kişilik komisyon, yapılan ihbarlar doğrultusunda ihbarcıları, suçlananları, İddaa bayilerini dinleyecek, olayda ismi geçen şahısların telefon görüşmeleri takip edilecek ve bu kez hiçbir şey gizlenmeyecek. 10 gün içinde bitmesi beklenen soruşturma sonrasında Futbol Federasyonu yapacağı toplantının ardından sonuçları ve verilecek cezaları kamuoyuna bildirecek. 


</TEXT>
</DOC>
