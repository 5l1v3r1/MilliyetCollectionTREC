<DOC>
<DOCNO> 364391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko37.html </URL>
<DATE> 2005/07/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Özgörkey Grubu'ndan Antalya'ya yatırım... 
</HEADLINE>
<TEXT>

     Coca Cola İçecek A.Ş İcra Kurulu üyesi ve Özgörkey Holding Yönetim Kurulu Başkanı Armağan Özgörkey, Antalya'dan 6 milyon dolarlık elma ve vişne konsantresi ihraç edeceklerini bildirdi. 
     Armağan Özgörkey, gazetecilere yaptığı açıklamada, Antalya'nın Elmalı İlçesi'nde geçen yıl icralık olan ve uzun zamandır işletilmeyen Meyve Suyu Konstantre Fabrikası'nı, Etap Tarım ve Gıda A.Ş adına 2.5 milyon dolara satın aldıklarını ve bu tesise 1.5 milyon dolarlık yatırım yaptıklarını kaydetti. Fabrikada, Antalya, Burdur, Isparta ve Afyon bölgesindeki elma ve vişneyi değerlendireceklerini anlatan Özgörkey, şunları söyledi 
     ''Antalya ve bölgesindeki illerde üretilen elma ve vişneyi değerlendireceğiz. Yılda 4.5 milyon dolarlık elma, 1.5 milyon dolarlık vişne konsantresi ihraç edeceğiz. Fazla navlun bedeli ödememek için de Antalya Limanı'nı kullanacağız. Dünyada 3-4 büyük konsantre işleyen şirket var. Antalya'dan, Hollanda ve Almanya'ya ihracat yapacağız. Mersin tesislerimiz Antalya'ya uzak olduğu için Elmalı İlçesi'ndeki bu tesisi satın aldık. Antalya ve bölge ekonomisini de katkı sağlayacağız.'' Özgörkey, Mersin'deki tesislerden de İran ve Irak'a meyve konsantresi ihraç edeceklerini vurguladı. 
     
</TEXT>
</DOC>
