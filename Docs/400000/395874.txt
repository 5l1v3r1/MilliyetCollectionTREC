<DOC>
<DOCNO> 395874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur30.html </URL>
<DATE> 2005/11/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ameliyat olan öğretmen sedyeden düştü 
</HEADLINE>
<TEXT>

     Kırıkkale Tıp Fakültesi Hastanesi’nde burun ameliyatı olan bir öğretmenin sedyeden düşmesi sonucu 4 dişi kırıldı, dudağı ve kaşı yarıldı. 
     AA muhabirinin aldığı bilgiye göre, Kırıkkale’nin Sulakyurt İlçesi Çok Programlı Lisesi’nde Felsefe öğretmeni olarak görev yapan Murat Yılmaz, dün Kırıkkale Üniversitesi Tıp Fakültesi Süleyman Demirel Araştırma Hastanesi Kulak Burun Boğaz Bölümü’nde ameliyat edildi. 
     Ameliyatın ardından müşahede odasında sedyede narkozun etkisinin geçmesini bekleyen Yılmaz, bu sırada sedyeden düştü. Kafasını yere çarpan Yılmaz’ın 4 dişi kırıldı, dudağı ve kaşı yarıldı. 
     Hastane görevlilerinin yardımıyla sedyeye konan Yılmaz’a, doktorlar tarafından müdahale edildi. 
     Hastane yetkilileri, Yılmaz’ın açılan kaşı ile patlayan dudağının dikildiğini ve kırılan 4 dişinin ise hastane tarafından yaptırılacağını kaydettiler. 
     Yılmaz’ın şu anda sağlık durumunun iyi olduğunu ifade eden yetkililer, ayrıca olayda ihmali bulunan sağlık görevlileri hakkında gerekli idari soruşturma açılacağını bildirdiler. 
     
</TEXT>
</DOC>
