<DOC>
<DOCNO> 372392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/akyol.html </URL>
<DATE> 2005/08/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Binyılda Türkler ve Kürtler 
</HEADLINE>
<TEXT>


TERÖR örgütü PKK'nın lideri Öcalan'ın savunmalarını kitap halinde yayımlıyorlar. Bunlardan birinde Öcalan, Malazgirt Savaşı'ndan bahsederek diyor ki 
"Kürt ve Türk toplumları birbiriyle ilişki kurarak daha çok uzlaşı mantığı içinde hareket etmekte ve yoğun bir gönüllü asimilasyon yaşanmaktadır. Kürtlerin Türkleşmesi, Türklerin Kürtleşmesi esas eğilim olup, sınırlı beylik çatışmaları dışında bir ırki hatta etnik çatışma yoktur veya çok sınırlıdır..." Özgür İnsan Savunması, Sf. 117 
Öcalan'ın bu sözlerindeki politik-taktik amacı ne olursa olsun, Ziya Gökalp'in de tespit ettiği bir gerçektir ki, tarih boyunca şehirlerde ve ovalarda Kürtler Türkleşti, dağlık ve yaylalık yörelerde Türk aşiretleri Kürtleşti. 
Mükremin Halil, Osman Turan, Faruk Sümer gibi büyük tarihçilerimiz de yazıyor bunu. 
Bu iç içe geçmenin ilk laboratuvarı Doğu Anadolu'dur. 

SELAHADDİN Eyyubi Kürt bir aileden geliyordu, tarihçi Claude Cahen'in de belirttiği gibi, ordusu çoklukla Türkmenlerden, ikinci derece Kürt ve Araplardan oluşuyordu. Eyyubilerin hükmettiği Mısır-Suriye coğrafyası bugün hemen tamamen Arap'tır. 
Selçuklular ise Anadolu'nun kimliğini değiştirdi. 
1071 Malazgirt Savaşı'ndan önce, Kürtler Diyarbakır-Hakk ri coğrafyasında yoğunlaşmıştı, İran'dan batıya, Irak'tan kuzeye gelen Kürt aşiretleri Doğu Anadolu'nun muhtelif yerlerine yerleşiyorlardı. 
Bizans tehdidi altındaydılar Güneydoğu'yu tekrar istila eden Bizans, Mervanilerin başkenti Diyarbekir'i 1063 yılında kuşatmıştı. 
Elbette Türkler ve Kürtler el ele olacaktı. 26 Ağustos 1071'de 200 bin kişilik Bizans ordusunun karşısında, Alpaslan'ın ordusunun mevcudu 50 bindi, bunun 10 bini Kürt'tü. Malazgirt'ten önce de Türkler 1048'de Erzurum'u, 1057'de Malatya'yı, 1059'da Sivas'ı, 1064'te Kars'ı, 1067'de Kayseri, Niksar ve Konya'yı fethetmişler, Bizans'ı iyice sarsmışlardı. Prof. Osman Turan, Selçuklular Zamanında Türkiye, www.otuken.com.tr 
Malazgirt, bütün Anadolu'yu açtı Türkler de, Kürtler de yerleşim yönlerine devam ettiler... 
Claude Cahen de belirtir genelde, fethedilen şehir ve ovalara Türkmenler buna karşılık dağlık ve yaylalık yerlere Kürtler yerleşti, çöle alışkın Araplar Anadolu'ya fazla itibar etmedi. 
Pek çok Hıristiyan da Müslüman oldu, bize karıştı. 
Bu sebeplerle tarihte hafızalarımızı bugün kanatacak hiçbir Türkmen-Kürt savaşı olmadı kaynaştılar, hatta yer yer birbirlerine dönüştüler. 

ÇAĞIMIZDA ise sanayileşme, şehirleşme, ulaşım, ticarileşme gibi sosyolojik dinamikler bu bin yıllık iç içe geçmeyi artık tam bir "nüfus harmanlanması"na dönüştürüyor. 
Bu yeni "orta sınıflaşma" 'uluslaşma' sürecimizde yepyeni bir sosyolojik aşamadır. 
Türkiye çokkültürlüdür evet demokrasimiz bu yönde gelişme seyri izliyor, evet... 
Ama Türkiye siyaseten "iki halklı" kabul edilecekse, bu, kaçınılmaz olarak, bazı illerimizin 'Kürdistan', diğer bütün Türkiye'nin 'Türkistan' olması sürecini ateşler 
Bin yıllık sürecin böyle tersine çevrilmesinin ne büyük facialara yol açacağını belirtmeye gerek bile yok 
Tabii mutlaka Apo'ya bu noktada sorulacak soru vardır 
"Madem bu kadar iç içe geçtiğimizi söylüyorsun artık, öyleyse niye h l kan döküyorsun " 
Türkiye'nin bugünkü yapısı, bayrağı, resmi dili ve vatandaşlık kurumu asla yapay kurgular değildir, bunlar binyılın içinden gelmektedir. 'Hadi olmadı, başka türlü deneyelim denilemez. 
Kürt kimliğinin yok sayılmasının, hatta Tek Parti devrinde ve müdahaleler döneminde ağır surette rencide edilmesinin yarattığı travmayı anlıyorum. Ama bunun çözümü korkunç faciaları tetiklemek değil, bireysel demokratik özgürlükleri, ekonomik refahı, sosyal ve kültürel gelişmeyi hızlandırmak, enerjimizi kan ve gözyaşına değil, birlikte gelişmemize harcamaktır. 



</TEXT>
</DOC>
