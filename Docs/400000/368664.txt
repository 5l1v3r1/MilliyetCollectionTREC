<DOC>
<DOCNO> 368664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy06.html </URL>
<DATE> 2005/08/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
DYP'den hükümete "Merkel" uyarısı... 
</HEADLINE>
<TEXT>

     DYP Genel Başkan Yardımcısı Çağrı Erhan, Türkiye’nin AB üyesi ülkelerdeki "muhtemel iktidar değişiklikleri" karşısında bugünden hazırlıklı olması gerektiğini söyledi. 
     Erhan, yaptığı açıklamada AB’nin bir çok ülkesinde önümüzdeki iki yıl içinde genel seçimlerin gerçekleşmesi ve buna bağlı olarak da iktidar değişikliklerinin beklendiğine dikkat çekti. 
     Özellikle AB’nin iki lokomotif ülkesi Almanya ve Fransa’da gerçekleştirilecek seçimlerin Türkiye-AB ilişkilerinin geleceği açısından büyük önem taşıdığını vurgulayan Erhan, şöyle dedi 
     "Hükümet, uzmanlardan oluşan çalışma grupları kurarak başta Almanya olmak üzere AB üyesi ülkelerde meydana gelebilecek iktidar değişikliklerinin Türkiye’nin AB sürecini nasıl etkileyebileceğini açığa çıkartmayı hedefleyen çok alternatifli strateji belgeleri hazırlamalıdır. Türkiye’nin AB tam üyeliğine karşı çıkan Angela Merkel’in Almanya Başbakanı olması durumunda, Ankara’nın takip edeceği siyaset konusunda bugünden hazırlıklı olması gereklidir." Erhan, büyük devletlerin kısa, orta ve uzun vadeli stratejilerini birtakım muhtemel gelişmeler daha meydana gelmeden oluşturduklarına vurgu yaptı. 
     Erhan, AB Genel Sekreteri Murat Sungar’ın istifasını anımsatarak, "DYP olarak, AKP iktidarının maalesef bu tür alternatifleri oluşturmak bir yana, böyle çalışmalar yapabilecek değerli uzman kadrolarını da gün be gün kaybettiğini üzülerek görüyoruz" dedi. 
     
</TEXT>
</DOC>
