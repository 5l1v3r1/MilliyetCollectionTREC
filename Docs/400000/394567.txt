<DOC>
<DOCNO> 394567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo03.html </URL>
<DATE> 2005/11/13/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
Terim Marşımızın ıslıklanmasıyla başlayan olaylar küfüre kadar vardı 
</HEADLINE>
<TEXT>

     Alim Tunçay AA 

Milli Takımlar Teknik Direktörü Fatih Terim, İsviçre ile oynadıkları karşılaşmada, İstiklal Marşı’nın ıslıklanmasıyla başlayan hadiseler zincirinin kendisine küfüre kadar vardığını söyledi. 
     Terim, milli takımın kamp yaptığı Bellevue Palas Otel’de Türk basın mensuplarına yaptığı açıklamada, dünyanın en medeni ülkesine geldiklerini zannettiklerini ifade ederek, "Gördüklerimiz bizi üzdü. 
     İstiklal Marşı’nın ıslıklanmasıyla başlayan hadiseler zinciri bana küfüre kadar vardı. Maçtan sonra hakemle konuşurken rakibin 9 numaralı oyuncusu Frei küfür etti. Ben hayatım boyunca hiç bir oyuncuyla muhatap olmadım, ancak benim aileme küfür edecek kimse de olmadı "diye konuştu. 
     Terim, karşılaşmadan sonra soyunma odasında Senderos’un da topu kendilerine doğru vurduğunu, ayrıca oyun içinde de zaman zaman İsviçreli futbolcuların agresif hareketler yaptıklarını söyledi. 
     Karşılaşmanın hakeminin Hakan’ın pozisyonundaki penaltıyı vermediğini ifade eden Fatih Terim şöyle konuştu 
     "Karşılaşmada onlar bizden daha istekliydi. Oyuna iyi başladık. 
     İlk yarının son 3 dakikasına kadar 0-0 berabere gidiyordu. Daha sonra Fransa’ya attıkları gole benzer bir gol attılar. 2. yarının ilk 20 dakikasında da biz hamle yaptık ancak sonunda 2. golü yedik. Skor 1-0’ken penaltımız verilse farklı olurdu. Ben Hakan’la konuştum. 
     Televizyondan izleyen arkadaşlara sordum. Hakan orada rakibine dokunmamış ve rakibi eliyle oynamış. Bugün gerçi biz iyi oynamadık. 
     Ama hakem bizim oyunumuzla ilgilenmeyip gördüğünü çalmalıydı. Hakemi bahane etmek istemiyorum ancak bu konuda fazla iyimser değilim. 
     
     "HİÇ BİR ŞEY BİTMEDİ" 

     Fatih Terim 2-0’lık skorun İstanbul’da İsviçre’ye yetmeyebileceğini söyledi. Kesinlikle pes etmeyeceklerini anlatan Terim şunları kaydetti 
     "İstanbul’da bizimle beraber o çoşkuyu yaşayacak, bize inanacak 60 bin kişiye ihtiyacımız var. Erken bulacağımız bir golle olayın seyri değişebilir. Eğer bunun adı mucizeyse onu gerçekleştirmek için her şeyi yapacağız" Terim karşılaşmada bazı oyuncuların beklediği performansı sergileyemediklerini belirterek, "Bazı arkadaşları o coşkuda görmedim. Onlar 1-0’a razıyken, biz 2. golü yedik. Bu affedilecek gibi değil. Bazı arkadaşlarımız burada borçlu oldukları coşkuyu İstanbul’a yansıtacaklar. Belki böyle bitmesi daha hoş olacak. İstanbul’da bize Emre ile Hamit de katılacak. Onlara Fenerbahçe Şükrü Saraçoğlu Stadı’nı dar etmeliyiz"dedi. Terim, bir gazetecinin "Oyuncularınız 1-0’a razıydı, siz de razı mıydınız " şeklindeki sorusu üzerine "1-0’a razı olmadığımı 70. dakikada Halil’i oyuna sokmamdan belli. Ama ondan sonra Ergün’ü alarak arayı kapatmak istedim. 80. dakikadan sonra 1-0 bitmesine razıydım. Çünkü onlar gelmiyorlardı. Fakat aynı topa Ergün ile İbrahim beraber çıktı. Sonra oyuncular ofside diye durdu ve Hüseyin’in ayağından geçen top kalemizde gol oldu" diyerek konuşmasını tamamladı. 
     
</TEXT>
</DOC>
