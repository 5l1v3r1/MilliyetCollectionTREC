<DOC>
<DOCNO> 384087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yasam/axyas01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gastrit bakterisi Nobel kazandırdı 
</HEADLINE>
<TEXT>


Nobel Tıp Ödülü'nü, gastrite yol açan bakteriyi bulan J. Robin Warren ve Barry J. Marshall aldı. Fizik Nobeli de dün 3 bilim adamına verildi 

DIŞ HABERLER SERVİSİ 

Dünyanın en prestijli ödüllerinden Nobel Ödülleri sahiplerini bulmaya başladı. 2005 Nobel Tıp Ödülü, önceki gün Avustralyalı hekimler Barry J. Marshall ile J. Robin Warren'a verildi. İsveç - Stockholm Karolinska Enstitü Nobel Kurulu'nun açıklamasına göre, Marshall 54 ile Warren 68 , 'gastrit ve ülsere bakterinin yol açtığını belirlemeleriyle' büyük ödüle layık görüldü. 
Tam 10 milyon İsveç kronluk yaklaşık 1.75 milyon YTL ödülü paylaşacak Warren ile çalışmalarına yardım eden hekim olan Marshall, 1982'de 'helikobakter pilori' tipi bakteri 'mikrobunun', onikiparmak bağırsağı ve midede iltihaba neden olduğunu belirlediler. 

Hastalarında saptadı 
Perth kentinde patolog olan Warren, hastaların yüzde 50'sinin mide diplerinde oluşan ülserde "helikobakter pilori kıvrım bakterileri"nin etkin olduğunu saptadı. 
Karolinska Nobel Kurulu'nun liyakat kaydına göre, Marshall ile Warren'ın izlediği bakteri, onikiparmak bağırsağı ülserlerinin yüzde 90'ında, mide ülserlerinin de yüzde 80'inde etkindi. Eskiden hayat tarzına, aşırı sinirli olmaya bağlı olduğu zannedilen ülserin antibiyotiklerle kısa tedavi yolunun açılması da, Nobel Kurulu'nun takdirinde önemli yer tuttu. 


İşte 1.75 milyon YTL'lik bakteri 


Midede üreyerek gastrite ve ülsere yol açan 'helikobakter pilori kıvrım bakteriler', Avustralyalı Marshall ile Warren'a tam 1.75 milyon YTL'lik Nobel'i kazandırdı. 


Fizik Ödülü'nü, 2 ABD'li ve bir Alman paylaştı 


Nobel Ödülleri'nden en önemlilerinden sayılan Nobel 2005 Fizik Ödülü de, dün 3 bilim adamı arasında paylaştırıldı. İsveç Bilimler Akademisi, ödülün lazerle çalışan hassas tayfölçerin spektroskopi geliştirilmesine katkıları nedeniyle Amerikalı John L. Hall ve Roy J. Glauber ile Alman Theodor W. Haensch'e verildiğini açıkladı. Dünya yörüngesinde uydulardan yararlanarak küresel yer saptamada da GPS kullanılan lazerle en hassas yer ölçümlerine katkı sağlayan bilim adamı Alman Haensch ile Amerikalı Hall, tayfölçerle optik taramanın geliştirilmesi, Glauber de atomaltı kuantum ışık zerresi parçacığının optik bilimde işlevi konusundaki çalışmaları sayesinde büyük ödüle layık görüldü. 3 bilim adamı, 10 milyon İsveç kronluk yaklaşık 1.75 milyon YTL ödülü paylaşacak. 


</TEXT>
</DOC>
