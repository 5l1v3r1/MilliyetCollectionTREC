<DOC>
<DOCNO> 396746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy13.html </URL>
<DATE> 2005/11/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan Yüksekova'da Hiçbir zaman terör gruplarıyla barışık olamayız 
</HEADLINE>
<TEXT>

     Başbakan Recep Tayyip Erdoğan, teröre bulaşanların her zaman kaybettiğini belirterek, "Terör gruplarının insan haklarıyla ilgili hiçbir özelliği yoktur. Onlar sadece kan ve ölümden zevk alırlar. Ve biz hiçbir zaman terör gruplarıyla da barışık olamayız. Ben halkımı bu noktada net olmaya daha duyarlı olmaya özellikle davet ediyorum" dedi. 
     Şemdinli İlçesi’ndeki incelemelerinin ardından İçişleri Bakanı Abdulkadir Aksu, Adalet Bakanı Cemil Çiçek, Ak Parti Hakkari milletvekilleri Mustafa Zeydan ve Fehmi Öztunç ile birlikte Yüksekova’ya gelen Erdoğan, ilk olarak Hükümet Konağı’nda Kaymakam Aytaç Akgül, Hakkari Belediye Başkanı Metin Tekçe, Yüksekova Belediye Başkanı Salih Yıldız ve kamu kurum, kuruluş amirleriyle görüştü. 
     Erdoğan, daha sonra İlçe Kaymamalığı balkonundan halka hitap etti. 
     Başbakan Erdoğan, konuşmasına, "Teröre çanak tutanlara benim duyarlı halkım hiçbir zaman eyvallah etmeyecektir, etmemelidir. Bunu başarmalısınız" diyerek başladı. 
     Sloganlarla ülke idare etmeyi seven bir insan olmadığını, bu nedenle kimsenin kendilerini sloganlarla idare etmeye kalkmaması gerektiğini dile getiren Erdoğan, kendilerinin işlerini gayet iyi bildiklerini, idari noktada neler yapacaklarını iyi bildiklerini vurguladı. 
     
     "HER ŞEYİ DAYANIŞMA İÇİNDE SÜRDÜRMEK DURUMUNDAYIZ" 
     İlçeye geldiklerinde çeşitli sivil toplum örgütleri temsilcileri, belediye başkanı, kaymakam ile görüştüklerini kaydeden Erdoğan, "Hükümet olarak bu olayları sonuna kadar takip edeceğiz. İlk andan itibaren bölgeye müfettişler gönderdik. Bu olayları hep birlikte başarmamız gerekiyor. Bizler her şeyi dayanışma içinde sürdürmek durumundayız" dedi. 
     Eğitim alanında önemli sıçramalar yaşandığını, Türkiye’nin dört bir yanındaki bütün okullara aynı anda internet ağı hizmetini getirdiklerini bildiren Erdoğan, ancak bunların yeterli olmadığını, sağlık alanındaki sorunların da giderilmeye çalışıldığını belirtti. 
     Kendilerinin çok farklı bir ülke devraldıklarını, borçlarla devraldıkları ülkenin şu an çok farklı bir konuma geldiğini kaydeden Erdoğan, bölgeler arası geri kalmışlığı, dengesizliği ortadan kaldıracaklarını dile getirdi. 
     Teşvik Yasası’nın bölgeler arası dengesizliği ortadan kaldırmak amacıyla çıkardıklarını ifade eden Erdoğan, bunun kendilerinin pozitif ayrımcılığı olduğunu söyledi. 
     
     İŞADAMLARINA ÇAĞRI 
     Yüksekovalı işadamlarına seslenen Erdoğan, ilçeye yatırım yapmaları gerektiğini belirterek, buradaki insanların iş sahibi olması konusunda çağrıda bulundu. 
     Hangi dinden, hangi mezhepten olursa olsun bütün vatandaşların kendi güvenceleri altında olduğunu, inançlarını istediği gibi yaşayabileceğini belirten Erdoğan, bunun tarih boyunca aldıkları terbiyenin gereği olduğunu söyledi. 
     Başbakan Erdoğan, konuşmasını şöyle sürdürdü 
     "Terör hiçbir zaman barışın zemini değildir. Dünyada terörle hiçbir yere varılmamıştır. Teröre bulaşanlar her zaman maalesef kaybetmişlerdir. Bunu böyle bilmelidirler. Bu konuda şu anda bu duyarlılığı göstermeyenler, bu hassasiyeti göstermeyenler bellidir. 
     Terör gruplarının insan haklarıyla ilgili hiçbir özelliği yoktur. 
     Özgürlüklere saygısızdılar. Özgürlüklere saygıları yoktur. Onlar sadece kan ve ölümden zevk alırlar. Ve biz hiçbir zaman terör gruplarıyla da barışık olamayız. Ben halkımı bu noktada net olmaya daha duyarlı olmaya özellikle davet ediyorum. İnşallah barışın, kardeşliğin, dostluğun neler kazandıracağını çok iyi göreceğiz. Çünkü kinle nefretle Türkiye bir yere varamadı. Bundan sonra da varamayacaktır, bunu da böyle bilmemiz lazım. İnşallah aydınlık yarınlar yakındır." Başbakan Erdoğan’ın konuşması sırasında çeşitli sloganlar atıldı. 
     
</TEXT>
</DOC>
