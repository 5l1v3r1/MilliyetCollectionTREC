<DOC>
<DOCNO> 365701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo14.html </URL>
<DATE> 2005/07/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kırkpınar'da doping iddiası 
</HEADLINE>
<TEXT>

     Tarihi Kırkpınar Yağlı Güreşleri'nin Başpehlivanlık kategorisinde üçüncü olan Ahmet Yavuz'un doping yaptığı iddia edildi. 
     Edirneli güreşçi, doping yapmadığını belirterek sadece doktorunun verdiği soğuk algınlığı hapını kullandığını, doktorunun uyarısına rağmen ilaçların doping etkisi yapabileceğini tahmin edemediğini söyledi. 
     
     "Reçetesi var" 
     Ahmet Yavuz, müsabakalardan 20 gün önce İsviçre'ye gittiğini, geriye döndüğünde ise hava değişikliğinden dolayı rahatsızlandığını, bu yüzden de kendisine soğuk algınlığı hapı verildiğini belirtti. 
     Yavuz, "güreş sporunu çok seviyorum. Bu tür bir olayın çıkması da beni son derece üzdü. Doktorumun verdiği ilaçların reçetesini saklıyorum" dedi. 
     Kendisine Güreş Federasyonu'ndan doping kullandığına ilişkin herhangi bir yazı gelmediğini belirten Yavuz, en kısa zamanda Ankara'ya giderek konuyu yerinde takip edeceğini söyledi. 
     Yavuz, Tarihi Kırkpınar Yağlı Güreşleri'nden sonra Tekirdağ'ın Çorlu ve Çerkezköy ilçeleri, Balıkesir ve İstanbul Silivri'de düzenlenen güreş etkinliklerine katıldığını, bu etkinliklerin üçünde başpehlivan olduğunu söyledi. 
     
     İki yıl ceza alabilir 
     Yavuz'a yapılan doping kontrolünde A numunesinde nandrolone ve efedrin maddelerine rastlanmıştı. Yavuz'un B numunesinin pozitif çıkması durumunda ise iki yıl spordan men cezası alabileceği belirtildi. 
     
</TEXT>
</DOC>
