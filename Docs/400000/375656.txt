<DOC>
<DOCNO> 375656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/yasam/axyas01.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı destekli maganda 
</HEADLINE>
<TEXT>


Buldan'daki kurtuluş töreninde havaya ateş açan belediye çalışanı Yazıcıoğlu gözaltına alındı. Yazıcıoğlu, MHP'li Başkan Başbuğ'un "Ateş için talimat verdim" demesi üzerine serbest kaldı 

ÖZCAN DURUSOY Denizli DHA 

Buldan Belediye Başkanı MHP'li Temel Başbuğ, ilçenin kurtuluş günü kutlamaları sırasında havaya av tüfeğiyle ateş açtığı için gözaltına alınan belediye çalışanı Ali Yazıcıoğlu için Emniyet Amiri Serhat Kasım Örklü'nün üzerine yürüdü. Başbuğ, kutlamalarda ateş açılmasının gelenek olduğunu söyleyerek, "Benim talimatımla ateş etti" dedi. 
Buldan'ın düşman işgalinden kurtuluşunun 83. yıldönümü dün ilçe stadında törenle kutlandı. Denizli Valisi Gazi Şimşek ve İlçe Kaymakamı Bilal Çelik'in de katıldığı kutlamada, askeri geçit töreninden sonra halkoyunları ekipleri gösteri yaptı. 
Kutlamalar sırasında, Buldan Belediyesi'nde çalışan işçi Ali Yazıcıoğlu, havaya av tüfeğiyle ateş açmaya başladı. İlçe Emniyet Amiri Serhat Kasım Örklü'nün talimatıyla polis memurları, Yazıcıoğlu'nu gözaltına aldı. 

Polisin üzerine yürüdü 
Protokol tribününde Vali Şimşek'in yanında oturan Başbuğ, bu sırada yerinden fırlayarak Örklü'nün üzerine yürüdü. Başbuğ, "İşçimi gözaltına alamazsınız. Onun silah atması için ben emir verdim. Yapılan kutlamalarda bu silah her yıl atılır, bu gelenektir" dedi. 
Örklü, Başbuğ'a yanıt vermezken, araya Kaymakam Bilal Çelik girerek ortamı yumuşattı. İlçe Emniyet Amirliği'ne götürülen Yazıcıoğlu hakkında yasal işlem yapılmadı. Serbest bırakılan Yazıcıoğlu'nun talimat üzerine silahla ateş açtığı, Kaymakam'ın da devreye girmesiyle hakkında yasal işlem yapılmadığı belirtildi. 



</TEXT>
</DOC>
