<DOC>
<DOCNO> 390124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko11.html </URL>
<DATE> 2005/10/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Faiz dışı fazlaya 700 milyon YTL'lik revizyon... 
</HEADLINE>
<TEXT>

     Bu yıl 24 milyar 44 milyon YTL olması öngörülen IMF tanımlı faiz dışı bütçe fazlasının, bu rakamın 695 milyon YTL altında kalacağı belirlendi. Bu nedenle, niyet mektubuyla IMF’ye taahhüt edilen 30.5 milyar YTL’lik konsolide kamu sektörü faiz dışı fazlası hedefinin gerçekleştirilebilmesi için bütçe dışında konsolide kamu sektörü kapsamında yer alan KİT’ler, İşsizlik Sigortası ve bütçe dışı fonların toplam faiz dışı fazlasının 7.1 milyar YTL düzeyinde gerçekleşmesi gerekecek. 
     Hükümet, birinci ve ikinci gözden geçirme çalışmaları çerçevesinde IMF’yle yürüttüğü temaslar ve 2006 yılı bütçe hazırlıkları çerçevesinde 2005 yılı bütçe gerçekleşmelerini revize ederken, IMF tanımlı konsolide bütçe faiz dışı fazlasının hedeflenenin altında kalacağı belirlendi. 2005 yılı bütçesi için öngörülen 24 milyar 44 milyon YTL’lik IMF tanımlı faiz dışı fazlanın, faiz dışı giderlerdeki artış nedeniyle 23 milyar 349 milyon YTL’de kalacağı anlaşıldı. 
     Böylece başlangıcta yüzde 5 olarak öngörülen IMF tanımlı konsolide bütçe faiz dışı fazlasının GSMH’ye oranının 4.81 düzeyinde kalacağı belirlendi. 
     Eski bütçe tanımına 2006 yılı konsolide bütçede faiz dışı fazlasının da ulusal gelirin yüzde 4.77’si düzeyinde gerçekleşmesi planlandı. Bütçedeki IMF tanımlı faiz dışı fazla kaleminde revizyona gidilmesi, niyet mektubunda performans kriteri olarak yer alan sınırların bütçe dışında yer alan KİT’ler, İşsizlik Bigortası ve bütçe dışı fonlardan elde edilecek performansla karşılanacağını ortaya koyuyor. 
     IMF niyet mektubunda konsolide bütçe kümülatif faiz dışı fazla kaleminin yılsonunda 30 milyar 460 milyon YTL olması gösterge niteliğinde hedef olarak ortaya konulmuştu. 
     Ulusal gelirin yüzde 6.5’i düzeyindeki faiz dışı fazla hedefi, yüzde 5’i bütçeden, yüzde 1.5 de KİT’ler, İşsizlik Sigortası ve bütçe dışı fonlardan sağlanacak faiz dışı fazla kalemine dayanıyor. Söz konusu kuruluşların bu yıl 6 milyar 416 milyon YTL faiz dışı fazla vermesi öngörülüyordu. Ancak 
     bütçe için faiz dışı fazla kaleminde indirime gidilmesi nedeniyle yılsonu kümülatif faiz dışı fazla hedefinin tutturulabilmesi için bütçe dışındaki kuruluşların faiz dışı fazlasının 7 milyar 111 milyon YTL’ye çıkarılması gerekecek. Maliye tanımlı faiz dışı fazla rakamının ise 2005 yılı başında öngörülen düzeyin üzerine çıkacağı hesaplandı. Buna göre yıl başında 27 milyar 303 milyon YTL olarak tahmin edilen Maliye tanımlı fiz dışı bütçe fazlasının ise 31 milyar 58 milyon YTL olarak gerçekleşeceği hesaplandı. Maliye tanımlı faiz dışı fazlanın 3 milyar 755 milyon YTL yukarıya çekilmesiyle ulusal gelire oranı da yüzde 6.4’e çıktı. Eski bütçe tanımına göre 2006 yılı için Maliye tanımlı bütçede faiz dışı fazla kaleminin 2005 yılı gerçekleşme tahminine göre yüzde 2.73 oranında artarak 31 milyar 135 milyon YTL olması öngörülüyor. Hükümetinin, faiz gideri kalemini ise yaklaşık 10 milyar YTL fazla öngördüğü ortaya çıktı. Geçen yılın Ocak- Ekim döneminde yüzde 26.1 olan bileşik faiz oranlarının bu yılın aynı döneminde yüzde 17.8’e düşmesi öngörülen faiz harcamalarında düşüşe neden oldu. 2005 yılı bütçesine 56 milyar 440 milyon YTL ödenek ayrılan faiz ödemelerinin yılsonununda 9 milyar 706 milyon YTL’lik olumlu bir sapmayla 46 milyar 734 milyon YTL düzeyinde kapatması öngörüldü. Faiz dışı harcamaların ise başlangıçtaki ödeneklere göre 460 milyon YTL fazlalıkla 99 milyar 648 milyon YTL düzeyinde kapatması öngörülüyor. Faiz ödemelerindeki azalma nedeniyle bütçe giderlerinin başlangıçtaki öngörünün 9 milyar 246 milyon YTL altında kalacağı hesaplanıyor. 

ANKA 
     
</TEXT>
</DOC>
