<DOC>
<DOCNO> 353290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo14.html </URL>
<DATE> 2005/06/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şahin Fatih ve Gökdeniz konusunda kulübe gelen resmi bir teklif yok 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fatih ve Gökdeniz'in transferi konusunda bordo-mavili kulübe resmi transfer önerisi gelmediğini söyledi. 
     Şahin, AA muhabirine yaptığı açıklamada, Fatih ve Gökdeniz'in sözleşmeleri süren oyuncular olduğunu belirterek, ''Avrupa'daki takımlar, daha çok bonservisi elinde olan oyunculara yöneliyorlar. Fatih ve Gökdeniz konusunda kulübe gelen resmi bir teklif yok. Teklif gelmemesinin de bu futbolcuların kalitesiyle ilgisi yok'' dedi. 
     Fatih ve Gökdeniz'e daha önceden, eğer Avrupa'dan ciddi teklif gelmesi halinde transferlerine izin verebilecekleri biçiminde sözlerini bulunduğunu belirten Şahin, şöyle devam etti 
     ''Ancak dediğim gibi ciddi teklifler olacak. Menajer aracılığıyla değil, kulübe başvuruda bulunulmalı. Şu ana dek bir teklif gelmedi. Futbolcular da artık Avrupa Şampiyonlar Ligi'ne nasıl gireriz, onu düşünüyorlar. Bu saatten sonra da teklif gelirse, kesin olarak söylemiyoruz, ama transferleri zor gözüküyor. Önümüzde Avrupa Şampiyonlar Ligi maçları var ve böyle oluşabilecek transferler olumsuzluğa neden olabilir.'' Trabzonspor'un iyi kadrosu bulunduğunu ve 2-3 yabancı oyuncu transferi yapacaklarını ifade eden Şahin, ''Son 2 sezonda şampiyonluğu kıl payı kaçırdık. Bunu tüm Türkiye gördü. Bu yılki sloganımız ise 'Şimdi Trabzonspor'un şampiyonluk zamanı' olacak'' diye konuştu. 
     
</TEXT>
</DOC>
