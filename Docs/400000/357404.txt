<DOC>
<DOCNO> 357404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo15.html </URL>
<DATE> 2005/07/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şenol Güneş Fatih Tekke'nin dünya karmasına gitmesini ben istemedim 
</HEADLINE>
<TEXT>

     Trabzonspor Teknik Direktörü Şenol Güneş, ''Fatih Tekke'nin Dünya Karmasına gitmesini ben istemedim'' dedi. 
     Trabzonspor'un 11 gün süre Gerede kampını tamamlamasının ardından basın toplantısı düzenleyen Trabzonspor Teknik Direktörü Şenol Güneş, Gerede kampının 11 gün sürdüğünü ve 23 antrenman yaptıklarını belirterek, ''Gerede kampında fiziki olarak hazırlandık. Kamp süresi boyunca bir olumsuzluk yaşamadık. Gerede kampında iyi bir alt yapı oluşturduk. Takıma yeni katılan oyuncular iyi bir uyum dönemi geçirdi'' diye konuştu. 
     Dünya Karmasına seçilen Kamptan Fatih Tekke'nin hazır olmadığını kaydeden Güneş, şöyle konuştu 
     ''Fatih Teke'nin Şampiyonlar Ligi'ne hazır olabilmesi için sürekli çaba sarfediyoruz. Bu şekilde devam ederse maçlarda oynayabilir. Fatih, Dünya Karmasına gitmek istediğini belirtti ama ben hazır olmadığını söyledim. Fatih'in kuvvet kaybı sorunu var. 
     Gerede kampından sonra futbolcular bir gün izinli, ardından Pazar günü 23 kişilik kadro ile İsviçre'ye hareket edeceğiz. Karel hariç hepsi bizimle gelecek. İsviçre'de 5 hazırlık maçı yapacağız. Burada saha idmanlarına ve taktik ağırlıklı çalışmalara ağırlık vereceğiz. 
     Karel ve Petkovic'in gitmesi söz konusu. Bunlar çok değerli oyuncular. 
     3 yeni transfer bekliyoruz. İkisi ile anlaşma sağlandı. Anlaşmaları tamamlandıktan sonra transferler kampa katılacak. En az transferi biz yaptık, iyi transferler yapmaya çalıştık. 
     Alpay'ın transferi konusunu gündeme getirmedim. Bize hazır ve oynayabilecek oyuncular gerek. Alpay hazırım oynayabilirim diyorsa bu konu düşünülmeli. 
     Kıbrıs Rum kesimi takımını izleyeceğiz. Maç yapacağımız sahayı daha önce gördüm. 70 yıllık güzel bir saha, serin bir havası olan bir alan. Rakibimiz güçlü, Kendi liglerinde 12 sırada olabilir ama liderle arasında puan farkı fazla yok. Diğer rakibimiz de güçlü bir takım. Biz, iki rakibimizi de yenecek güçteyiz ve maçları kazanmak zorundayız.'' 
     
</TEXT>
</DOC>
