<DOC>
<DOCNO> 350861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas16.html </URL>
<DATE> 2005/06/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dünya çapındaki bir grip salgını, milyonları öldürebilir 
</HEADLINE>
<TEXT>

     Almanya'nın Leipzig kentinde görevli enfeksiyon uzmanı Prof. Bernhard Ruf, dünya çapında ortaya çıkabilecek bir grip salgınında milyonlarca insanın ölebileceğini söyledi. 
     Ruf, Hamburg kentindeki bir kongrede yaptığı konuşmada, sorunun, ''Influenza'' adı verilen büyük grip salgınının ortaya çıkıp çıkmayacağı değil, ne zaman çıkacağı olduğunu belirterek, ''Dünya çapındaki bir grip salgınında milyonlarca insan ölebilir. Sadece Almanya'da 160 bin kişi hayatını kaybedebilir'' dedi. 
     Almanya'nın böyle büyük boyutlu bir salgına hazırlıklı olmadığını ifade eden Ruf, aşıların da böyle bir salgın karşısında ancak kısıtlı şekilde etkili olabileceğini kaydetti. 
     ''Influenza'' salgını tehlikesinin, dünyada gittikçe daha yoğun olarak ortaya çıkan agresif grip virüslerinden dolayı daha da arttığını belirten Ruf, Almanya'da normal grip salgını yaşanan yıllarda yaklaşık 8 bin kişinin hayatını kaybettiğini, özellikle yaşlıların tehdit altında olduğunu söyledi. 
     Ruf, son zamanlarda yapılan çalışmalar sayesinde tedavi için yeni bir ilaç geliştirildiğini, ancak bunun asgari düzeyde Almanya'da depolanabilmesi için en az 500 milyon avro'ya ihtiyaç olduğunu kaydetti. 
     
</TEXT>
</DOC>
