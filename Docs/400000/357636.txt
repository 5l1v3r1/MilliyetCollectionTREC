<DOC>
<DOCNO> 357636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko11.html </URL>
<DATE> 2005/07/02/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Balkaner'in antika koleksiyonu satışa sunuldu 
</HEADLINE>
<TEXT>

     El konulan Yurtbank'ın eski sahibi Ali Avni Balkaner'in TMSF'ye devrolunan 200 parçalık antika ve tablo koleksiyonu, Antik A.Ş'de düzenlenen müzayedeyle satışa sunuldu. 
     Antik A.Ş'nin 234. müzayedesinde, birçok eserin artırmada başlangıç fiyatlarının birkaç katına kadar fiyatlarla alıcı bulduğu dikkati çekti. 
     Bunlardan 1.000 YTL başlangıç fiyatlı ''çift tuğralı gümüş çerezlik'' 5 bin 500 YTL'ye, 2 bin YTL başlangıç fiyatlı ''savatlı gümüş tepsi ve Kur'an-ı Kerim muhafazası'' 25 bin YTL'ye, 5 bin YTL başlangıç fiyatlı ''Sultan Abdülmecid tuğralı porselen aşurelik'' 30 bin YTL'ye, 20 bin YTL başlangıç fiyatlı ''porselen plakalı bronz sekreter'' 72 bin YTL'ye alıcı buldu. 
     Müzayedede en düşük fiyatlı parçalar 500 YTL'ye satılan 2 adet ''kristal camlı kültablası'' ile 1.400 YTL'ye satılan ''marköterili sehpa'' olurken, 210 bin YTL'ye alıcı bulan Fabius Brest'in ''Sokak İçi'' adlı yağlıboya tablosu ise müzayedenin en pahalı eseri oldu. 
     Müzayedede, bu eserden daha yüksek bir başlangıç bedeli ile satışa sunulan Fausto Zonaro'nun ''peyzaj''ı 200 bin YTL'ye, Hikmet Onat'ın ''Üsküdar'' adlı yağlıboya tablosu 180 bin YTL'ye, François Prieur Bardin'in ''Üsküdar'dan Dolmabahçe'ye Bakış'' adlı yağlıboya tablosu ise 125 bin YTL'ye satıldı. 
     
</TEXT>
</DOC>
