<DOC>
<DOCNO> 351888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo18.html </URL>
<DATE> 2005/06/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Özdemir Emre'nin transferi için Daum'un raporunu bekliyoruz 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, transfer çalışmaları için teknik direktör Christoph Daum'un yönetime bu hafta sonunda raporunu sunacağını söyledi. 
     Nihat Özdemir, AA muhabirine yaptığı açıklamada, henüz Christoph Daum'dan rapor almadıklarını ifade ederek, ''Hocamız bu hafta sonunda raporunu yönetime sunacak. Yönetim kurulumuz da 20 Haziran Pazartesi günü yapacağı toplantıda Daum'un raporunu görüşecek'' diye konuştu. 
     İtalya'nın FC Inter takımında forma giyen Emre Belözoğlu'nun transferiyle ilgili çalışmaların sürdüğünü belirten Özdemir, Emre'nin transferi için de Daum'un raporunu beklediklerini bildirdi. 
     Özdemir, basında yer alan yabancı oyuncu isimlerinin hiçbirinin doğru olmadığını vurgulayarak, ''Anelka ve Luciano'nun Avrupa Birliği statüsünde oynaması için federasyona başvuru yapmıştık. Yabancı oyuncu transferi için federasyonun kararını bekliyoruz'' dedi. 
     Özdemir, takımın yeni sezon için kamp programı ve hazırlık maçlarının henüz belli olmadığını da kaydederek, ''Kamp yeri ve hazırlık maçı programı belli değil. Takım 15 gün İstanbul'da çalışacak daha sonra temmuz ayında yurtdışında kamp yapacak'' diye konuştu. 

     
</TEXT>
</DOC>
