<DOC>
<DOCNO> 366885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/siyaset/axsiy02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türk düşmanı ırkçıları görmüyor' 
</HEADLINE>
<TEXT>


Türkiye, Türk düşmanı açıklamalarda bulunan Bulgar ATAKA partisini AB'ye şik yet etti. ATAKA, "Bulgaristan Bulgarlarındır", "Türkler Türkiye'ye" diyor 

UTKU ÇAKIRÖZER Ankara 


Türkiye, Bulgaristan'da yapılan son seçimlerde parlamentoya giren ATAKA partisinin ırkçı ve Türk düşmanı açıklamalarını AB gündemine taşıdı. Ancak aradan geçen 40 günde AB kanadından herhangi bir tepki gelmemesi, Ankara'da rahatsızlık yarattı. 
Bulgaristan'da 25 Haziran'da yapılan seçimlerde yüzde 8 oy alan ATAKA'nın "Bulgaristan Bulgarlarındır", "Türkler bizi yönetemez", "Türkler Türkiye'ye" vb. açıklamaları ve iktidar olmaları halinde Türk isimlerinin kullanımını yasaklayacakları ifadelerine, AB kurumlarından ve 25 üye ülkeden hiçbir tepki gelmedi. 
AB Komisyonu, Sofya'daki AB Temsilciliği ile dönem başkanlığını yürüten Londra, AB adayı bir ülkedeki ırkçı açıklamalara ses çıkarmadı. ATAKA'nın Bulgar Meclisi'ndeki güven oylamaları sırasında da söylemini sürdürmesi ve Türklerin ağırlıkta olduğu Hak ve Özgürlükler Hareketi'nin HÖH yer alacağı koalisyonu engellemesi sonrası Ankara geçen hafta harekete geçti. Türkiye'nin Brüksel'deki AB Daimi Temsilciliği'nin, AB Komisyonu Londra Büyükelçiliği'nin de AB Dönem Başkanı İngiltere Dışişleri Bakanlığı'na başvuruda bulunarak, "ATAKA'nın ırkçı söylemlerine dikkat çektiği" öğrenildi. 
Türkiye'nin Sofya Büyükelçiliği de, Bulgaristan Dışişleri Bakanlığı nezdinde girişimlerde bulundu. 
Avusturya'da aşırı sağcı Jörg Haider'e karşı 1999'da güçbirliği yaparak, yaptırımlarla koalisyondan istifa etmesini sağlayan AB'nin, benzer açıklamalarını sürdüren ATAKA'ya hiçbir tepki göstermemesi, Ankara'da "çifte standart" eleştirilerine yol açtı. Türkiye'nin Brüksel ve Londra'daki girişimlerine de henüz bir yanıt verilmedi 


</TEXT>
</DOC>
