<DOC>
<DOCNO> 351032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko18.html </URL>
<DATE> 2005/06/11/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Uluslararası Hidrojen Enerjisi Kongresi ve Fuarı, İstanbul'da yapılacak 
</HEADLINE>
<TEXT>

     Uluslararası Hidrojen Enerjisi Kongresi ve Fuarı, 13-16 Temmuz tarihlerinde İstanbul’da yapılacak. 
     Kongre ve fuarın tanıtımı dolayısıyla düzenlenen basın toplantısında konuşan Kongre Başkanı Prof. Dr. Engin Türe, Türkiye’de ilk kez yapılacak kongrenin hazırlıklarında son aşamaya gelindiğini, kongreye çok büyük talep olduğunu söyledi. 
     Japonya’da yapılan Hidrojen Enerjisi Kongresi’ndeki katılımcı sayısına şimdiden ulaştıklarını belirten Türe, bunun Türkiye için çok büyük bir onur olduğunu kaydetti. 
     Kongrenin 13-15 Temmuz, fuarın ise 13-16 Temmuz tarihleri arasında yapılacağını bildiren Türe, kongreye şu ana kadar teyit edilmiş 38 konuşmacının katılacağını, 1100 yabancı delege, 1600 de Türk delege olmak üzere 3 bine yakın katılımcı beklediklerini söyledi. 
     Türe, birçok bilimadamının da katılacağı kongrede paralel toplantılar yapılacağını söyledi. 
     Fuarın sponsorlarından Elimsan Yönetim Kurulu Başkanı Muzaffer Avcı da Türkiye’nin birçok teknolojik ve bilimsel gelişimde geç kaldığını, hidrojen enerjisinde de aynı sonucun yaşanmaması gerektiğini ifade etti. 
     Dünyanın birçok ülkesinde hidrojen enerjisinin ilköğretim müfredatında bile yer aldığını aktaran Avcı, düzenlenecek kongre ve fuarla kamuoyunun dikkatini bu alana çekmek istediklerini söyledi. 
     Lütfi Kırdar Uluslararası Kongre ve Sergi Sarayı’nda düzenlenecek etkinlikte, hidrojen enerji sistemlerinin Türkiye’deki ve dünyadaki uygulamalarının ele alınması bekleniyor. 
     
</TEXT>
</DOC>
