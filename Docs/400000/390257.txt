<DOC>
<DOCNO> 390257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur38.html </URL>
<DATE> 2005/10/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Trafik kazasında hayatını kaybeden doktorun bugün doğum günüymüş 
</HEADLINE>
<TEXT>

     İzmir’in Karşıyaka İlçesi’nde bu sabah meydana gelen trafik kazasında ölen doktor Banu Duygu’nun 29 bugün doğum günü olduğu belirlendi. Kazadan haberi olmayan İstanbul’daki nişanlısının da bu sabah işyerine çiçek gönderdiği ve yılbaşından sonra evlenmeyi planladıkları öğrenildi. 
     Alınan bilgiye göre, Altınyol’da, kullandığı otomobilin karşı yönden gelen araçla çarpışması sonucu hayatını kaybeden Ege Nefroloji Merkezi’nde görevli doktor Banu Duygu’nun ailesi, ölüm haberinin ardından gözyaşlarına boğuldu. 
     Banu Duygu’nun İzmir Amerikan Koleji’ni bitirdikten sonra Hacettepe Üniversitesi Tıp Fakültesi’nden mezun olduğu, bir süre "işyeri hekimi" olarak görev yaptığı ve 3 ay önce "Uzman Diyaliz Hekimi" olarak "Ege Nefroloji Merkezi"nde çalışmaya başladığı bildirildi. 
     Çalışma arkadaşları tarafından çok sevilen Duygu’nun bugün doğum günü olduğu, nişanlısı Doğan Şengül’ün İstanbul’da İş Bankası Genel Müdürlüğü’nde görev yaptığı ve yılbaşından hemen sonra evlilik hazırlıkları yaptıkları öğrenildi. 
     Duygu’nun cenazesi, yarın toprağa verilecek. 
     
     ÇİÇEKLE DOĞUM GÜNÜNÜ KUTLADI 

     Bu arada, kazadan haberi olmayan Doğan Şengül’ün, bu sabah nişanlısının çalıştığı Ege Nefroloji Merkezi’ne çiçek gönderdiği ve doğum gününü kutladığı belirtildi. 
     Altınyol’da sabah Banu Duygu’nun kullandığı 35 AT 3267 plakalı otomobil, karşı yönden gelen Faruk Kökçü 36 yönetimindeki 35 AP 3625 plakalı araçla çarpışmıştı. Doktor Duygu, olay yerinde hayatını kaybetmiş, yaralanan diğer sürücü ise hastaneye kaldırılmıştı. 
     
</TEXT>
</DOC>
