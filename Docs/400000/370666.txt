<DOC>
<DOCNO> 370666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo49.html </URL>
<DATE> 2005/08/17/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Türkiye, atletizmde ilk altın madalyalarını kazandı... 
</HEADLINE>
<TEXT>

     23. Üniversiteler Yaz Spor Oyunları’nda UNIVERSIADE 2005 , Türkiye, atletizmde ilk altın madalyasını erkekler 3 bin metre engellide Halil Akkaş ile kazandı. Bayanlar 3 bin metre engelli yarışında da Türkan Erişmiş, üçüncü olarak bronz madalya kazandı. 
     Atatürk Stadı’ndaki erkekler 3 bin metre engelli finalinde Halil Akkaş, 17 atletin yer aldığı mücadelede, baştan sona önde götürdüğü yarışı 8.30.16’lık derecesiyle birinci olarak tamamlayarak, altın madalya kazandı. 
     Yarışta, Moldova’dan Ion Luchianov 8.30.66’lık derecesiyle ikinci, Güney Afrika’dan Ruben Ramolefi de 8.31.’lük derecesiyle üçüncü oldu. 
     Halil Akkaş’a madalyasını Gençlik ve Spor Genel Müdürü Mehmet Atalay, seyircilerin "Türkiye, Türkiye" tezahüratları eşliğinde verdi. 
     Türkiye, atletizmdeki bir diğer madalyasını bayanlar 3 bin metre engellide mücadele eden Türkan Erişmiş ile kazandı. 
     Türkan Erişmiş, 9.50.32’lik derecesiyle üçüncü olurken, birinciliği Macar Livia Toth 9.40.37’lik, ikinciliği de Avusturalya’dan Victoria Mitchell 9.47.54’lük derecesiyle elde etti. 
     Akşam seansında yapılan eleme müsabakalarında ise 30 atletin yarıştığı bayanlar 800 metrede Binnaz Uslu, 2.03.58’lik derecesiyle genel klasman birincisi olarak yarı finale yükseldi. 
     Erkekler 800 metrede de Selahattin Çobanoğlu, serisinde 1.51.23’lük derecesiyle birinci olarak yarı finalde mücadele etmeye 
     hak kazandı. 
     İki Türk atletin yer aldığı bayanlar 200 metre çeyrek final müsabakasında ise Burcu Şentürk 24.25’lik derecesiyle 18’nci, Birsen Yavuz da 24.83’lük derecesiyle 28’nci olarak elendi. 
     Aynı mesafede erkeklerde de İsmail Aslan 21.64.26 derecesiyle serisinde 7’nci, genel klasmanda da 31’nci olarak elendi. 
     Erkekler uzun atlama seçme müsabakalarında Serhat Çiçek, 7.20 metrelik atlayışıyla elendi. Çiçek, grubunda 13’ncü, genel klasmanda ise 23’ncü sırada yer aldı. 
     
</TEXT>
</DOC>
