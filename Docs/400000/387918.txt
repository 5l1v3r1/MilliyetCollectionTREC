<DOC>
<DOCNO> 387918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun40.html </URL>
<DATE> 2005/10/19/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Kuş Gribi'nin güvercinlere bulaşmadığı iddia edildi 
</HEADLINE>
<TEXT>

     İtalya'nın Venedik kenti veterinerlik servisi, kuş gribinin güvercinlere bulaşmadığını ve turistlerin güvercinlerin bulunduğu meydanları tehlikesizce ziyaret edebileceğini açıkladı. 
     Onbinlerce güvercinin yaşadığı Venedik'in veterinerlik dairesi yetkilisi Giuseppe Carrara, Ansa ajansına yaptığı açıklamada, fizyolojik özellikleri sayesinde güvercinin, hindi ya da ördeğin aksine, kuş gribi virüsünün bulaştığı bir tür olmadığını söyledi. 
     Carrara, turistlerin bu nedenle kentteki Saint-Marc meydanı gibi güvercinlerin bulunduğu yerleri gönül rahatlığıyla ziyaret edebileceğini belirtti. 
     İtalya'da tüketici derneği Codacons, dün ülkedeki güvercinlere karşı önlem alınmasını istemiş, güvercinlerin kentlerden uzaklaştırılmasını ve bu hayvanlara yem atılmasının yasaklanmasını talep etmişti. 
     
</TEXT>
</DOC>
