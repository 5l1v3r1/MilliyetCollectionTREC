<DOC>
<DOCNO> 388202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun21.html </URL>
<DATE> 2005/10/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiltere'de herkese grip aşısı... 
</HEADLINE>
<TEXT>

     İngiltere Sağlık Bakanlığı, bütün nüfusa iki doz yapılacak şekilde, 120 milyon doz grip aşısı alınacağını açıkladı. 
     Bakanlık Müsteşarı Sir Liam Donaldson, grip salgını ihtimali ortaya çıktığında herkese ikişer doz aşı yapılacağını söyledi. 
     Alınacak aşının türüne henüz karar verilemediği, buna bu kış İngiltere'de etkili olacak grip virüsünün türünün ortaya çıkmasından sonra karar verileceğini belirten Donaldson, aşı hazır olmadan bazı vakaların ortaya çıkmasının kaçınılmaz olacağını ifade etti. 
     Aşılama kampanyasıyla grip salgınının önüne geçilemeyeceğine, sadece salgının etkilerinin azaltılabileceğine dikkati çeken Donaldson, İngiliz halkına dağıtılacak, gripten korunmanın yolları konusundaki güncelleştirilmiş broşürün tanıtımını da yaptı. 
     İngiltere'de hükümet, açıklamayla eş zamanlı olarak bütün ilaç şirketlerini, açılacak aşı ihalesine katılmaya davet etti. 
     İngiliz bilimadamları da muhtemel bir grip salgınının sonuçları konusunda tahminlerde bulunuyor. 
     Muhtemel bir salgının nüfusun yüzde 25'ine tekabül eden yaklaşık 15 milyon kişiyi etkileyebileceğini, bu çerçevede yerel sağlık idarelerinin haftada ortalama 1100'er hasta bakmak durumunda kalabileceklerini belirten bilimadamları, virüsün en etkili olduğu noktada bu sayının 5000'e kadar çıkabileceğine işaret ediyor. 
     Salgının İngiltere'de çalışan nüfusun yüzde 25'inin hastalık yüzünden rapor almasına yol açabileceği de tahmin ediliyor. 
     
</TEXT>
</DOC>
