<DOC>
<DOCNO> 365801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/axspo02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'TCK'da düzenleme şart' 
</HEADLINE>
<TEXT>


Levent Bıçakcı, Tahkik Kurulu'nun yeni bir kimlik kazanması ve suçların karşılık bulması için değişiklik gerektiğini söyledi 


Futbol Federasyonu Başkanı Levent Bıçakcı, A. Sebatspor - Kayserispor maçı ile ilgili yürütülen soruşturmada mahkeme kararıyla telefon kayıtlarına ulaşılmasını kendilerini şikeyle ilgili ilk defa ceza verme noktasına getirdiğini söyledi. 
Bıçakcı, yeni yasama döneminde şike ve bahis kavramlarının Türk Ceza Kanunu'nda karşılık bulabilmesi için yasa teklifi vereceklerini belirterek, "Yönetmeliklerimizde Tahkik Kurulu'nun görev ve yetkileri belli. Ancak bunlara yasal olarak ceza verilebilmesi için TCK'da bir düzenleme yapılması şart. Bu hem kurulun yeni bir kimlik kazanmasına, hem de belirtilen suçların karşılık bulmasına yardımcı olacak. Ayrıca bu kurul yasayla birlikte olağanüstü yetkilere sahip olacak. Bugün yaşadığımız sıkıntılarla karşılaşmayacak. Örneğin gerekli bilgi ve belgelere ulaşmak için mahkeme kararına gerek kalmayacak. İfade alabilmek için insanlara ricacı olmayacak. İstediği şahısların bilgisine başvurabilecek" diye konuştu. 
A.Sebat - Kayserispor maçı ile ilgili devam eden soruşturmada Tahkik Kurulu'nun vereceği kararı aynen uygulayacaklarını vurgulayan Bıçakcı, "Kanaata dayanılarak verilecek karar ne ise, bu işin sorumluları kim ise, mutlaka cezasını görecek. Özellikle bu maçla ilgili iddialar üzerinde federasyonumuz son derece hassas" dedi. 


</TEXT>
</DOC>
