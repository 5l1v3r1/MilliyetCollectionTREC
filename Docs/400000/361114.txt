<DOC>
<DOCNO> 361114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo38.html </URL>
<DATE> 2005/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbulspor Nejat Biyediç'le sözleşme imzalamadık 
</HEADLINE>
<TEXT>

     İstanbulspor, teknik direktör Nejat Biyediç'in içki kullanması nedeniyle kulüple ilişiğinin kesildiği yönünde basına yansıyan haberi, yazılı açıklamayla yalanladı. 
     Kulüp başkanvekili Orhan Seyfi Güner imzasıyla yapılan yazılı açıklamada, haberde İstanbulspor Kulübü ve camiasını rencide eden asılsız ithamlara yer verilmesi üzerine açıklama yapılması gereği duyulduğu belirtildi. 
     Haberin, 31 Mayıs 2005 tarihi itibariyle sözleşmesi sona eren ve İstanbulspor ile resmi bağlantısı olmayan bir kişinin asılsız iddialarına ve tek yanlı beyanlarına dayanılarak hazırlandığı kaydedilen açıklamada, ''Nejat Biyediç'in içki içtiği için gönderildiği iddiası, tamamen mesnetsiz ve komik bir iddiadır. Kişilerin özel yaşamları sadece kendilerini ilgilendirmektedir'' denildi. 
     İstanbulspor olarak birçok teknik direktör adayı ile görüşüldüğünü ve bu görüşmelerin ilkinin de Uğur Tütüneker ile yapıldığını kaydeden Orhan Seyfi Güner, şöyle devam etti 
     ''Daha sonra Nejat Biyediç ile de görüşülmüştür. Ancak haberde iddia edildiği gibi Nejat Biyediç ile mukavele imzalanmış değildir. Diğer hocalarla olduğu gibi, Biyediç ile de şartlar konuşulmuş, talepleri alınmış ve değerlendirileceği söylenmiştir. Gerek Biyediç ve ekibinin maliyeti, gerekse Biyediç'in transfer listesindeki futbolcuların maliyeti İkinci Lig A Kategorisi'nde mücadele edecek İstanbulspor için kaldırılamayacak kadar yüksek bulunmuştur. Biyediç ve yardımcılarının İstanbulspor'dan talep ettikleri ücret 700 bin YTL iken, Tütüneker ve yardımcılarının ücreti bunun yarısı nispetindedir.'' 
     
     ''FUAT BURUK GENEL MENAJER OLMADI'' 
     Güner, haberde iddiaların kaynağı olarak gösterilen Fuat Buruk'un, İstanbulspor Genel Menajeri Ergün Yücel'in yerine atanmış olmadığını dile getirerek, ''Sayın Buruk, İstanbulspor PAF Takımı Teknik Direktörlüğü'nü yapmakta iken, çok kısa bir süre Fahrettin Ömeroviç'in yardımcı antrenörlüğünü üstlenmiştir. Takımın 2. Lig A Kategorisi'ne düşmesiyle PAF Takımı ortadan kalktığı için 31 Mayıs 2005 tarihi itibariyle görevi sona ermiş olup, kendisine resmi olarak yeni bir görev de tevdi edilmemiştir'' dedi. 
     
     TRANSFER İDDİASI 
     Haberde, İstanbulspor'a yönelik, ''Anlayışlarına uyan futbolcuları transfer ediyorlar'' iddiasının da hiç bir dayanağı olmadığını dile getiren Güner, aldıkları futbolcuların kalitelerine dikkat çekerek, şunları kaydetti 
     ''İstanbulspor 13 Temmuz itibariyle Gerede'de kamptadır. Kamptaki 28 futbolcunun 21'i İstanbulspor'un eski futbolcuları ve altyapısından gelen futbolculardır. Yaptığımız 7 transfer ise birçok takımın transfer etmeye çalıştığı Elvir Boliç Malatyaspor , Faruk Atalay Antwerp , Barış Özkan Kayseri Erciyesspor , Niyazi Hüseyinoğlu Sarıyer , Emrah Yılmaz Gençlerbirliği , Alp Küçükvardar Denizlispor , Mustafa Sert Sakaryaspor . Nitekim bir çok gazetede İstanbulspor'un transferleriyle ilgili övgüler yer almaktadır.'' 
     
     ''TMSF BAŞKANI ERTÜRK'ÜN KULÜPTE ÇALIŞAN AKRABASI YOK'' 
     Orhan Seyfi Güner, Tasarruf Mevduatı Sigorta Fonu TMSF Başkanı Ahmet Ertürk'ün İstanbulspor Başkanı olduğu ve transfer görüşmelerine katıldığı gibi yanlış ve komik iddia konusunda söylenecek kelime bulunamadığını belirterek, sözlerini şöyle tamamladı 
     ''TMSF Başkanı Ahmet Ertürk'ün İstanbulspor'da görev almış bir akrabası bulunmamaktadır. İstanbulspor, geçen yıl takımda görev alan tüm futbolcularla görüşmeler yapmıştır. Transfer teklifi alanların teklifleri değerlendirilmiş, kalacaklarla da fiyatlar konusunda mutabakat sağlanmaya çalışılmıştır. Ancak söz konusu haberdeki, 'Saffet Akbaş'ın bedelsiz oynamak istediği halde kabul edilmediği' iddiası tamamen asılsızdır. Göreve getirilen teknik ekip, yaşları 40'a yaklaşan Saffet, Nuri ve Uche üçlüsünden, Nuri'nin artık hocalık yapmak istemesi üzerine, sadece Uche'nin Deniz Uygar kampa götürülmesine karar verilmiş, sözleşmesi 31 Mayıs 2005 tarihi itibariyle sona eren Saffet 38 ile yeniden sözleşme yapılmamasına karar verilmiştir.'' 
     
</TEXT>
</DOC>
