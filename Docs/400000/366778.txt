<DOC>
<DOCNO> 366778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur05.html </URL>
<DATE> 2005/08/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dikkat ÖSS tercihleri için bugün son gün 
</HEADLINE>
<TEXT>

     Üniversite adaylarının 25 Temmuz’da başlayan ÖSS tercih formlarını teslim süresi, bugün mesai saati bitiminde sona erecek. 
     Adaylar, ÖSYM’nin kendilerine gönderdiği Yükseköğretim Programları ve Kontenjanları Kılavuzu’nda yer alan kurallara uygun olarak doldurdukları formları, okul müdürlüklerine teslim edebilecekler. 
     Tercihler internet yoluyla da ÖSYM’ye gönderilebilecek. Bu yolu kullanacak adaylar, "www.osym.gov.tr" internet adresinden gerekli bilgilere ulaşabilecekler. 
     ÖSS’den 160 ve 185 arasında puan alan adaylar ön lisans programlarını, 185 ve üzerinde puan alan adaylar da hem ön lisans hem de lisans programlarını tercih edebilecekler. 
     ÖSS’de 160 ve üzerinde puan alamayan, ancak sınavsız geçiş hakkı olan adaylar da kılavuzdaki kurallara göre tercih formu doldurabilecekler. 
     Sadece özel yetenek sınavıyla öğrenci alan yükseköğretim programlarına girmek isteyen adayların, tercih formu doldurmalarına gerek bulunmuyor. 
     Tercih formunun yumuşak uçlu, siyah bir kurşunkalem ile zedelenmeden doldurulması gerekiyor. Tercih formunda adayların T.C kimlik numaraları, isimleri ve soyadları yazılı olduğu için adaylar, tercihlerini yaptıktan sonra sadece arka kısımdaki bölümü tükenmez kalem veya dolma kalem ile imzalayacaklar. 
     
     YURT VE KREDİ İÇİN BAŞVURU 
     Tercih formunun arka yüzünde, üniversite eğitimi sırasında yurtta barınmak veya burs ve kredi almak isteyen adaylar için başvuru kısmı yer alıyor. Adaylar, eğer istiyorlarsa bu kısmı da dolduracaklar. 
     Yurt istekleri, öğrencinin ailesinin ikamet ettiği yer, öğrenim göreceği yükseköğretim kurumunun bulunduğu şehrin belediye sınırları dışındaysa dikkate alınacak. 
     
     YERLEŞTİRME ÜCRETİ 
     Adaylar, Ziraat Bankası, Vakıflar Bankası, Yapı ve Kredi Bankası ve Halk Bankası şubelerinden birine T.C kimlik numaralarını söyleyerek, 20 YTL yerleştirme ücreti ödeyecekler. Adaylar, bankadan ücreti yatırdıklarına dair aldıkları dekontun bir örneği ile tercih formunu, mesai saati bitimine kadar okul müdürlüklerine teslim edebilecekler. Adaylar, teslim sırasında da 2 YTL ödeyecekler ve karşılığında kendilerine "Tercih formu alındı belgesi" verilecek. 
     
     İNTERNET İLE SON GÜN 4 AĞUSTOS 
     Tercih formunu internet yoluyla gönderecek adayların da yerleştirme ücretini bugün mesai saati bitimine kadar bankaya yatırmaları gerekiyor. Ücreti yatıran adaylar, tercihlerini internetle en geç yarın saat 17.30’a kadar ÖSYM’ye iletecekler. Tercihleri için internet yolunu seçen adayların tercih formlarını ayrıca ÖSYM’ye teslim etmelerine gerek bulunmuyor. 
     Tercihlerini hem internet yoluyla gönderen hem de okul müdürlüklerine teslim eden adayların, teslim ettiği form dikkate alınacak. 
     Yerleştirme sonuçlarının, teslim süresi bittikten sonra iki hafta içinde açıklanması bekleniyor. 
     
</TEXT>
</DOC>
