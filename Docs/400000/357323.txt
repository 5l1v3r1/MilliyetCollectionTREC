<DOC>
<DOCNO> 357323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko14.html </URL>
<DATE> 2005/07/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çin'den ''dolambaçlı'' ayakkabı ithalatı... 
</HEADLINE>
<TEXT>

     Türkiye Ayakkabıcılar Federasyonu Başkan Vekili Tahsin Güzel, Çin'den yapılan ayakkabı ithalatına çeşitli kısıtlamalar getirilince, farklı bir yol izlenerek, bu ülkenin ürünlerinin Avrupa ve Uzakdoğu ülkeleri aracılığıyla Türkiye'ye sokulduğunu söyledi. 
     İzmir Ayakkabıcılar Odası Başkanı da olan Güzel, AA muhabirine yaptığı açıklamada, ''ulu orta ithalat'' nedeniyle sektörün son 10 yılın en zor dönemini yaşadığını söyledi. 
     35 bin kişinin istihdam edildiği İzmir'deki Ayakkabıcılar Sitesi'nde ''yaprak kımıldamadığını'' belirten Güzel, iç piyasadaki daralma nedeniyle ihracat ağırlıklı çalıştıklarını, ancak girdi maliyetleri sebebiyle rekabet etmekte zorlandıklarını ifade etti. 
     
     ''BİLİNEN RAKAMLARIN ÜÇ KATI İTHAL AYAKKABI SATILIYOR'' 

     Resmi rakamlara göre, Türkiye'nin yıllık 80-90 milyon çift ayakkabı ithal ettiğini belirten Güzel, ''ithalattaki kontrol eksikliği'' nedeniyle iç piyasada yaklaşık 250 milyon çift ithal ayakkabı satıldığını ileri sürdü. 
     Mesleği ayakkabıcılık olmayanların da ithal ayakkabı getirdiğini belirten Güzel, ''Çin'e başka bir iş için gidenler bile valizler dolusu ayakkabı getirerek piyasada satıyor. Bunu engellemek için ayakkabıcı ve vergi mükellefi olmayanların ithalat yapmasına izin verilmemeli'' dedi. 
     Türkiye'de yıllık ayakkabı üretiminin 420 milyon çift dolayında olduğunu, bunun iç piyasaya yetmesine rağmen yine de ayakkabı ithalatı yapıldığını vurgulayan Güzel, şu bilgiyi verdi 
     ''İhtisas gümrükleri ve referans fiyat gibi uygulamalar, özellikle Çin'den yapılan ithalatı önemli ölçüde engelledi. Ancak bu kez farklı bir yol izlenerek Çin üretimi ayakkabılar Avrupa ve Uzakdoğu ülkeleri üzerinden Türkiye'ye sokuluyor. Bu da alınan önlemleri etkisiz hale getiriyor. Yani sadece trafikte bir sapma oldu. Bunu engellemek için ciddi tedbirlerin alınması gerekir.'' 
     
     İZMİR'DE AYAKKABI LABORATUVARI 

     Güzel, Avrupa'da bir kişinin yılda ortalama 5-6 çift ayakkabı giymesine karşın Türkiye'de bunun 2 çiftte kaldığını dile getirerek, ''Türkiye'de ekonomik nedenlerden dolayı birçok insan aynı ayakkabıyı yaz-kış giyiyor'' diye konuştu. 
     İhracat için Avrupa standartlarında bir laboratuvarın vereceği belgeye ihtiyaç olduğunu kaydeden Güzel, bunun için İzmir'de bir ayakkabı laboratuvarı kurma çalışmalarına başladıklarını söyledi. 
     Güzel, laboratuvar maliyetinin yüksek olduğunu, bazı kuruluşlarla işbirliği yapacaklarını, İzmir Ticaret Odası'nın bu konuda kendilerine destek verdiğini sözlerine ekledi. 

     
</TEXT>
</DOC>
