<DOC>
<DOCNO> 393681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun07.html </URL>
<DATE> 2005/11/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bombalar Straw'ı takip ediyor, Bağdat da kana bulandı 30 ölü 
</HEADLINE>
<TEXT>

     Irak'ın başkenti Bağdat'ta bu sabah meydana gelen intihar saldırısında ölü sayısının 30'a yükseldiği, yaralı sayısının ise 20 olduğu belirtildi. 
     Irak polisinden bir yetkili, üstünde patlayıcılar olan intihar eylemcisinin kent merkezindeki restorana geldiğini ve kendisini havaya uçurduğunu söyledi. 
     Polis, saldırıda ölü sayısının 30, yaralı sayısının ise 20 olduğunu kaydetti. 
     Patlamanın olduğu restoranın, Iraklı polislerce sık kullanılan bir mekan olduğu belirtiliyor. 
     
     SALDIRIYI 2 KAMİKAZE DÜZENLEDİ 

     Bir restoranı hedef alan intihar eylemini 2 kamikazenin ortak düzenlediği açıklandı. 
     Irak polisinden Binbaşı Abdülhüseyin Minsef, 2 intihar eylemcisinin kent merkezinde bulunan ve polislerin sık kullandığı restorana girerek, vücutlarına sardıkları patlayıcıları infilak ettirdiğini söyledi. 
     Minsef, saldırıda 7'si polis, 26'sı sivil 33 kişinin öldüğünü, 19 kişinin de yaralandığını açıkladı. Hastane kaynakları ve Amerikan ordusuysa en az 25 kişinin öldüğünü belirtiyor. Başka kaynaklarsa 35 ölü, 25 yaralı bulunduğunu aktarıyor. 
     Patlamanın hemen ardından olay yerine gelen bir polis yetkilisi, bir intihar eylemcisinin restorana girerek üstündeki bombaları patlattığını, vücudunun paramparça olduğunu belirtti. 
     Saldırının olduğu bölgede oturan görgü tanığı Samiye Muhammed de patlamayı duyunca dışarı fırladığını, restoranın ağır hasara uğradığını gördüğünü söyledi. 
     Muhammed, "Çoğu sivillere ait cesetler vardı. İçeride her yer kan içindeydi. Bu, kahvaltı yapan masum insanları hedef alan adi bir suç" dedi. 
     
     STRAW BAĞDAT’TA... 

     İngiltere Dışişleri Bakanı Jack Straw’un, Irak Başbakan İbrahim El Caferi ile görüşmek üzere Bağdat’a geldi. 
     Başbakanlık makamından yapılan açıklamada, Straw’un Irak’a geldiği teyit edildi. 
     Bu arada Straw, Irak’tan önce Ürdün’e yaptığı kısa ziyarette, 57 kişinin öldüğü saldırıları kınadı. 
     Ürdün’de 3 otelin hedef alındığı saldırılarda 57 kişi ölmüş, çok sayıda kişi yaralanmıştı. 
     
</TEXT>
</DOC>
