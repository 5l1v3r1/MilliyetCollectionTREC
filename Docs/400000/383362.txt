<DOC>
<DOCNO> 383362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo16.html </URL>
<DATE> 2005/10/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gaziantepspor'da durmak yok... 
</HEADLINE>
<TEXT>

     Gençlerbirliği ile yaptığı karşılaşmada berabere kalarak puanını 12'ye yükselten Gaziantepspor, çalışmalarını ara vermeden sürdürüyor. 
     Teknik direktör Faruk Hadzibegiç, Gençlerbirliği maçı sonrasında Celal Doğan Tesisleri'nde antrenman öncesinde futbolcularla toplantı yaptı. 
     Hadzibegiç, toplantıda Gençlerbirliği maçında görülen hataları futbolcularına birebir anlattığını söyledi. Hadzibegiç, futbolcuların kişisel hatalarına da değinerek, bunların yinelenmemesini istediğini anlattı. 
     Milli maçlar nedeniyle lige verilen aradan hoşlanmadığını, ancak futbolcularının milli takım forması giymelerinden son derece mutlu olduğunu belirten Hadzibegiç, lige verilen arayı en iyi biçimde değerlendirmek istediklerini, gelecek hafta sonunda özel bir maç yapmakta yarar gördüğünü bildirdi. 
     Galatasaray maçı öncesi milli maçlar nedeniyle 7 futbolcuyla birlikte çalışamadıklarını da hatırlatan Hadzibegiç, ''Ama ne yapılım, futbol sadece lig değil. Kupa maçları olduğu gibi milli maçlarda ülkelerin vazgeçilmezleri'' dedi. Hadzibegiç, kırmızı-siyahlıları hem lige hem de kupa maçlarına hazır duruma getirmek için elinden geleni yapacağını da sözlerine ekledi. 
     Bu arada lige verilen arayı en iyi biçimde değerlendirmek isteyen kırmızı-siyahlılar, çalışmalarını sürdürüyor. Yapılan antrenmanda, Gençlerbirliği maçında oynayan futblcular koşu yaparken, diğerleri ısınma hareketlerinden sonra kendi aralarında maç oynadı. Antrenmana, Gençlerbirliği maçında hafif sakatlanan kaptan Erdal Güneş ile Abdel Fahmi katılamadı. Her iki futbolcu, günü dinlenerek geçirdi. Gaziantepspor yarın 18.00'de yeniden topbaşı yapacak. 
     Bu arada kaleci Kenan Hasagiç ve Lazarov, milli takım kamplarına katılmak üzere ülkelerine gitti. Bekir İrtegün ise Ümit Milli Takım kampına katılmak üzere Gaziantep'ten ayrıldı. 
     Sakatlığı nedeniyle uzun süredir tedavi gören ve bu nedenle yeşil sahalardan ayrı kalan Rumen futbolcu Stelian Kirita, yarından itibaren koşu yapmaya başlayacak. 
     3 gün koşu yapacağı bildirilen Kirita'nın daha sonra topla çalışmalara başlayacağı bildirildi. 
     
</TEXT>
</DOC>
