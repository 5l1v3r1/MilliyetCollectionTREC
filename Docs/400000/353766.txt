<DOC>
<DOCNO> 353766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur25.html </URL>
<DATE> 2005/06/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çocuğunun tedavisi için yol parası bulamadı 
</HEADLINE>
<TEXT>

     Şanlıurfa'nın Siverek İlçesi'nde hamallık yapan baba, doğuştan çiğneme yeteneği bulunmayan ve 17 yaşında olduğu halde çocuk görünüşüne sahip olan oğlunu şehir dışındaki hastaneye götürmek için yol parası bulamayınca, kaymakamlığa başvurdu. 
     Şirinkuyu Mahallesi'nde bir gecekonduda oturan 6 çocuk babası Mehmet Alpaslan, eşi ve oğlu Yakup Alpaslan ile birlikte Hükümet Konağı'na gelerek İlçe Kaymakamı Seddar Yavuz ile görüştü. 
     Pazarlarda ''çek çek'' arabasıyla yıllardır hamallık yaptığını ve ailesini geçindirmeye çalıştığını belirten Alpaslan, oğlunun 3 yaşından beri rahatsız olduğunu, ancak ekonomik sıkıntılar nedeniyle bugüne kadar tedavi ettiremediklerini söyledi. 
     Alpaslan, 17 yaşında olmasına rağmen hala çocuk gibi görünen oğlunun, rahatsızlığı nedeniyle tırnakları ve dişlerinin kırıldığını, çiğneme yeteneği bulunmadığını ve annesinin yardımı olmadan günlük ihtiyaçlarını dahi karşılayamadığını ifade etti. 
     Sosyal Yardımlaşma ve Dayanışma Vakfı aracılığıyla oğluna yeşil kart çıkardıklarını ve devlet hastanesinde muayene ettirdiklerini anlatan Alpaslan, ''Doktorlar tam teşekküllü bir hastaneye gitmemizi tavsiye etti. Ancak yol parası bulamadığım için, son çare olarak size geldim. Yardımlarınızı bekliyorum'' dedi. 
     Kaymakam Yavuz da Yakup Alpaslan'ın durumuna çok üzüldüğünü belirterek, tedavisi için elinden geleni yapacağını söyledi. 
     Diyarbakır Dicle Üniversitesi Tıp Fakültesi'ne sevk edilen Alpaslan'a ilk etapta 500 YTL yardımda bulunan Yavuz, Siverek Sosyal Yardımlaşma ve Dayanışma Vakfı'nın aileye tedavi süresince gerekli yardımı yapacağını bildirdi. 
     
</TEXT>
</DOC>
