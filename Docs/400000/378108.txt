<DOC>
<DOCNO> 378108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy19.html </URL>
<DATE> 2005/09/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Savcılık, Baydemir'in AP raporuyla ilgili inceleme başlattı 
</HEADLINE>
<TEXT>

     Diyarbakır Cumhuriyet Başsavcılığı, Diyarbakır Büyükşehir Belediye Başkanı Osman Baydemir’in Avrupa Parlamentosu’na sunduğu bildirilen raporla ilgili inceleme başlattı. 
     Edinilen bilgiye göre, Diyarbakır Cumhuriyet Başsavcılığı, Büyükşehir Belediye Başkanı Baydemir’in Güneydoğu ile ilgili Avrupa Parlamentosu Başkanı Josef Borell’e sunduğu toplam 15 sayfadan oluşan raporu incelemeye aldı. 
     Yetkililer, raporun incelenmesi sonucu Baydemir hakkında soruşturma başlatılıp başlatılmayacağına karar verileceğini belirttiler. 
     Baydemir, Strasbourg dönüşünde gazetecilere yaptığı açıklamada, "Terör örgütü PKK’nın Türk Silahlı Kuvvetleri ile aynı anda silah bırakması gerektiği" yönünde bir ifadesi bulunup bulunmadığına ilişkin soruyu, "Aynı anda silah bırakılsın gibi bir ifadenin mantığı yok. TSK veya başka bir ordu nasıl silah bırakabilir. Bunun mantığı olabilir mi Böyle hilkat garibesi bir talep olabilir mi Benim böyle bir ifadem olmadı" şeklinde yanıtlamıştı. 
     Strasbourg’ta yaptığı konuşma nedeniyle İçişleri Bakanlığı’nca görevlendirilen mülkiye başmüfettişlerinin, Diyarbakır Cumhuriyet Başsavcılığı’na suç duyurusu için tevdi raporu düzenleyip göndermelerine ilişkin soruya da Baydemir, "Böyle bir soruşturmadan bilgim yok. Bana ulaşmış değil" yanıtını vermişti. 
     
</TEXT>
</DOC>
