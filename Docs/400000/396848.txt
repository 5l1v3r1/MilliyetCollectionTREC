<DOC>
<DOCNO> 396848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas13.html </URL>
<DATE> 2005/11/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mutlu evlilik için 'affet ve unut' 
</HEADLINE>
<TEXT>

     Prof. Dr. Toksöz Bayram Karasu, eşi Sylvia Karasu ile mutlu bir evliliği olduğunu söyledi. 
     ABD'de dört hafta üst üste 'best seller' olan ve birçok dile çevrilen 'Huzurlu Yaşama Sanatı' adlı kitabın yazarı Prof. Dr. Toksöz Bayram Karasu, Erzurum'da katıldığı bir toplantıda evliliklerin yürüyebilmesi için eşlere 'affet ve unut' formülünü önerdi. 
     New York'ta Albert Einstein Tıp Fakültesi Psikiyatri ve Davranış Bilimleri Bölüm Başkanlığı yapan Karasu, mutlu evlilik için şunları söyledi 
     "Evlilikte sorunlara karşı en önemli davranış biçimi hoşgörüdür. Evliliğin yürümesi için eşler, birbirini yaptıkları hatalardan dolayı mutlaka affetmeli ve unutmalı. Üç-beş yıl sonra, 'Sen böyle yapmıştın' demek huzursuzluk yaratır. Eşler, birbirlerinin hatalarına katlanmalı. Dış dünyadaki savaştan çıkarak akşam evine gelen erkeği, kadın çok sıcak karşılamalı. Kendine önem veren kadın eşini karşılarken geniş bir etek giymeli. Dışarıda mücadele eden erkeği eteğinin altına almalı. Erkeğin ona ihtiyacı var." 
     
     'Evlilikte aileler çok önemli' 
     Prof. Karasu, eşlerin birbirini çok iyi seçmesi gerektiğini de ifade etti. Erkeğin de kadının da hangi aileden geldiğine bakılması gerektiğini, 'Anasına bak, kızını al' deyişininin çok doğru olduğunu savunan Karasu, "Ama sadece anasına değil, babasına da bakmak gerekir. Alkol kullanan, ailesinde boşanmış olan ailelerden kız da erkek de almayın. Seks ise evlilikte zaman geçtikçe önemini kaybeder" dedi. 
     
</TEXT>
</DOC>
