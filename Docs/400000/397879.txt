<DOC>
<DOCNO> 397879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun10.html </URL>
<DATE> 2005/11/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Malezya'da gözaltındaki kadını çıplak gösteren görüntüler tartışılıyor 
</HEADLINE>
<TEXT>

     Malezya'da polis tarafından gözaltına alınan bir kadını çırılçıplak çömelmiş vaziyette gösteren görüntüler tartışma yarattı. Milletvekillerinin Meclis'te izlediği, internet sitelerinde de yayınlanan görüntülerin bir karakolda çekildiği sanılıyor. Görüntülerdeki kadın bir Çinliye benzetiliyor. 
     Başbakan Yardımcısı Necib Razak, görüntülerin gözaltındakilerin haklarının ihlal edildiğini gösteren ilk belgeli kanıt olduğunu belirtti ve kapsamlı bir soruşturma yapılacağı taahhüdünde bulundu. 
     Necib, resmi haber ajansı Bernama'ya yaptığı açıklamada, ''Bu, olmamalıydı. Bu, ülkemizin imajına ağır bir darbe indirdi'' dedi. 
     Muhalefet milletvekili Teresa Kok da, AP'ye yaptığı açıklamada, ''Bunlar ülkemiz için utanç verici'' dedi ve ortaya çıkan görüntülerin, Çinliler ve başkalarının Malezya'da haksızlığa ve kötü muameleye uğradıkları iddialarının bir temeli olduğunu gösterdiğini belirtti. 
     Kok, görüntülerin yer aldığı bir CD'nin kimliği bilinmeyen kişilerce dün üyesi olduğu Demokratik Eylem Partisi'nin bürosuna gönderildiğini söyledi. Kok, görüntüleri aynı gün mecliste milletvekillerine izletti. 
     Malezya'daki internet sitelerinde de yayınlanan görüntülerde, çıplak bir kadın, kulaklarını kapatmış ve çömelmiş halde otururken arkadan gösteriliyor. Çıplak kadının önünde mavi üniformalı kadın bir polisin durduğu görülüyor. Ardından çıplak kadın kameraya dönüyor ve iç çamaşırlarını giyiyor. 
     Görüntüleri kimin çektiği bilinmezken, polis olayla ilgili olarak henüz bir açıklama yapmadı. 
     Malezya Barosu da, yaptığı açıklamada, ''Bu nadir kanıt, Malezyalıların yıllardır duyup inandığı, gözaltına alınan kişilere karşı insanlık dışı ve küçük düşürücü muamele yapıldığı iddialarını doğruluyor'' ifadelerine yer verdi. 
     Baro, derhal bağımsız, kapsamlı ve şeffaf bir araştırma yapılmasını ve sorumluların hesap vermesini istedi. 
     Çinlilerin Malezya'da baskı ve ayrımcılığı uğradığı uzun süredir şikayet konusu olurken, Malezya yetkilileri, kısa süre önce yaptıkları açıklamada turist vizesiyle gelen ve vize süreleri geçtiği halde ülkede kalmaya devam eden Çinli kadınların birçoğunu ''fahişelik yapmak'' ile suçlamıştı. 
     
</TEXT>
</DOC>
