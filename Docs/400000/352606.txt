<DOC>
<DOCNO> 352606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy24.html </URL>
<DATE> 2005/06/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Uzan'ın avukatları, Erdoğan'ın avukatlarıyla uzlaşma talebinde bulundu 
</HEADLINE>
<TEXT>

     Başbakan Recep Tayyip Erdoğan’ın, 2004 yerel seçimleri öncesinde Genç Parti Genel Başkanı Cem Uzan’a, 
     Kars’ın Sarıkamış İlçesi’nde kendisine hakaret ettiği iddiasıyla açtığı davanın duruşmasında, Uzan’ın avukatları, karşı tarafla uzlaşma talebinde bulundu. 
     AA muhabirinin aldığı bilgiye göre, Başbakan Erdoğan’ın, 2004 yerel seçimlerinde, Genç Parti Genel Başkanı Cem Uzan’ın, Sarıkamış mitinginde, kendisine hakaret, hükümetin manevi şahsiyetini tahkir ve tezyif ettiği iddiasıyla, Uzan hakkında suç duyurusunda bulunması üzerine açtığı davanın duruşması, Sarıkamış Adliyesi Asliye Ceza Mahkemesi’nde yapıldı. 
     Duruşmada, Uzan’ın avukatları, karşı tarafın avukatlarıyla uzlaşma yoluna gitme talebinde bulundu. 
     Mahkeme heyeti de duruşmanın 27 Temmuz’a ertelenmesine karar verdi. 
     Genç Parti Genel Başkanı Cem Uzan, 5 Şubat 2004’te, Kars’ın Sarıkamış İlçesi’nde partisince düzenlenen mitingde, Başbakan Recep Tayyip Erdoğan’a yönelik suçlama ve eleştirilerde bulunmuştu. 
     Sarıkamış Savcılığı, Uzan’ın konuşmasında suç unsuru olup olmadığı yönünde tespit amacıyla soruşturma başlatmış, aynı zamanda Başbakan Recep Tayyip Erdoğan da mitingde, kendisine hakaret, hükümetin manevi şahsiyetini tahkir ve tezyif ettiği iddiasıyla Uzan hakkında suç duyurusunda bulunmuştu. 
     
</TEXT>
</DOC>
