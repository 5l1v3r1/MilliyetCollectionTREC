<DOC>
<DOCNO> 399756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur30.html </URL>
<DATE> 2005/12/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Niğde Valisi Beder, hastaneye kaldırıldı 
</HEADLINE>
<TEXT>

     Niğde Valisi Gündüz Beder, geçirdiği rahatsızlık sonucu hastaneye kaldırıldı. 
     AA muhabirinin aldığı bilgiye göre, öğle tatilinde Vali Konağı’na geçen Gündüz Beder, telefonda kendisini iyi hissetmediğini belirterek makamına dönmeyeceğini bildirdi. 
     Bir süre sonra fenalaşan Vali Beder, konağa çağrılan ambulansla Niğde Devlet Hastanesi’ne kaldırıldı. Burada yapılan ilk müdahalede Beder’in yüksek tansiyona bağlı rahatsızlandığı belirlendi. 
     Beder’e ilk müdahaleyi yapan İç Hastalıkları Uzmanı Dr. Derya Karaca, yaptığı açıklamada, Beder’in tansiyonunun yükseldiğini tespit ettiklerini kaydetti. 
     Vali Beder’in sağlık durumunun iyiye gittiğini ifade eden Karaca, "Sayın Vali’nin hastanemize geldiğinde 22-14 olan tansiyonu müdahalemiz sonucunda 14-8’e düştü. Şu an gözlem altında tuttuğumuz valinin sağlık durumu iyiye gidiyor. Gelişmelerle ilgili daha sonra bilgi vereceğiz" dedi. 
     
</TEXT>
</DOC>
