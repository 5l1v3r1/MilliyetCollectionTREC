<DOC>
<DOCNO> 389415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yazar/bila.html </URL>
<DATE> 2005/10/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
YÖK Başkanı'nı aramak ayıptır 
</HEADLINE>
<TEXT>


YÖK Başkanı Prof. Dr. Erdoğan Teziç, Van Yüzüncü Yıl Üniversitesi Rektörü Prof. Dr. Yücel Aşkın'ı ziyaret etmek üzere gittiği Van Cezaevi'ne girerken detaylı biçimde aranmış. 
YÖK Başkanı'nı aramak ayıptır. 
Cezaevi güvenliği YÖK Başkanı'yla birlikte Başkan Vekili Prof. Dr. Aybar Ertepınar'ı, Üniversitelerarası Kurul Başkanı ve 9 Eylül Üniversitesi Rektörü Prof. Dr. Emin Alıcı'yı, Van Yüzüncü Yıl Üniversitesi Rektör Yardımcısı Prof. Dr. Ayşe Yüksel'i de aramadan geçirmiş. 
YÖK Başkanı ve rektörlere yapılan bu muamele yakışıksızdır. 
YÖK Başkanı ve beraberindeki rektörlerin, cezaevinde, "Daltonlara iç ceplerinde veya pasta içinde eğe veya silah götürebilecek" kişiler gibi karşılanmaları, eğer "kötü niyet" değilse özür dilenmesi gereken bir büyük hatadır. 
Prof. Dr. Yücel Aşkın'ın tutuklanması sırasında olduğu gibi Prof. Dr. Teziç ve beraberindekilere yapılan bu işlem de ağırdır. 

Ayakkabısını çıkarmışlar 
Tutuklu bir rektörü ziyarete gelen Teziç ve beraberindekiler önce jandarma tarafından aranmışlar. Cezaevinin dış güvenliğinden sorumlu jandarma, giriş kapısında Teziç'i ve diğer hocaları üst aramasından geçirmiş. 
Jandarma, Teziç'in ve arkadaşlarının üzerinde "ateşli veya kesici silah" arıyor 
Bununla de yetinilmiyor... 
Cezaevinin iç güvenlik görevlileri de Teziç Hoca'yla arkadaşlarını iki kez x-ray cihazından geçiriyorlar. Bununla yetinmiyorlar, bir de hocaların ayakkabılarını çıkarıyorlar. Ayakkabıları da x-ray cihazından geçiriyorlar. 
Hani Teziç Hoca ve diğer rektörler ayakkabılarının içine gizledikleri silah veya başka bir yasak aleti Prof. Dr. Aşkın'a ulaştırmayı düşünmüş olabilirler diye 
Buyurun 
Prof. Dr. Erdoğan Teziç'i ayakkabısının içinde cezaevine bir şey sokmaya çalışırken düşünebiliyor musunuz 
Yönetim düşünüyor işte 
YÖK Başkanı'na, yanındaki rektörlere bakış bu 

Protokol 
YÖK Başkanı, devlet protokolünün 12. sırasında üst düzey bir kamu görevlisidir. 
Türkiye, devlet geleneği olan bir ülkedir. Protokol kurallarına özen gösteren bir yönetim anlayışı vardır. 
YÖK Başkanı bir ile gidiyorsa, sadece o ildeki üniversite rektörü ve hocaları tarafından değil, vali tarafından da karşılanması ve konuk edilmesi gerekir. 
Cezaevine ziyarete gidiyorsa, savcının, cezaevi müdürünün eşlik etmesi nezaket gereğidir. 

Özür dilenmeli 
YÖK Başkanı ve yanındaki rektörlerin aranmasından, ayakkabılarının çıkarılmasından kim sorumluysa, hocalardan özür dilemelidir. 
"Ne yapalım, kural böyle" demek, bu ayıbı örtmez, ortadan kaldırmaz. 
YÖK Başkanı'nı "Ne olur ne olmaz" diye arayan zihniyetin, kuralları asıl uygulaması gereken yerlerde uygulayamadığını kamuoyu biliyor. 
YÖK Başkanı ve rektörlere, "mafya" muamelesi yapan yönetimin, cezaevlerinde mafya mensuplarının nasıl yaşadıkları hakkında herhalde fikirleri vardır. 
YÖK Başkanı ve rektörlere yapılan, devlet geleneği ve terbiyesiyle bağdaşmayan bu muamele Türkiye'ye yakışmıyor. 



</TEXT>
</DOC>
