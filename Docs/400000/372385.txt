<DOC>
<DOCNO> 372385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yasam/yas01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Promosyonda niyet önemli' 
</HEADLINE>
<TEXT>


Promosyonlu Kuran kursunun dini açıdan sakıncalı olmadığını belirten Diyanet İşleri, "Promosyon, gençleri dini öğrenmeye teşvik ediyor" görüşünde 

SELMAN EKİCİ Ankara 

Kuran kurslarında bisiklet, bilgisayar ve kitap gibi promosyonların verilmesine ilişkin Milliyet'in sorularını yanıtlayan Din İşleri Yüksek Kurulu Üyesi Dr. Sadık Eraslan, uygulamada dini açıdan hiçbir sakınca bulunmadığını vurgulayarak, "Burada niyet çok önemli. Promosyonlar gençlere, bu hayırlı işe yani dinini öğrenmeye teşvik için veriliyor. İyiye vesile olan da iyidir. Çünkü dinimiz daima iyilikleri tavsiye etmektedir" dedi. 

'Kötülük aranmamalı' 
Eraslan, "Bu kurslarda fakir çocuklar da olabilir. Hem gelip Kuran okumuş hem de verilen hediyelerle sevinmiş olurlar. Bunda kötülük aranmamalı, bunun faydası vardır. Yeter ki kanunsuz bir ortamda olmasın. Zaten benim söylediklerim Diyanet'in kontrolünde, resmi görevlilerimizin hizmet verdiği kurslar içindir" diye konuştu. 

'Satanist oluyorlar' 
Bu kurslarda Kuran okunarak gençlere dinin öğretildiğini ifade eden Eraslan, sözlerini şöyle noktaladı "Gençlerimiz, sahipsiz bırakıldığı ve kendi dini öğretilmediği takdirde gidiyor, icabında Budist oluyor. Kimisi satanist olup kedi kurban ediyor. Böyle bir dönemde gençlerimizin kendi dinini öğrenmesi ve inançlarını yaşayacak şekilde yetişmesi çok önemlidir." 




</TEXT>
</DOC>
