<DOC>
<DOCNO> 377157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur49.html </URL>
<DATE> 2005/09/09/ </DATE>
<TIME> 17.26 </TIME>
<AUTHOR>  </AUTHOR>
<HEADLINE>
Tunceli'de öldürülen teröristin cenazesinde olay 
</HEADLINE>
<TEXT>

     YÜKSEKOVA Hakkari , DHA 

TUNCELİ’de güvenlik güçleriyle girdiği çatışmada öldürülen PKK’lı terörist Ayhan Seven’in Hakkari’nin Yüksekova İlçesi’nde düzenlenen ve 20 bin kişinin katıldığı cenaze töreninde gerginlik yaşandı. Cenazeye katılanlardan bir bölümünün Emniyet Müdürlüğü binasını taşlamak istemesini, Hakkari ve Yüksekova’nın DEHAP’lı belediye başkanları engelledi. Göstericiler bir İran yolcu otobüsünü de taşlayıp tüm camlarını kırdı. Cenaze nedeniyle olay çıkabilir endişesiyle Yüksekova’da esnafın büyük bölümü kepenk kapattı. 
     Tunceli’nin Bilgili Köyü kırsal alanında 4 önce güvenlik güçleriyle girdiği çatışmada öldürülen PKK’lı terörist Ayhan Seven, memleketi Hakkari’nin Yüksekova İlçesi’nde gergin geçen bir cenaze töreninin ardından toprağa verildi. Bingöl Devlet Hastanesi morgundan yakınları tarafından alınan terörist Seven’in cenazesi, terör örgütünün sözde renkleri sarı-kırmızı-yeşil renkli bez tabuta sarılı olarak Yüksekova Mezarlık Mahallesi Haci İskender Camii’ne getirildi. 
     Cenaze törenine Hakkari Belediye Başkanı DEHAP'lı Metin Tekçe, Yüksekova Belediye Başkanı DEHAP'lı Salih Yıldız ile yaklaşık 20 bin kişi katıldı. Cenaze namazının ardından terörist Ayhan Seven’in cenazesi PKK ve bölücübaşı Abdullah Öcalan lehine Gerilla vur, Kürdistanı kur’, PKK burada halk burada’, Biji Apo’ sloganları atılıp, PKK ve Apo resimleri taşınarak 4 kilometre mesafedeki Akalan Mezarlığı’na doğru yola çıkarıldı. 
     Cenaze törenine katılanlar bu sırada yoldan geçen İran plakalı bir yolcu otobüsünü taş yağmuruna tuttu. Otobüsün tüm camlarını kırıp kaportasına zarar veren göstericiler, daha sonra Yüksekova Emniyet Müdürlüğü binasını da taşlamak istedi. Araya giren Hakkari ve Yüksekova’nın DEHAP’lı belediye başkanları grubun önüne geçerek taş atmalarını engelledi. İki başkan daha sonra cenazeyi ilçe merkezi yerine, güzergah değiştirerek ara sokaklardan götürülmesine sağlayarak mezarlığa ulaştırdı. Terörist Seven burada toprağa verildikten sonra cenazeye katılanlar bölücü örgüt lehine slogan atarak dağıldı. Çok sıkı güvenlik önlemleri alan güvenlik güçleri, cenazeye katılanları uzaktan izleyip müdahalede bulunmadı. 
     

     
</TEXT>
</DOC>
