<DOC>
<DOCNO> 382602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy16.html </URL>
<DATE> 2005/09/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Iraklı Bakan Salih, Ankara'ya Talabani ve Caferi'den mesaj getirdi 
</HEADLINE>
<TEXT>

     Temaslarda bulunmak üzere Ankara’ya gelen Irak Planlama ve Kalkınma Bakanı Dr. Berham Salih, Irak Cumhurbaşkanı Celal Talabani ve Başbakanı İbrahim Caferi’den mesaj getirdi. 
     Salih, NTV’ye yaptığı açıklamada, Talabani ve Caferi’nin Türkiye ile Irak arasındaki ilişkileri geliştirme kararlılıklarını teyit eden birer mektup getirdiğini söyledi. 
     Türkiye’nin Irak’ın kuzeyinde barınan terör örgütüne ilişkin kaygılarını ciddiyetle ele aldıklarını ifade eden Salih, bölgesel güvenlik için Türk ve Irak hükümetleri arasında daha geniş istihbarat değişiminin gerekli olduğunu belirtti. 
     Salih, sınırlarından komşu ülkeleri hedef alabilecek herhangi silahlı tehdide izin vermeyeceklerini, bu konuda kararlı olduklarını belirtti ve bu güvencenin, topraklarındaki tüm tehdit kaynaklarının tamamen yok edilmesi anlamına geldiğini söyledi. 
     Yeni Irak Anayasasının bölgesel yönetimlere büyükelçilikler altında temsilcilik açma imkanı tanıdığını ifade eden Salih, Türkiye’de Irak Kürdistan Yurtseverler Birliği IKYB ve Irak Kürdistan Demokratik Partisi IKDP temsilciliklerinin bulunduğunu, ancak bunların Irak Dışişleri Bakanlığı’na bağlı olmadıklarını hatırlattı. 
     Iraklı Kürt Bakan Salih, kuzey Irak’taki yerel yönetimi kastederek, "Kürt yönetimi bu temsilcilikleri büyükelçiliklerin içine dahil etmeyi hedefliyor, böylece Irak Dışişleri Bakanlığı’nın politikaları ile paralel çalışabilecekler. Henüz Türk tarafıyla konuşmadık. Anayasanın onaylanmasını bekliyoruz" diye konuştu. 
     Ankara’ya gelmeden önce IKDP lideri Mesud Barzani ile de görüştüğünü belirten Salih, Barzani’nin, kuzey Irak’taki yerel yönetimin Türkiye ile ilişkileri geliştirmesini istediğini kaydetti. 
     Salih, Türkiye ile Irak’ın karşılıklı olarak Musul ve İstanbul’da açacakları konsoloslukların ise kısa süre içinde hazır olacağını sözlerine ekledi. 
     Irak Planlama ve Kalkınma Bakanı Salih, Ankara temasları çerçevesinde Dışişleri Bakanı ve Başbakan Yardımcısı Abdullah Gül ve Enerji ve Tabi Kaynaklar Bakanı Hilmi Güler ile bir araya gelecek. 
     Görüşmelerde Türkiye-Irak ticari ve ekonomik ilişkileriyle, Irak’ın yeniden imarında iki ülke arasında işbirliği olanakları üzerinde görüş alışverişinde bulunulması bekleniyor. 
     
</TEXT>
</DOC>
