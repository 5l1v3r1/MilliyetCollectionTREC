<DOC>
<DOCNO> 376059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko21.html </URL>
<DATE> 2005/09/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
MOL CEO'su Tüpraş bizim için en iyi stratejik ortak 
</HEADLINE>
<TEXT>

     TÜPRAŞ özelleştirme ihalesi katılımcıları arasında yer alan Orta ve Doğu Avrupa'nın önde gelen petrol ve gaz gruplarından Mol'un Grup Başkanı ve Üst Yöneticisi CEO Zsolt Hernadi, Mol'un Tüpraş için en iyi stratejik ortak olduğunu savunarak, ''TÜPRAŞ'a bir büyüme fırsatı olarak bakıyoruz'' dedi. 
     Hernadi, düzenlediği basın toplantısında, Mol'un sektöründe son derece başarılı bir şirket olduğunu vurgulayarak, Mol'un tarihi ve deneyiminin, şirketi Tüpraş için mükemmel bir ortak haline getirdiğini belirtti. 
     Türkiye ve Macaristan'ın birbirine çok yakın 2 ülke olduğunu vurgulayan Hernadi, ''Mol, TÜPRAŞ için en iyi stratejik ortak. TÜPRAŞ'a bir büyüme fırsatı olarak bakıyoruz. Çok fazla yatırım yapmamız lazım. Ancak bu şekilde TÜPRAŞ için iyi bir büyüme potansiyeli elde edebiliriz'' diye konuştu. 
     Basın mensuplarının sorularını da yanıtlayan Hernadi, Petkim'le ilgili bir analiz yapmadıklarını, şu anda sadece TÜPRAŞ'a odaklandıklarını belirterek, Orta Avrupa'nın çok zor bir pazar olduğunu, hızlı para kazanmak için burada bulunmadıklarını, bölgenin gelişimine katkıda bulunmak için Türkiye'de olduklarını söyledi. 
     Mol'un, sosyalist devlete ait bir kuruluşun nasıl değiştiğinin iyi bir başarı öyküsü olduğunu anlatan Hernadi, ortaklıkta her zaman yatırım yaptıkları şirketle birlikte düşündüklerini ve ortak bir strateji geliştirdiklerini vurguladı. 
     TÜPRAŞ özelleştirme sürecinin, doğru olduğunu düşündüğünü ifade eden Hernadi, sürecin son derece şeffaf ilerlediğini de bildirdi. 
     
     ''VİZYONUMUZ, TÜPRAŞ'I BEKLEYEN GELİŞMELERLE ÖRTÜŞMEKTE'' 
     Mol Grup Strateji Başkanı Michel-Marc Delcommune de, 1995 yılında özelleştirilen Mol'da şu anda yüzde 12'den az kamu payı bulunduğunu, devletin önümüzdeki 12 ay içinde bu hisseleri satma kararı aldığını, özelleştirme açısından çok başarılı bir şirket olduklarını ve 1995 yılından bu yana şirketin hisse fiyatının 12 katına çıktığını bildirdi. 
     Delcommune, 9 farklı ülkede faaliyet gösteren, 1200 benzin istasyonu ve 4 farklı rafineriyi bünyesinde bulunduran Mol'un, TÜPRAŞ gibi sadece bir rafineri kuruluşu olmadığını, arama, üretim ve pazarlama da yaptığını belirterek, ''Bizim vizyonumuz, 10 yıl içinde TÜPRAŞ'ı bekleyen gelişmelerle örtüşmekte. Biz vizyonumuza, AB'ye doğru bütünleşme vizyonu diyoruz'' dedi. 
     Macaristan'da ülkenin ham petrol ve doğalgaz ihtiyacının yüzde 25'ini ürettiklerini bildiren Delcommune, Nabucco projesinin kurucu ortaklarından olduklarını ve bu projeye büyük bir yatırım yaptıklarını anlattı. 
     ''Mol, TÜPRAŞ'a en ideal ortak olduğunu vurguluyor'' diyen Delcommune, Türkiye'nin en önemli kuruluşlarından olan TÜPRAŞ'ın dışarıdan gelen zorlukla karşı karşıya olduğunu, tek başına bu zorlukları atlatamayacağını iddia etti. 
     Delcommune, ''Bunun 2 çözümü var. Bunlardan biri TÜPRAŞ, uluslararası bir grubun yan iştiraki olabilir. Diğeri de bizim gibi bir stratejik ortağı olur ve Doğu Akdeniz'de önemli bir oyuncu haline gelir. Sicilimiz ortaklık konusunda son derece başarılı. Devir değil, ortaklık öne sürüyoruz. Bilgi birikimimizi, tecrübemizi sunmak istiyoruz'' diye konuştu. 
     
     ''İHALEYE TEK BAŞINA GİRECEK KADAR MALİ KUVVETİMİZ VAR'' 
     Eskiden bir kamu kuruluşu olan Mol'da özelleştirmeden sonra hiç grev yaşanmadığını da dile getiren Delcommune, şunları kaydetti 
     ''TÜPRAŞ'ta kendimize ne yaptıysak aynısını yapacağız. Kalite getireceğiz, yatırım yapacağız. Orta ve Doğu Avrupa'daki rafinerilerimize ne yaptıysak Tüpraş'takileri de öyle geliştireceğiz. TÜPRAŞ'tan borçlarımızı kapatmasını istemiyoruz. Genişlemek, büyümek istiyoruz. TÜPRAŞ'ı genişletmek istiyoruz. Türkiye'ye gönülden inanan, bağlanan bir kuruluşuz. 
     Kazanacak olursak TÜPRAŞ'ın operasyonlarını optimize edeceğiz. Bu, dağıtımcıların, 60 dağıtımcının ve Türk müşterilerinin lehine olacak. Tüpraş ihalesinde bir konsorsiyum seçmememizin nedeni ihaleye tek başına girecek kadar mali kuvvetimiz var. Biz şirketler arasındaki çıkar çatışmasına girmek istemedik.'' Delcommune, Türkiye'nin AB ile bütünleşeceğini düşündüklerini ifade ederek, ''Büyüme bekliyoruz. Büyümeyi yan komşuda, hemen Türkiye'de elde edeceğiz'' dedi. 
     Verilen bilgiye göre, Macaristan'ın satış rakamları bazında en büyük firması olan Mol'un kapital değeri 13 milyar doların üzerinde bulunuyor. Rafineri kapasitesi 20 milyon tonun üzerinde olan Mol'un hisseleri ise Budapeşte, Lüksemburg, Varşova ve Londra borsalarında işlem görüyor. 
     
</TEXT>
</DOC>
