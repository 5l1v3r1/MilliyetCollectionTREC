<DOC>
<DOCNO> 396289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun16.html </URL>
<DATE> 2005/11/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Talabani Bağımsız Irak Kürdistanı ayakta kalamaz... 
</HEADLINE>
<TEXT>

     Irak Devlet Başkanı Celal Talabani, Irak'ta bağımsız bir Kürt devletinin ayakta kalamayacağını söyledi. 
     Talabani, bu hafta Viyana'da yaptığı temaslar sırasında Die Presse gazetesine verdiği demeçte, Irak Kürtlerinin olası bağımsızlık ilanıyla ilgili bir soru üzerine, ''Geleceğin ne getireceğini bilmiyorum. Ama, Irak Kürdistanı'nın bağımsızlığını ilan ettiğini bir düşünün. Komşularımız derhal sınırlarını kapatacaktır. O zaman nasıl ayakta kalabiliriz Ortadoğu'daki bütün ülkeler Kürdistan'ın bağımsızlığına karşı. Hepsiyle aynı anda savaşamayız'' dedi. 
     ''Kendisini Türkiye'deki PKK ile dayanışma içinde hissedip hissetmediği'' sorusu üzerine, bu örgütün ''Kürt halkına zarar verdiğini'' söyleyen ve ''terörist yöntemlerini'' eleştiren Talabani, ''Ankara'daki hükümete karşı savaşmanın, Türkiye'nin demokratik bir gelişme göstermesini istemeyenlerin çıkarına olduğunu'' belirtti. 
     Kendisinin siyasi yaşamı boyunca ''bağımsızlık için değil, Kürtlerin kendi kaderini tayin hakkı için savaştığını'' kaydeden Talabani, ''Ben hep gerçekçi oldum ve bu zamanda bağımsızlığın mümkün olmadığını anladım'' dedi. 
     
     TERÖR TEHLİKESİ 
     Irak'ta terörle mücadele için yalnız askeri faaliyetlere değil, medyaya, ekonomik ve sosyal reformlara da dayanan bir plana ihtiyaç duyulduğunu belirten Talabani, ''huzursuzluk bölgelerindeki yerel halkın desteğinin kazanılması gerektiğini, halkın teröristlerden nefret ettiğini ve Irak güvenlik güçleriyle işbirliği yapmaya hazır olduğunu'' söyledi. 
     Talabani, bir soru üzerine, Avrupa ülkelerinin terör tehlikesini küçümsediği endişesini dile getirdi. Talabani, ''Korkarım Avrupa bu terörist grupların arz ettiği tehlikeyi küçümsüyor. Avrupalılar Amerika'ya odaklanarak bu grupların ne kadar tehlikeli olduğunu unutuyor. Avrupa'daki bazı insanlar yalnız Amerika'ya bakıyor ve başka her şeyi ihmal ediyor. Bu, Avrupa için çok tehlikeli olabilir'' dedi. 
     Irak'ta eylem yapanların bütün Arap ülkelerinden geldiğini kaydeden Talabani, ''Teröristlerin yüzlercesinin yakalandığını, bunların Mısır, Suriye, Ürdün, Filistin, Fas, Cezayir, Yemen ve Suudi Arabistan gibi ülkelerden geldiklerini belirlediklerini'' söyledi. 
     
</TEXT>
</DOC>
