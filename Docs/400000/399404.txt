<DOC>
<DOCNO> 399404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur25.html </URL>
<DATE> 2005/11/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Liseli kız, ayrıldığı sevgilisinden gelen mesaj yüzünden öldürülmüş 
</HEADLINE>
<TEXT>

     İzmir'in Urla İlçesi'nde bir genç kızın önceki gece erkek arkadaşı tarafından 37 bıçak darbesiyle öldürülmesi olayıyla ilgili olarak 3 kişinin daha gözaltına alındığı bildirildi. 
     Alınan bilgiye göre, Dokuz Eylül Üniversitesi Meslek Yüksekokulu Elektronik Bölümü öğrencisi zanlı C.E'nin 18 , kız arkadaşı Urla Lisesi öğrencisi F.İ'yi 17 bir başka erkeğe cep telefonundan gönderdiği mesaj nedeniyle öldürdüğü iddiasıyla ilgili soruşturma kapsamında bugün 3 kişi daha gözaltına alındı. C.E. ile birlikte Urla İlçe Emniyet Müdürlüğü'nde bulundurulan zanlılarla ilgili soruşturmanın devam ettiği bildirildi. 
     Zanlıların, bugün Urla Cumhuriyet Savcılığı'na gönderileceği öğrenildi. 
     Bu arada, F.İ'nin kız arkadaşları, genç kızın C.E. ile arkadaşlığının kısa bir dönem sürdüğünü, 1 ay önce zanlıdan ayrılmasının ardından başka bir kişi ile başladığı ilişkisinin ise birkaç gün önce bittiğini belirttiler. 
     Zanlının olay günü F.İ'yi son kez buluşarak konuşmak için aradığı, genç kızın da saat 11.00 sularında görüşmek için randevu verdiği öğrenildi. Olayın meydana geldiği gün okula gitmeyen F.İ'nin, belirttiği saatte C.E. ile buluştuğu öne sürüldü. 
     Yetkililer, olaya sebep olduğu belirtilen mesajın bulunduğu cep telefonuna halen ulaşılamadığını belirttiler. 
     Urla İlçe Emniyet Müdürlüğü'ne babası tarafından getirilen C.E. 18 , kız arkadaşı F.İ'yi 17 öldürerek, cesedini sahilde bulunan bir otelin yakınındaki metruk binaya sakladığını itiraf etmiş, binada arama yapan polis ekipleri, çalışmaz durumdaki derin dondurucu içinde genç kızın cesedini bulmuşlardı. 
     
</TEXT>
</DOC>
