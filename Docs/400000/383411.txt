<DOC>
<DOCNO> 383411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonyas03.html </URL>
<DATE> 2005/10/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Altın Portakal'da en iyi film ödülü "Türev"in... 
</HEADLINE>
<TEXT>

     42. Antalya Altın Portakal Film Festivali kapsamında düzenlenen, Ulusal Uzun Metraj Film Yarışması’nda, "En İyi Film" ödülü "Türev"in, "En İyi Erkek Oyuncu" ödülü Şener Şen’in olurken, "En İyi Kadın Oyuncu" ödülünüyse Beste Bereket ve Vildan Atasever paylaştı. 
     Bu yıl 42’ncisi düzenlenen Antalya Altın Portakal Film Festivali çerçevesinde yapılan, "Ulusal Uzun Metraj Film Yarışması"nda "En İyi Film" ödülü, Ulaş İnaç’ın yönettiği "Türev" adlı filmin oldu. Ödül, Kültür ve Turizm Bakanı Atilla Koç tarafından yönetmen Ulaş İnaç’a verildi. 
     "En İyi Yönetmen" ödülüyse "İki Genç Kız" adlı filmle Kutluğ Ataman’ın oldu. Yurtdışında olduğu öğrenilen Ataman’ın ödülü film ekibinden Gülen Güler’e yönetmen Nuri Bilge Ceylan tarafından verildi. 
     En iyi ikinci film anlamına gelen, "Avni Tolunay Jüri Özel Ödülü" de "İki Genç Kız" filminin oldu. Ödül, Vali Alaaddin Yüksel tarafından film ekibinden Gülen Güler’e verildi. 
     En iyi üçüncü film anlamına gelen, "Behlül Dal Özel Ödülü" ise "Korkuyorum Anne" adlı filmin oldu. Yapımcı Ömer Atay, ödülü Büyükşehir Belediye Başkanı Menderes Türel ve Türkiye Sinema ve Audiovisuel Kültür Vakfı TÜRSAK Başkanı Engin Yiğitgil’den aldı. 
     
     "EN İYİ ERKEK OYUNCU" ŞENER ŞEN 

     Festivalde, "En İyi Erkek Oyuncu" ödülü "Gönül Yarası" adlı filmdeki performansıyla Şener Şen’in oldu. 
     İzleyiciler tarafından ayakta alkışlanan Şen, ileri yaşlarda oyunculuğa başladığını belirterek, "Festival bana daha önce iki ödül verdi. Bu üçüncü ödülüm" diye konuştu. 
     Festivalde, "En İyi Kadın Oyuncu" ödülünüyse iki oyuncu paylaştı. Ödülü, Beste Bereket "Türev", Vildan Atasever de "İki Genç Kız" adlı filmdeki adlı filmdeki performansıyla kazandı. Bu daldaki ödülü Fransızların dünyaca ünlü oyuncusu Mathilda May Türkçe açıkladı ve ödülü iki oyuncuya verdi. 
     Beste Bereket ödülünü gözyaşları içinde alarak, "İnanılmaz güçlü bir enerji verdiniz" diye konuştu. 
     Festivalde, "En İyi Yardımcı Erkek Oyuncu" ödülünü "Gönül Yarası" adlı filmdeki rolüyle Timuçin Esen, "En İyi Yardımcı Kadın Oyuncu" ödülünüyse "O Şimdi Mahkum" adlı filmdeki rolüyle Fadik Atasoy aldı. 
     "En İyi Sanat Yönetmeni" ise "Korkuyorum Anne" adlı filmle Mehtap Ün Kanıbelli oldu. Kanıbelli’nin ödülünü filmin yönetmeni Reha Erdem, Charlie Chaplin’in torunu Kiera Chaplin’den aldı. 
     "En İyi Görüntü Yönetmeni" ödülünü "İki Genç Kız" filmiyle Emre Erkmen kazandı. Erkmen, ödülünü jüri üyesi Ferzan Özpetek’in elinden aldı. 
     "En İyi Senaryo" ödülünü ise "Korkuyorum Anne" filmiyle Nilüfer Güngörmüş kazandı. 
     Diğer ödüller ve sahipleriyse şöyle oldu 
     -Ses Tasarımı ve Miksaj Erol Adilce İki Genç Kız 
     -Kostüm Tasarımı Ayşe Pirinççioğlu Korkuyorum Anne 
     -Özel Efekt Murat Şengül-Ömer Boduroğlu O Şimdi Mahkum 
     -Makyaj ve Saç Fatma Kardeş Şengül-Ümit Talip Bulut O Şimdi Mahkum 
     -Laboratuvar Fono Film O Şimdi Mahkum 
     -Kurgu Nathalie Le Guay Korkuyorum Anne 
     -Müzik Taner Çıray Gönül Yarası 
     
     İNAÇ ÖDÜLÜ BEKLİYORDUK 

     Ödül töreninin ardından basın mensuplarının sorularını yanıtlayan, "En İyi Film" ödülünün sahibi, "Türev"in genç yönetmeni Ulaş İnaç, ekip olarak bu ödülü beklediklerini ve Altın Portakal Film Festivali’nde ödül almaktan büyük mutluluk duyduğunu ifade etti. 
     İnaç’ın ilk uzun metrajlı filmi, 22 yaşındaki Beste Bereket’e de ilk sinema filmiyle "En İyi Kadın Oyuncu" ödülünü kazandırdı. 
     Törenin ardından, Aspendos Antik Tiyatrosu’ndan ayrılırken basın mensuplarının sorularını yanıtlayan Kültür ve Turizm Bakanı Atilla Koç da "Ben ödülü Türev’in alacağını söylemiştim" diye konuştu. 
     
     İKİ FİLME BEŞER ÖDÜL 

     Festivalde, "İki Genç Kız" ve "Korkuyorum Anne" adlı filmler, beşer ödülün sahibi olarak Ulusal Uzun Metraj Film Yarışması’na damgasını vurdu. 
     Kutluğ Ataman’ın yönetmenliğini üstlendiği "İki Genç Kız" adlı film, "Avni Tolunay Jüri Özel Ödülü", "En İyi Yönetmen", "En İyi Kadın Oyuncu", "En İyi Görüntü Yönetmeni" ve "En İyi Ses Tasarımı ve Miksaj" dallarında ödül kazandı. 
     Reha Erdem’in yönetmenliğini üstlendiği "Korkuyorum Anne" ise "Behlül Dal Özel Ödülü", "En İyi Senaryo", "En İyi Sanat Yönetmeni", "En İyi Kurgu" ve "En İyi Kostüm Tasarımı" dallarında ödül aldı. 
     Festivalin en çok ödül kazanan ikinci filmiyse Abdullah Oğuz’un yönetmenliğini üstlendiği, "O Şimdi Mahkum" adlı film oldu. "O Şimdi Mahkum", "En İyi Yardımcı Kadın Oyuncu", "En İyi Özel Efekt", "En İyi Makyaj ve Saç" ve "En İyi Laboratuar" dallarında ödül kazandı. 
     Yavuz Turgul’un yönettiği, Şener Şen, Meltem Cumbul ve Timuçin Esen’in başrollerini paylaştığı "Gönül Yarası" adlı filmse Şener Şen’e "En İyi Erkek Oyuncu" dalında ödül kazandırdı. Film ayrıca, "En İyi Yardımcı Erkek" ve "En İyi Müzik" dallarında ödüle layık bulundu. 
     Tören sırasında, Mercan Dede’nin müzikleri eşliğinde aynı zamanda Gönül Yarası filminin de müziklerini seslendiren Aynur Doğan Kürtçe şarkı söyledi. Şarkısını tamamlayan Doğan’ı protokolden kimsenin alkışlamadığı görüldü. 
     Bu arada, yine Mercan Dede’nin müzikleri eşliğinde bir kadın semazen gösteri yaparken, Cem Yılmaz da Türk sineması üzerine bir şov sundu. 
     
     "ABAY VE TÜREL İKİZ" 

     Ulusal Uzun Metraj Film Yarışması’nın sonuçları açıklanmadan önce jüri adına konuşma yapan sanatçı Yılmaz Erdoğan da, festivalin en önemli olaylarından birisinin uluslararası açılımlar ve konuklar olduğunu söyledi. 
     Erdoğan, "Diğer önemli hadiseyse Korhan Abay’la Büyükşehir Belediye Başkanı Menderes Türel’in ikiz olduklarının açıkça görünmesiydi" diye espri yaptı. 
     Festivalde geçen yıllarda yarışmacı olarak bulunduğunu, fakat bu kez jüri üyesi olarak sahneye çıktığını belirten Erdoğan, "Benim ödülü alamayacağım anlaşıldı. Geçen yıllar ödül alamayınca gıcık olmuştum. Anladım ki jüri gıcık olmaya çok müsait. Tek ricam ne olur bize gıcık olmayın. Hepimiz çok coşkuluyduk. Çünkü iyi filmler çok fazlaydı" dedi. 
     Jüri üyelerinin en iyileri seçerken çok zorlandığını ve bazı kategorilerde 6-7 aday arasından seçim yapmak durumunda kaldıklarını ifade eden Yılmaz Erdoğan, "Sinema bayramı herkese kutlu olsun" diye konuştu. 
     
</TEXT>
</DOC>
