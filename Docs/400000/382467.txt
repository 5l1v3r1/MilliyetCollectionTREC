<DOC>
<DOCNO> 382467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/ydilmen.html </URL>
<DATE> 2005/09/29/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
İstikrar 
</HEADLINE>
<TEXT>



Türkiye'de lig maçlarında rakibine ceza sahası dışından şut şansı vermiyorsun. Şampiyonlar Ligi oynuyorsun, 80 küsürüncü dakikada Cocu'nun sert şutu dışında rakibi ceza sahana sokmuyorsun. Avrupa'nın iyi takımlarından biriyle oynarken, maçı bütünüyle kontrol ve organize ediyorsun. İlk 15-20 dakika dışında rakibine pas yapma imkanı dahi tanımıyorsun. Üç hücumcun dışında orta sahadaki oyuncularınla da şut atıyorsun. En önemlisi net bir skorla maçı kazanmayı biliyorsun. Taraftarların yıllardır beklediği ve özlediği Avrupa takımı bu olsa gerek... Tecrübe denilen de bu olsa gerek... 
Ben bu statta birçok Avrupa Kupası maçı izledim. İstisnalar dışında büyük çoğunluğunda rakibine 4-5 pozisyon veren, oyun disiplininden tamamen kopuk bir Fenerbahçe vardı. Şimdi ise iki Şampiyonlar Ligi'nde de tam Avrupalı gibi oynayan, "Bu ligde de varım" diyen takım var. 
PSV Eindhoven maçından sonra 'Şu oyuncu vasat oynadı' demek için aradım, ama bulamadım. Hepsi çok iyi oynadı, Serkan ile Luciano farklı oynadı. Anelka ikinci yarı 1 - 0'dan sonra yavaş yavaş oyun disiplininden kopan PSV karşısında çok, ama çok etkili mücadele etti. 
Alex, Nobre'nin kafasından ve koşularından iyi yararlandı. 'Küçük takımın, büyük futbolcusu' dedikleri Alex, penaltı dışında takımının ikinci golünü atarak maçın kopmasını sağladı. 
Fenerbahçe orta sahası top rakipteyken çok etkiliydi. Fizik güçleri yerindeydi, üstüne üstlük sırayla da hücuma çıkarak, forvete destek verdiler. 
Ümit Özat da sezon başındaki durgunluğunu atmış. İki üç maçtır daha verimli ve atletik bir görüntü içinde. 
Fenerbahçe, bir ay içinde oynadığı çok sayıdaki maçta, hemen hemen aynı kadroyla oynadı. Bu maçların geneline baktığımız zaman, ne kadar iyi çalıştıkları görebiliyoruz. Kadro istikranının yanı sıra maçın son dakikasında bile ayakta kalmaları önemli bir gelişme. 
Fenerbahçe zaten son maçlarda fizik gücünü ortaya koyarak, son dakikalarda goller buluyor. Ayrıca bu takımın öne geçtikten sonra puan kaybetmesi de çok zor. 



</TEXT>
</DOC>
