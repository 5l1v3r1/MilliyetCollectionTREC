<DOC>
<DOCNO> 383850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko06.html </URL>
<DATE> 2005/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Merkez Bankası döviz piyasasına müdahale etti 
</HEADLINE>
<TEXT>

     Merkez Bankası, döviz piyasasına doğrudan alım yönünde müdahale etti. Müdahalenin ardından, dövizde sabah saatlerinden itibaren görülen düşüşler durdu. 
     Merkez Bankası’ndan yapılan açıklamada, "Avrupa Birliği’ne katılım müzakere sürecinin başlamasının etkisiyle, oluşan ve oluşması beklenen aşırı oynaklığı engellemek üzere, bugün Merkez Bankası’nca döviz piyasasına doğrudan alım yönünde müdahale edilmiştir" denildi. 
     Açıklamada, Banka tarafından değişik tarihlerde yapılan duyurularda, uygulanmakta olan dalgalı kur rejiminde, ilke olarak döviz kurunun düzeyinin arz ve talep koşulları tarafından belirlenmesinin gerektiğinin belirtildiği hatırlatılarak, yine aynı duyurularda, "döviz kurlarındaki oynaklığın Merkez Bankası’nca yakından takip edileceği ve kurlarda her iki yönde oluşabilecek aşırı oynaklık durumunda doğrudan müdahale edilebileceğinin kamuoyuna açıklandığı" ifade edildi. 
     
     MÜDAHALENİN ARDINDAN DOLAR 1.3550 YTL'YE ÇIKTI 

     Merkez Bankası'nın döviz piyasasına doğrudan alım yönünde müdahalesinin ardından dolar 1.3550 YTL'ye, avro 1.6150 YTL'ye çıktı. 
     İstanbul serbest döviz piyasasında dün 1.3480 YTL'den kapanıp güne 1.3380 YTL'den başlayan dolar öğle saatlerine kadar bu seviyelerini korudu. Aynı eğilim avroda da gözlendi. Dün 1.6150 YTL'den kapanan avro 1.5980 YTL'den güne başladı. Öğle saatlerinde avro 1.5930 YTL'den satıldı. 
     Müdahalenin ardından ise İstanbul serbest piyasada doların satış fiyatı, müdahale öncesine göre 0.0190 YTL artarak 1.3550 YTL'ye, avronun satış fiyatı 0.0220 YTL artarak 1.6150 YTL'ye çıktı. 

     
</TEXT>
</DOC>
