<DOC>
<DOCNO> 354202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/eko02a.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eken'e ihale takibi suçlaması 
</HEADLINE>
<TEXT>


FUNDA KESKİN İstanbul DHA 

Endüstri Holding operasyonu kapsamında hakkında gıyabi tutuklama kararı çıkartılan ve daha sonra manken Tuğba Özay'ın evinde yakalanarak tutuklanan Kürşat Yılmaz hakkında Adana Cumhuriyet Başsavcılığı'nca yürütülen soruşturma tamamlandı. 
Cumhuriyet savcısı Veli Dalgalı tarafından hazırlanan iddianamede Kürşat Yılmaz'ın 'Çıkar amaçlı suç örgütü kurmak, yönetmek' suçundan 4 - 12 yıl hapis cezası ile cezalandırılması istendi. İddianamede tutuksuz sanık olarak yer alan ve Susurluk Davası'ndan hüküm giyen emekli yarbay Korkut Eken'in de 'Örgüte yardım ve yataklık etmek' suçundan 6 aydan 1 yıla kadar hapis cezası ile cezalandırılması istendi. Eken'in örgütün lider yardımcıları Bekir Fuat Duyanoğlu ve Mahmut Tuna ile bağlantılı olduğunun belirtildiği iddianamede, suç örgütünün diğer faaliyet alanı olarak gösterilen ihale takibi ile ilgilendiği ve örgüte yardım ettiği, sık sık Fuat Bekir Duyanoğlu ve Mahmut Tuna ile takip ettikleri ihalelere ilişkin telefon görüşmesi yaptığının tespit edildiği kaydedildi. 

Özay, Yılmaz'ı değiştirmiş 
İddianamede, Eken'in eylemleriyle ihaleler hakkında örgüt elemanlarına yol gösterdiği, fikir verdiği, örgüt elemanlarının ihalelerle ilgili olarak kendisine danıştığı ve başvurduğu belirtildi. 
İddianameye göre ayrıca Kürşat Yılmaz ile manken Tuğba Özay arasındaki birliktelikten sonra Kürşat Yılmaz'ın bazı huylarının değiştiği ve adamlarının gönül ilişkilerine de kurallar koyduğu, bir adamının Özay ile yaptığı bir telefon konuşmasıyla ortaya çıktı. 
İddianameye göre, Yılmaz'ın adamı Bekir Fuat Duyanoğlu, Yılmaz'ın sevgilisi Özay'ı arayarak, "Bize kuralları koyan abi oldu' diyor. Özay'ın 'Neymiş o kurallar ' diye sorması üzerine de, "Hiç kimse bir sevgiliden başka sevgili edinmeyecek, imam nikahı olmadan kimse kimseyle birlikte olmayacak, imam nikahı yaptığı zaman bir daha başka kimseye bakmayacak, o da senden sonra başladı" diye yanıt veriyor. 

Silahlar çantaya... 
Özay'ın "İmam nikahı yapana kadar skorbort durumu ne olacak " sorusu üzerine "Seninle başladıktan sonra çok değişti. Bize de kurallar koydu, önceden karışmazdı, şu reisi kızdırmasan Kızdığı zaman herkes karşısında tir tir titriyor" diyor. İddianamede, örgüt üyelerinin zor durumlarda silahlarını Özay'ın çantasına koyduğu ve bunun telefon dinlemesiyle tespit edildiği de ortaya çıktı. 

'Dosya parası alırız' Korkut Eken'le Mahmut Tuna'nın telefon konuşması 
M.T. Komutan komutan 
K.E. Yaşıyor musunuz arkadaş 
M.T. Boğuşuyoruz, 
K.E. Nasıl gidiyor Mahmut'um 
M.T. Çok şükür Allah'a, 
K.E. İl özel idarede Ankara'dayım, il özel idarede tanıdık var mı 
M.T. Özel idarede buluruz abi 
K.E. Şimdi kalorifer yakıt ihalesi var da... 
M.T. Yakıt Ona da bizim arkadaşlar giriyo, bizim orada bir dosya varda 
K.E. Dosyayı getiren arkadaşı bana yönlendirin de, 
M.T. Şimdi oraya girenler bizim arkadaşımız, hiç olmazsa dosya parası filan alırız onlardan, yani bunlardan iş alsalar da problem yaşarlar 
K.E. İhale günü ben de giderim, bizim kardeşlerimiz, 
M.T. Bizim Hülya'yı biliyosun, Hülya giriyor 
K.E. Benim telefonumu ver, geldimi karşılarım beraber gideriz ihaleye, 
M.T. Ordan anlaşma olursa dosyaya para alırız, olmazsa öyle bir çalışma yaparız 
K.E. Tamam kardeş. 


</TEXT>
</DOC>
