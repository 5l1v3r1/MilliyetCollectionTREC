<DOC>
<DOCNO> 383383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur02.html </URL>
<DATE> 2005/10/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sattıkları otomobile "çalındı" ihbarında bulunuyorlar... 
</HEADLINE>
<TEXT>

     Konya Emniyet Müdürlüğü'ne gelen oto hırsızlığı ihbarlarının yüzde 25'i, sattığı otomobilin parasını alamayan kişilerin asılsız ihbarlarından oluşuyor. 
     Konya Emniyet Müdürlüğü'nden alınan bilgiye göre, Hırsızlık Büro ekipleri çalıntı otomobil ihbarı durumunda, ülke genelinde bağlantılı olarak kayıp aracın bulunması için çalışma yürütüyor. 
     Genellikle çok yoğun bir tempoda çalışan otomobil hırsızlığı ya da dolandırıcılığı ile ilgili ekipler, en fazla asılsız ihbarlardan şikayet ediyor. 
     Kendilerine gelen otomobil hırsızlığı ile ilgili ihbarların yüzde 25'ine yakınını sattığı otomobilin parasını alamayan kişilerin oluşturduğunu ifade eden Konya Emniyet Müdürlüğü yetkilileri, şunları kaydettiler 
     ''İkinci el otomobil alım-satımında çoğu kez senetlerle iş yapılıyor. Örneğin 15 bin YTL'lik bir otomobilin 10 YTL'sini peşin veren kişi, geriye kalan kısım için senet veriyor. Genellikle de devir-teslim sonraya bırakılıyor. Aradan geçen süre içinde parasını tahsil edemeyen otomobilin ilk sahibi, polisi arayarak otomobilinin çalındığı yolunda asılsız ihbar veriyor. Her dört ihbardan birisini bu şekildeki ihbarlar oluşturuyor. Biz de otomobili alıp kendisine teslim ediyoruz. Birkaç gün içinde de aracı son satın alan kişi bize çalıntı ihbarı veriyor. Bu durumda da ne yapacağımız şaşırıyoruz.'' Yetkililer, bu şekilde hareket ederek asılsız ihbarlarda bulunan, polisi boş yere meşgul eden kişilerin kendisini mahkemede bulabileceğini belirterek, bu konuda daha dikkatli olmaları konusunda uyardı. 
     Son yıllarda artış gösteren otomobil hırsızlığı ve dolandırıcılara karşı vatandaşları uyaran yetkililer, şu önerilerde bulundu 
     ''Otomobil satın alırken, ruhsat sahibi ile yüz yüze görüşülmelidir. Satış sırasında alınan senet mutlaka tescil belgesine işletilmelidir. Herhangi bir yerden otomobil satın alınacaksa mutlaka aracın ruhsatı ve satan şahsın nüfus cüzdanından kimliğinin doğruluğu kontrol edilmelidir. Alınacak otomobil ile trafik tescil müdürlüğüne giderek herhangi bir kaydının olup olmadığı öğrenilmelidir. Satın alınan otomobilin yedek anahtarı mutlaka istenmelidir. Otomobilden ayrılırken kısa süreli de olsa kontak anahtarı alınmalı kapılar kilitlenmelidir. Otomobil, uzak ve tenha yerlere park edilmemelidir. Para alınmadan otomobilin satışı yapılmamalıdır.'' 
     
</TEXT>
</DOC>
