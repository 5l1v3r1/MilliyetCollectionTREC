<DOC>
<DOCNO> 367296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun26.html </URL>
<DATE> 2005/08/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD, Orta Asya'daki durumunu koruyacak 
</HEADLINE>
<TEXT>

     Amerikan askerleri, Özbekistan'daki hava üssünü kapatma kararına rağmen Orta Asya'da kalmaya devam edecek. 
     Kırgız Haber Ajansı'nın KABAR Eho Moskva Radyosu'na dayanarak verdiği habere göre, ABD, Özbekistan'daki hava üssünde bulunan malzeme ve teçhizatları Kırgızistan'daki Gansi Üssü'ne taşımaya başladı. 
     Ancak haberde, bu çalışmanın, Amerikan askerlerinin sadece Kırgızistan'da kalacağını göstermediği ifade edilerek, ABD'nin Azerbaycan ve Tacikistan'da da hava üssü açabileceği belirtildi. 
     Bu arada Kırgızistan Milli Güvenlik Komitesi UKK Genel Sekreteri Miroslav Niyazov, ülkede bulunan Gansi Hava Üssü'nün genişletilmesine yönelik ABD'den bir teklif gelmediğini söyledi. 
     Kırgızinfo'nun haberine göre, Niyazov, Bişkek'te bulunan Amerikan hava üssünün genişletilmesi konusunun şimdilik gündemde olmadığını, gündeme gelmesi halinde ise değerlendirileceğini açıkladı. 
     Kırgızistan'daki Amerikan hava üssünün, ancak Afganistan'da istikrarın sağlanmasından sonra ülkeden çıkacağını ifade eden UKK Genel Sekreteri, 2001'de açılan hava üssüyle ilgili anlaşmaların yeniden gözden geçirildiğini kaydetti. 
     
</TEXT>
</DOC>
