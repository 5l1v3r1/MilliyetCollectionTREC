<DOC>
<DOCNO> 372788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko28.html </URL>
<DATE> 2005/08/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
"Şeker fiyatı düşürülmeli" 
</HEADLINE>
<TEXT>

     Konya'nın merkez Karatay İlçe Ziraat Odası Başkanı Lütfi Topbaş, şekerin, maliyetinin çok üzerinde satıldığı için şeker fabrikalarının aşırı derecede kar ettiğini ileri sürdü. 
     Topbaş, yaptığı yazılı açıklamada, son günlerde çiftçinin gözde ürünü olan şeker pancarının çok kar elde edilen bir ürün gibi gösterildiğini, ancak girdi maliyeti yüksek olduğu için yavaş yavaş bu özelliğini kaybettiğini belirtti. 
     Geçen yıl dekarda 10 YTL'ye mal olan işçilik giderinin bu yıl 25 YTL'ye yapılabildiğine dikkati çeken Topbaş, mazot ve gübre fiyatlarının aşırı artışı gözönünde bulundurulduğunda pancar fiyatının yerinde saydığını iddia etti. 
     Başarının, çiftçiyi sömürerek değil, çiftçinin haklarının savunulması ve hakkının verilmesiyle ölçülebileceğini vurgulayan Topbaş, açıklamasında şunları kaydetti 
     ''Şeker, maliyetinin çok üzerinde satıldığı için şeker fabrikaları aşırı şekilde kar ediyor. Bunun çiftçilerimize yansıtılması için pancar fiyatı 11,4 YKr'den 15 YKr'ye çıkarılmalı ya da şeker fiyatı düşürülerek halka ucuz şeker verilmelidir. Maalesef çiftçinin hakları korunmamaktadır. Konya Şeker Fabrikası'nın aşırı karından dolayı yaptığı ağaçlandırma, çikolata fabrikası gibi yatırımlar yanlış yatırımlardır. Şeker fabrikalarının elde ettiği karlar, gübre fabrikası kurulması gibi çiftçinin girdi maliyetlerini aşağı çekecek yatırımlarda değerlendirilmelidir.'' Topbaş, üretimin artması, maliyetin düşürülmesi ve istihdamın sağlanması için acilen gübre fabrikalarının kurulmasını, pancar fiyatlarının 15 YKr olmasını istedi. 
     
</TEXT>
</DOC>
