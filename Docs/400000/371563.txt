<DOC>
<DOCNO> 371563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko04.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
29.000 - 29.500 aralığı görülebilir 
</HEADLINE>
<TEXT>


Kısa vadeli göstergelerin diplerden alıma dönmesiyle endeks kendini 20 günlük ortalamaların üzerine atabilir. Alıcıların etkin olduğu bir piyasa izlenme olasılığı güçlü görünüyor 

Zeynep Candan Aktaş 

Genel olarak destek arama ve tutunma çabalarının etkili olduğu haftada, İMKB 100 endeksi en düşük 27.683 puanı test ederken, en yüksek 28.665 görüldü. Kapanış ise en yükseğe yakın 28.456 oldu. Haftanın son günü Tansaş'ın Koç Grubu ve Migros'a satış sözleşmesinin imzalanması ve Garanti Bankasının General Elektrik'in CE Consumer Finance şirketine satışıyla ilgili görüşmelerin başladığına dair bilgiler piyasayı canlandırdı. Borsada işlem hacminin yaklaşık yüzde 20'si Garanti ve Tansaş hisselerinde oluştu. Hafta içinde borsadaki zayıf harekete, artan döviz kurları ve faizler eşlik etti. Dolarda paritenin de desteğiyle 1.3750'ler görülürken, faizler de 16.5 seviyelerinde gerçekleşti. Önümüzdeki hafta bu ayın en yüksek itfasının olması faizlerin ve dövizin yakından izleneceğini gösteriyor. Çünkü dövizdeki yükselmeye neden olan alımların büyük kısmı sabit getirili menkul kıymet tarafındaki çıkışlardan oluştu. Hisse senedi tarafında güçlü bir çıkış eğilimi izlenmiyor. Yabancı yatırımcıların hisse senedindeki payı en yüksek 63.51'e kadar çıkmıştı. Cuma itibariyle bu rakam 63.33'lerde. Teknik analiz açısından endeksin haftayı 27.900'lerin üzerinde gün içinde aşağı sarkmalar olsa da kapanış itibariyle geçirmesi bu desteğin güçlü olduğunu gösteriyor. Kısa vadeli göstergelerin aşırı satım bölgelerinden dönerek alım sinyalleri üretmeye başlaması önümüzdeki hafta biraz daha güçlü bir piyasa izlenebileceğinin sinyallerini veriyor. Endeks kendini 20 günlük ortalamaların üzerine atabilirse ve çok olumsuz bir gelişme yaşanmaz ise hareketin 29.000-29.500 aralığına dek devam etmesi beklenebilir. 29.500-30.163 aralığı yüksek hacim yaşanan ve yaklaşık bir hafta süreyle test edilen bir aralık olduğundan bu bölgede güçlü dirençler mevcut. Yukarıya doğru çok güçlü bir atak olmazsa 29.500'lerin geçilme olasılığı çok zayıf. Bu hafta için endeksin destekleri 28.000 ve 27.700'de iken dirençler 28.700 ve 29.500 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
