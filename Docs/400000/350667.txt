<DOC>
<DOCNO> 350667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko11.html </URL>
<DATE> 2005/06/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Siemens, günde 1 milyon euro zarar eden cep telefonu bölümünü sattı 
</HEADLINE>
<TEXT>

     İhsan DÖRTKARDEŞ DHA 

      MERKEZİ Tayvan’da bulunan BenQ Holding, Siemens’in büyük zarar eden cep telefonu bölümünü devraldı. Sayıları 6 bini bulan Siemens çalışanlarına ’şimdilik’ istihdam güvencesi verilirken, Avrupa elektronik pazarının en büyük firması olan Siemens’in, uzun zamandır cep telefonu alanında zarar ettiği ve bu zararın günde 1 milyon euroyu bulduğu ifade edildi. 
     Alman DW Radyosu’nun haberine göre, zarar eden bölümlerin tasfiye edilmesi kararı üzerine, daha önce Motorola ile yaptığı görüşmelerden sonuç alamayan Siemens, cep telefonu bölümünü devralan BenQ’ya 350 milyon euro da ödeme yapacak. Böylece 4 yıl önce Japon Sony ile İsveçli Ericsson’un birleşmesinin ardından mobil iletişim pazarında en önemli ikinci birleşme gerçekleşmiş oldu. 
     
     SON 4 AYDA 138 MİLYON EURO ZARAR 
     Siemens’in mobil telefon sektöründen çekilmesi operasyonu, Klaus Kleinfeld tarafından yönetildi. Kleinfeld, Siemens’in yönetim kurulu başkanlığına bu yılın başında getirilmişti. Siemens’in cep telefonu üretimi, holdingin her gün 1 milyon euro zarar etmesine neden oluyordu. Son 4 aydaki zarar ise 138 milyonu euroyu buldu. Yine sektörün büyüklerinden Amerikan Motorola ile aylarca yürütülen görüşmeler sonuç getirmedi. 
     Kleinfeld, alınan kararla ilgili şu açıklamayı yaptı "Kararı vermek kolay olmadı. Pek çok seçeneği gözden geçirdik. Hissedarlarımız, çalışanlarımız ve müşterilerimiz için en uygun perspektifin arayışında olduğumuzu zaten duyurmuştuk. Bunu yaparken mükemmel teknolojik birikimimizi, güçlü markamızı ve her şeyden önce de yüksek motivasyon ve esnek koşullarda çalışan üst düzey kalifiye elemanlarımızı muhafaza etmeye çaba gösterdik." 
     
     SIEMENS 5’İNCİ SIRAYA DÜŞMÜŞTÜ 
     Siemens, yoğun rekabetin yanı sıra, yaşadığı teknik sıkıntılardan dolayı, cep üretimi yapan firmalar listesinde Nokia, Motorola, Samsung ve LG Electronics’in ardından 5’inci sıraya düştü. Satış kararı, yaklaşık 4 bin kişinin görev yaptığı Almanya tesislerinde çalışanlar arasında endişeye yol açarken, şirket yöneticisi Kleinfeld satışla ilgili şu bilgileri verdi "Ortağımız BenQ, yalnızca Çin ve Brezilya’da bulunan üretim tesislerimizden değil, Almanya’daki fabriklarımızdan da yararlanacaktır. BenQ’nun satın alma kararında bu unsur çok etkili olmuştur. Ortağımızın bütün üretim tesislerini devralmaya karar vermiş olmasından memnuniyet duyuyoruz." Almanya’daki uzmanlar, BenQ’nun üretim tesislerinin faaliyetlerini devam ettirme sözünü ne kadar tutacağının belirsiz olduğuna ve BenQ’nun, Almanya tesisleri için istihdam güvencesi vermediğine dikkat çekti. 
     
     BENQ, DAHA ÇOK BİLGİSAYAR SEKTÖRÜNDE TANINIYOR 
     Siemens’in, özellikle Latin Amerika ülkelerinde güçlü marka imajına sahip olduğu belirtildi. BenQ Yönetim Kurulu Başkanı Lee, bu konumdan yararlanacaklarını vurgularken, "Siemens’in cep telefonu üretimini devralarak küresel bir firma olma yolunda önemli bir adım attık. Asya elektronik pazarının önde gelen firmaları arasındayız. Asya’nın yanı sıra Avrupa ve Latin Amerika’da da konumumuzu güçlendirmek istiyoruz. Siemens’le ortaklığımız bize bu alanda önemli bir avantaj sağlayacak" dedi. 
     BenQ markası, daha çok PC pazarıyla ilgili üretimiyle tanınıyor. Düz ekran, tarayıcı ve dizüstü bilgisayar üreten BenQ, dijital kamera alanında da isim yapmış durumda. 
     Firma, başta Tayvan olmak üzere Çin, Malezya ve Meksika’da toplam 14 bin kişiye istihdam sağlıyor. 
     
</TEXT>
</DOC>
