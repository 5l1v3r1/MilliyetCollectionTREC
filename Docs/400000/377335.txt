<DOC>
<DOCNO> 377335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonsiy06.html </URL>
<DATE> 2005/09/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Başbakan'a yumurtalı saldırı 
</HEADLINE>
<TEXT>

     Erdinç KARAKAŞ- Nail KAHRAMAN- Işıl ARSLAN- Erdoğan PAÇİN- Bülent CİVANOĞLU BURSA, DHA 

BAŞBAKAN Recep Tayyip Erdoğan, Türkiye'nin önümüzdeki dönemlerde teknoloji üreten ülke olacağını söyledi. Araştırma-Geliştirme'ye Ar-Ge en fazla yatırımın kendi dönemlerinde yapıldığını belirten Erdoğan, Ar-Ge’ye ayrılan payı önce yüzde 2, sonrada Avrupa standartlarında olduğu gibi yüzde 3’e çıkartmayı hedeflediklerini bildirdi. Erdoğan Orhaneli Kavşağı'nın açılış töreni sırasında bir kişinin yumurtalı saldırısına uğradı. Yumurta Başbakan'a isabet etmedi. 
     Başbakan Erdoğan, eşi Emine Erdoğan, Maliye Bakanı Kemal Unakıtan ile açılış ve temel atma törenlerine katılıp, partisinin düzenlediği İl Başkanları Toplantısı’na katılmak için Bursa’ya geldi. 
     
     BAŞBAKAN TEKNOLOJİYE EN FAZLA PARAYI AYIRDIK 

     Üniversite, sanayi işbirliğinin ürünü olan, toplam 471 dönüm araziye kurulan Uludağ Teknoloi Geliştirme Bölgesei’nin açılış töreninde konuşan Başbakan Recep Tayyip Erdoğan, Türkiye’de teknolojiye en fazla yatırımın, kendi iktidarları döneminde yapıldığını söyledi. Ülkede Bilgi ve teknoloji atılımını gerçekleştirdiklerini belirten Başbakan Recep Tayyip Erdoğan, araştırma ve geliştirme ortamlarının oluşması için, teşvik oluşturduklarını, bunun sonuçlarını toplamaya başladıklarını anlattı. Başbakan Erdoğan, bu verilerden birinin açılışını gerçekleştireceği Uludağ Teknoloji Geliştirme Bölgesi olduğunu kaydetti. 
     
     YUMURTALI SALDIRI 

     Uludağ Üniversitesi'ndeki tören sonra Başbakan Erdoğan, Büyükşehir Belediyesi tarafından 90 günde yaptırılan Orhaneli Kavşağı'nın açılış törenine katıldı. Burada sevgi gösterisiyle karşılanan Erdoğan protokoldeki yerini aldıktan sonra, adı belirlenemeyen 50 yaşlarında beyaz saçlı gömlekli bir kişinin yumurtalı saldırısına uğradı. Bu erkek göstericinin yaklaşık 6 metre mesafeden attığı yumurta, Başbakan'ın önüne düşünce yakın korumaları Erdoğan'ın önünde etten duvar oluşturdu. Diğer korumalar ise kalabalığın arasına girip eylemi gerçekleştiren kişiyi yakaladı. 
     
     YUMURTA ATAN İŞÇİ EMEKLİSİ ÇIKTI 

     Başbakan Recep Tayyip Erdoğan’ın, Orhaneli Kavşağı’ndaki açılış töreninde, kendisine 2 yumurta atan kişinin, Amasya doğumlu 57 yaşındaki işçi emeklisi Selim Kanar olduğu belirtildi. Bursa Emniyet Müdürlüğü Terörle Mücadele Şubesi’nde sorgulanan 3 çocuk babası Kanar'ın bir süreden bu yana psikolojik tedavi gördüğü belirtildi. 
     

     
</TEXT>
</DOC>
