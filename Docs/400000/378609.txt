<DOC>
<DOCNO> 378609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun34.html </URL>
<DATE> 2005/09/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Milyonerin kızını kaçıranlar ne istedi 
</HEADLINE>
<TEXT>

     Hollandalı milyoner bir işadamının kızını kaçıranların, 300 kilogram kokain talebinde bulunduğu iddia edildi. 
     Başkent Amsterdam'da pazartesi akşamı silahlı üç kişi tarafından kaçırılan Claudia Melchers'in 37 dün akşam, Arnhem kentinde serbest bırakıldığı bildirilmişti. 
     Amsterdam polis şefi Willem Woelders, konuya ilişkin düzenlediği basın toplantısında, rehinenin, daha önce basına yansıdığı gibi polis tarafından kurtarılmadığını, Arnhem'de bir araçtan indirilerek serbest bırakıldığını ve kendisinin taksiyle Amsterdam'a ulaştığını söyledi. 
     Kaçırılma olayıyla ilgili birçok noktanın henüz aydınlığa kavuşmadığını belirten polis şefi, Claudia'nın kaçırıldıktan sonra evine bırakılan bir mektupla 300 kilogram kokain istendiğini kaydetti. 
     Woelders, Claudia Melchers'in zor kullanılarak kaçırıldığını ve rehinenin muhtemelen Almanya sınırına yakın bir yerde tutulduğunun tahmin edildiğini, polisin bütün olanaklarıyla sanıkları yakalamaya çalıştığını, şu ana kadar gözaltına alınan olmadığını söyledi. 
     Polis şefi, Melchers ailesinin ve polisin, kaçıranlarla herhangi bir temas kurmadığını kaydetti. 
     
</TEXT>
</DOC>
