<DOC>
<DOCNO> 399634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko32.html </URL>
<DATE> 2005/12/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
DP World, Erdemir'in Yarımca arazisinin sahibi oldu... 
</HEADLINE>
<TEXT>

     Dubai merkezli liman işletmecisi DP World, yeni bir konteyner terminali inşa etmek üzere, Yarımca liman arazisinin Erdemir'den satın alınması ve devir işlemlerini tamamladı. 
     DP World'den yapılan açıklamaya göre, kuruluş, Yarımca'da 1 milyon TEU'nun 1 TEU, 1 adet 20'lik konteyner karşılığı üzerinde kapasiteye sahip olacak bir terminal inşa edecek. Yarımca limanı, tamamı DP World'ün olacak DP World Yarımca Liman İşletmeleri A.Ş. tarafından geliştirilecek ve işletilecek. 
     Kuruluşun, araziyi zorlu ve rekabetçi bir ihale süreci sonrasında Erdemir'den net 105 milyon dolar fiyat karşılığında nakit olarak satın aldığı belirtilen açıklamada, gerekli onayların alınmasının ardından inşasına 2006 yılında başlanacak olan limanın 2008 yılında faaliyete geçmesinin planlandığı, limanı hayata geçirmek için 170 milyon dolarlık altyapı yatırımı yapılacağı kaydedildi. 
     Açıklamada, Yarımca konteyner limanının, Türkiye'de tamamen uluslararası bir firmaya ait bulunan ilk terminal olacağı ifade edildi. 
     DP World'ün Türkiye yatırımının, Doğu Avrupa ve Çin gibi gelişmekte olan pazarlarda yatırım yapma stratejisi ile de örtüştüğü dile getirilen açıklamada, Yarımca'da inşa edilecek yeni terminalin, konteyner liman kapasitesi yetersizliği nedeniyle sıkıntı çeken bölgedeki hızla gelişen sanayi faaliyetlerine önemli hizmet sunacağı vurgulandı. 
     Yarımca'nın satın alınması öncesinde 29 Kasım 2005'te, DP World'ün, P O Ports Grubu'nu halka çağrı yöntemi ile satın alacağını açıkladığı hatırlatılan açıklamada, ''Bu satın alma sonrasında DP World, dünyanın en büyük üç liman işletmecisinden birisi konumuna gelecektir'' denildi. 
     
     SULTAN AHMED BİN SULAYEM 
     Açıklamada, satın alma ile ilgili görüşlerine yer verilen Dubai Liman ve Serbest Bölge Şirketi Yönetim Kurulu Başkanı Sultan Ahmed Bin Sulayem, projenin uzun vadeli stratejileri ile örtüştüğünü belirterek, ''Avrupa ve Asya'da büyümekte olan pazarlarda terminal ağımızı geliştirmek bizim önceliklerimiz arasında yer almaktadır. Bu sebeple, Türkiye'deki bu yatırımı, şirketimiz için önemli bir fırsat olarak görüyoruz'' dedi. 
     DP World Üst Yöneticisi CEO Mohammed Sharaf da satın alma işlemini tamamlamış olmaktan mutluluğunu dile getirerek, Yarımca tesislerinin, Doğu Avrupa ve Akdeniz'deki müşterilerine hizmet sunmaları için önemli bir platform oluşturacağını bildirdi. 
     Açıklamada, Sharaf'ın ''Bu projeye yatırımımız, oldukça uzun soluklu olacaktır. Yarımca'yı bölgesel bir ticaret merkezi haline getirebilmek ve önümüzdeki günlerde TCDD liman özelleştirme ihalelerine katılmak için Türkiye'deki yetkililerle görüşmelerimiz devam ediyor'' görüşlerine yer verdi. 
     Verilen bilgiye göre, Asya, Avustralya, Avrupa, Latin Amerika ve Orta Doğu'da operasyonları olan DP World'ün, 15 ülkede 22 limanı var. 
     
</TEXT>
</DOC>
