<DOC>
<DOCNO> 390413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko06.html </URL>
<DATE> 2005/10/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Petrol devlerinden rekor karlar... 
</HEADLINE>
<TEXT>

     ABD'de ve tüm dünyada petrol fiyatlarının yükselmesi büyük petrol firmalarına yaradı. Dünyanın önde gelen petrol firmalarının, yılın üçüncü çeyreğinde rekor karlar elde ettikleri açıklandı. 
     Dünyanın en büyük petrol şirketi olan Exxon Mobil, yılın üçüncü çeyreğindeki karının yüzde 75 oranında artarak 9,92 milyar dolar olarak gerçekleştiğini açıkladı. Yılın 9 aylık kısmındaki karı 25,42 milyar dolara ulaşan Exxon Mobil'in şimdiden 2004 yılının tamamındaki karlılığını geçtiği ifade edildi. Exxon Mobil'in 2005 yılı satışlarının 100 milyar dolara ulaşarak, bu konuda birinciliği hiç kaptırmayan Wal-Mart'ı geride bırakabileceği kaydedildi. 
     Dünyanın ikinci büyük petrol şirketi Royal Dutch Shell ise yılın üçüncü çeyreğindeki kar oranının, yüzde 68 artarak 9,03 milyar dolara ulaştığını açıklarken, sektörde üçüncü büyük şirket olan Chevron'un da bugün açıklama yaparak 3. çeyrekteki kar miktarının 4 milyar doları aştığını ifade etmesi bekleniyor. 
     Sadece yedi yıl önce varil fiyatı 10 dolar civarında olan petrol fiyatları bu yıl varil başına 70 dolara kadar yükselmişti. Fiyatların bu kadar artması sonucu petrol devlerinin karlılığında büyük artış yaşanması, söz konusu petrol firmalarına yönelik, manipülasyon eleştirilerine yol açıyor. Petrol şirketleri ise kendilerini, bütün rafineri kapasitelerini kullanmalarına rağmen fiyat artışının önüne geçemediklerini ifade ederek savunuyorlar. 
     
</TEXT>
</DOC>
