<DOC>
<DOCNO> 354570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/eko01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton İstanbul için 'büyükler' çekişecek 
</HEADLINE>
<TEXT>


Hilton İstanbul'un özelleştirmesi için 1 Ağustos'ta yapılacak ihalede büyük holdingler kapışacak. İhaleye katılması beklenen firmalar arasında Fiba, Global, Sabancı, Dilek ve Tekfen Holding'in adı geçiyor 

Dilek Taş 

Türkiye'nin ilk beş yıldızlı oteli olan Hilton İstanbul'un özelleştirilmesi için büyük holdingler sıraya girdi. 
Mülkiyeti Emekli Sandığı'na ait olan ve Özelleştirme İdaresi Başkanlığı ÖİB tarafından satışa çıkarılan Hilton İstanbul'un 1 Ağustos tarihinde yapılacak özelleştirme ihalesi için sıraya giren şirketlerin başında ilk aşamada Dilek Holding, Fiba Holding, Global Holding, Sabancı Holding ve Tekfen Holding'in adı geçiyor. 

Dilek doğruladı 
Sheraton Çeşme Oteli'nin yatırımcısı olan ve İstanbul'da da beş yıldızlı otel açmak için yer aradıklarını bilinen Dilek Holding Yönetim Kurulu Başkanı İskender Dilek, Hilton İstanbul'un özelleştirmesi için teklif vereceklerini doğruladı. 
Sabancı Grubu'ndan konuyla ilgili olarak, "Sabancı Topluluğu olarak Hilton İstanbul'un özelleştirme sürecine katılıp katılmama konusunda topluluk yönetimimiz tarafından henüz alınmış bir karar bulunmamaktadır" açıklaması yapıldı. Turizm çevrelerinde ise HiltonSA Adana'nın da sahibi olan Sabancı Grubu'nun Hilton İstanbul'un özelleştirmesine gireceğine kesin gözüyle bakılıyor. 

Fiba ilgileniyor 
Geçtiğimiz aylarda Swissotel The Bosphorus'u 100 milyon dolara alarak turizm alanında önemli bir yatırıma imza atan Fiba Holding'in de Hilton İstanbul'un özelleştirmesiyle ilgilendiği belirtiliyor. 
Türkiye'nin ilk beş yıldızlı oteli olan Hilton İstanbul'a talip olan bir diğer şirket olarak ise Global Holding şirketinin adı geçiyor. 

İhalede önce kapalı zarf, sonra pazarlık Emekli Sandığı'na bağlı olan Hilton İstanbul'un satışı için bir süredir sorun yaşanıyordu. En sonunda geçtiğimiz aylarda Hilton Grubu'nca işletilen otelin satışı için işletmeci firmadan onay alındı. 
Hilton Grubu'nca satış izni verilirken sözleşmenin geri kalan 10 yıllık bölümünde işletme hakkını grup kullanacak. 10 yılın dolmasının ardından ise ihaleyi kazanan gruba işletmede söz sahibi olma hakkı tanınacak. 
Bu arada Hilton Grubu özelleştirme kararının alınmasıyla birlikte otel için teklif vermeyeceğini bildirmişti. Özelleştirme İdaresi Başkanlığı'nın gazetelerde verdiği ilanda, "İstanbul İli Şişli İlçesi 3. bölge Harbiye mevkiinde 64 parselde kayıtlı, 62 bin 337, 64 metrekare yüzölçümlü arsa ve üzerinde bulunan İstanbul Hilton Oteli bina, müştemilat, demirbaş ve sair malzemeleri ile birlikte satılacak" denilmişti. Otelin satışında isteklilerden 10 milyon dolar geçici teminat bedeli alınacak. İhalede ilk olarak kapalı zarf usulü ile teklif alınacak ardından pazarlık usulü devreye girecek. Bu arada emlak eksperleri otele 100 milyon dolar civarında değer biçiyor. 

50. yılını kutluyor Dünyanın en büyük otel zincirlerinden Hilton'un ABD dışında açtığı üçüncü otel olan Hilton İstanbul aynı zamanda Türkiye'nin de ilk beş yıldızlı oteli olması açısından önem taşıyor. 15'i suit olmak üzere 498 odası, 25 toplantı salonu ve 3 bin kişilik fuar alanı bulunan Hilton İstanbul, bu yıl Türkiye'deki 50. yılını kutluyor. Satışın da otelin 50. kuruluş yıldönümüne denk gelmesi büyük bir şans olarak nitelendiriliyor. 


</TEXT>
</DOC>
