<DOC>
<DOCNO> 394418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas08.html </URL>
<DATE> 2005/11/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Alt dudağına ''body piercing'' yaptırdı, kan zehirlenmesinden öldü 
</HEADLINE>
<TEXT>

     İngiltere'de alt dudağına ''body piercing'' yaptıran 17 yaşındaki gencin ölümüne, kan zehirlenmesinin yol açtığı bildirildi. 
     Güney Yorkshire Adli Tabibi Christopher Dorries, gencin ani ölümü üzerine yapılan otopsi sonucunda, ölüme body piercing'in yol açtığı kan zehirlenmesinin neden olduğu sonucuna varıldığını açıkladı. 
     Daniel Hindle, alt dudağına piercing taktırdıktan bir süre sonra yüksek ateş, halüsinasyonlar ve kusma şikayetiyle hastaneye kaldırılmış ve ''septisemi'' kan zehirlenmesi teşhisi konulmuştu. 
     Gencin kurtarılmasına yönelik çabalar sonuç vermemiş, ikinci bir enfeksiyon gencin kalbini etkilemiş ve 2 ay içinde ölümüne yol açmıştı. 
     Yorkshire Adli Tabibi Christopher Dorries, body piercing'in tehlikeleri konusunda hem yetkili makamlar, hem de bu işi yapan kurumlara resmi uyarılarda bulunduğunu açıkladı. 
     Özellikle enfeksiyona açık bünyelerde body piercing'in gerçek bir tehlike yarattığını belirten Dorries, gençlere piercing yaptırmadan önce ciddi şekilde düşünmelerini, mutlaka yaptıracaklarsa da bu konuda hijyene önem veren bir işyeri seçmelerini salık verdi. 
     
</TEXT>
</DOC>
