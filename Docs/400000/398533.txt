<DOC>
<DOCNO> 398533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/spo06.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zürih'te kritik gün 
</HEADLINE>
<TEXT>



FIFA Disiplin Komitesi, 2006 Dünya Kupası baraj turunda oynanan Türkiye - İsviçre maçı sonrası çıkan olaylarla ilgili iki ülkenin futbol federasyonu yetkilileri, milli takım sorumluları ve bazı futbolcuları bugün İsviçre'nin Zürih kentinde sorguya çekecek. 
Disiplin Komitesi bugün sırasıyla hakem Bleeckere, delege Listkiewicz, güvenlik sorumlusu Hutchings, Futbol Federasyonu Başkanı Levent Bıçakcı, Genel Sekreter Lütfi Arıboğan, İsviçre Futbol Federasyonu Genel Sekreteri Gilleron, Milli Takımlar Teknik Direktörü Fatih Terim, istifa eden antrenör Mehmet Özdilek, İsviçre Milli Takımı Teknik Direktörü Jakoc Kuhn, İsviçre delegasyonundan Ernst Lammli ve antrenör Eric Burgener'i dinleyecek. 
Komite yarın ise Volkan Demirel, Emre Belözoğlu ve Alpay Özalan'ın da aralarında yer aldığı olaylara karışan iki ülke futbolcularının savunmalarını alacak. 

Blatter basıldı 

FIFA'nın İsviçreli Başkanı Sepp Blatter'in bürosuna, İsviçre sivil polisleri tarafından şok bir baskın düzenlendi. İsviçre'de yayımlanan Sonntags gazetesi, Blatter'e ait büronun arandığını yazdı. Haberde, "Sivil polisler bilinmeyen bir sebeple Blatter'in bürosunu arayarak, bazı dökümanlara el koydu. Aramanın 2001 yılındaki bir olayla ilgili olduğu belirtildi" ifadeleri kullanıldı. FIFA, sivil polislerin yaptığı aramayı doğruladı. 


</TEXT>
</DOC>
