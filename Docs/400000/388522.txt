<DOC>
<DOCNO> 388522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun34.html </URL>
<DATE> 2005/10/21/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Rice "Suriyeliler'i suikastten sorumlu tutacak bir yol bulunmalı" 
</HEADLINE>
<TEXT>

     ABD Dışişleri Bakanı Condoleezza Rice, uluslararası toplumun, eski Lübnan Başbakanı Refik Hariri'nin öldürülmesinden Suriyeli yetkilileri sorumlu tutmanın bir yolunu bulması gerektiğini söyledi. 
     İngiltere Dışişleri Bakanı Jack Straw ile Alabama eyaletine giden Rice, gazetecilere yaptığı açıklamada, BM'nin şubat ayında suikaste kurban giden Hariri ile ilgili raporunda, Suriyelilerin suikastle ilişkisi olduğunu ima etmesinden derin kaygı duyduğunu belirtti. 
     Hariri suikastiyle ilgili konuyu gelecek günlerde BM Güvenlik Konseyi üyeleriyle görüşeceklerini de kaydeden Rice, ''Raporu ilk kez okumanız bile derin kaygı yaratıyor. Açıkça Suriyeli yetkililerin Hariri suikastine karıştığını gösteren bir durum söz konusu. Ayrıca Suriye hükümetinin işbirliği yapmadığının işaretlerini görüyorsunuz'' dedi. 
     Bu arada Suriye'nin ABD Büyükelçisi İmad Mustafa, Hariri'nin öldürülmesinde ülkesinin ilişkisi olduğunu işaret eden BM incelemesinin ''rezilane biçimde siyasileştirilmesinden'' şoke olduklarını söyledi. 
     BM raporunu ''tek yanlı ve adaletsiz'' olarak değerlendiren Mustafa, ''Rapor tamamen siyasi söylenti, dedikodu ve şayiadan ibaret ve herhangi bir mahkeme tarafından kabul edilecek zerre kadar kanıt yok. Bu rapor bizi hayal kırıklığına uğrattı'' dedi. 
     BM, dün yayımladığı raporda, Suriye ve Lübnan gizli servislerinin suikastın arkasında olabileceğini ima etmişti. 
     
</TEXT>
</DOC>
