<DOC>
<DOCNO> 389941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur45.html </URL>
<DATE> 2005/10/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gamze Özçelik olayı... Gökhan Demirkol yakalandı 
</HEADLINE>
<TEXT>

     Oyuncu Gamze Özçelik’in, kendisini ilaçla uyutup tecavüz ettiğini öne sürdüğü eski basketbolcu Gökhan Demirkol, fotoğraflarının çekilmesi amacıyla emniyete getirildi. 
     Olayla ilgili soruşturmayı yürüten Kadıköy Cumhuriyet Savcılığı’nın, eldeki görüntülerle karşılaştırılmak üzere yüz, göbek, göbek altı, bacak, kol ve ellerinin fotoğrafının çekilmesini istediği Gökhan Demirkol, saat 15.45 sıralarında polislerce Asayiş Şube Müdürlüğü’ne getirildi. 
     Demirkol’un, burada yapılacak işlemlerin ardından İstanbul Emniyet Müdürlüğü’nün Vatan Caddesi’ndeki kompleksine gönderileceği ve Foto Film Şube Müdürlüğü’nde savcılığın istediği şekilde fotoğrafları çekildikten sonra serbest bırakılacağı öğrenildi. 
     
     FOTOĞRAF ÇEKTİRMEDİ 

     Oyuncu Gamze Özçelik'in, kendisini ilaçla uyutup tecavüz ettiğini öne sürdüğü eski basketbolcu Gökhan Demirkol, fotoğraf çektirmeden emniyetten ayrıldı. 
     Olayla ilgili soruşturmayı yürüten Kadıköy Cumhuriyet Savcılığı'nın, eldeki görüntülerle karşılaştırılmak üzere yüz, göbek, göbek altı, bacak, kol ve ellerinin fotoğrafının çekilmesi yolunda talimat vermesi üzerine saat 15.45 sıralarında polislerce Asayiş Şube Müdürlüğü'ne getirilen Demirkol, saat 18.00 sıralarında şubeden çıktı. 
     Konuyla ilgili basın mensuplarına bir açıklama yapan Demirkol'un avukatı Ömer Yeşilyurt, "Savcılığa verdiğimiz dilekçede bu uygulamanın insan haklarına aykırı olduğunu söyledik. Savcı, bu dilekçeyi dikkate almış olacak ki, herhangi bir işlem yapılmadan müvekkilim serbest bırakıldı" dedi. 
     

     
</TEXT>
</DOC>
