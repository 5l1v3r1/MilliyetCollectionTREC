<DOC>
<DOCNO> 387636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko22.html </URL>
<DATE> 2005/10/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kızılay ve TİM, Pakistan için yardım kampanyası başlattı... 
</HEADLINE>
<TEXT>

     Türkiye Kızılay Derneği ve Türkiye İhracatçılar Meclisi TİM , Pakistan depremzedelerine yardım için bir kampanya başlattı. 
     ''Onlar Hep Yanımızdaydı...Şimdi Sıra Bizde'' isimli yardım kampanyasına GSM operatörlerinden Turkcell, Avea ve Telsim ile Doğan, Star, Çukurova, Doğuş ve Ciner medya grupları da destek veriyor. 
     Kampanyaya katılmak için tüm bankalardan 2868 ortak bağış hesabı, tüm GSM operatörlerinden 2868 kısa mesaj numarası 1 mesaj 5 YTL veya www.kizilay.org.tr adresinden online bağış seçenekleri tercih edilebilecek. 
     Kampanyanın tanıtıldığı basın toplantısında konuşan TİM Başkanı Oğuz Satıcı, Asya'daki tusunami felaketi ile ilgili ''Asya Ağlıyor'' kampanyasında işbirliği yapan TİM ve Kızılay'ın yeni bir kampanyaya daha imza attığını söyledi. 
     Satıcı, ''TİM bugüne değin ürün ve hizmet ihraç ettiği, ürün ve hizmet ithal ettiği Pakistan'a bu kez Türk Kızılayı ve tüm destek verenlerle merhamet ve şevkat ihraç edecek, minnet ve teşekkür ithal edecek. Büyük ve yardımsever Türk milletini Pakistan'da acı çeken kardeşlerimize el uzatmaya çağırıyoruz'' dedi. Soruları da yanıtlayan Satıcı, geçtiğimiz dönemde tusunami felaketi ile ilgili kampanyayı 1 trilyon lira ile başlattıklarını, bu kampanyayı da 1 trilyon lira ile başlatacaklarını söyledi. 
     Satıcı, bu kampanyada nakdi yardım yanında kışlık giysi, ayakkabı, çocuk maması, temel gıda maddelerini de Kızılay vasıtasıyla toplamayı öngördüklerini belirtti. 
     Tusunami ile ilgili yaptıkları kampanyaya geçtiğimiz dönem 2 milyon 580 bin kişinin katıldığını bildiren Satıcı, ''Asıl amaç toplumun tüm kesimlerinin bu iş için biraraya gelmesi. Bir kişinin vereceği bir battaniye ile bir fabrikanın vereceği 10 bin battaniye arasında hiç bir fark yok'' dedi. 
     
     ''ŞU ANA KADAR Kİ YARDIM 7 MİLYON DOLARI AŞTI'' 
     Türkiye Kızılay Derneği Genel Başkanı Tekin Küçükali de, Pakistan'a yardım eli uzatan ilk kuruluşlardan biri olduklarını söyledi. 
     Bölgeye üç uçakla seyyar hastane ve ek personel takviyesi yaptıklarını ve 200 yataklı seyyar hastanenin orada hizmet verdiğini belirten Küçükali, bugün çadır ve battaniyeden oluşan bir uçak göndereceklerini, yarın 100 tonluk yardım uçağı ile Perşembe ve Cuma günü de 2 kargo uçağı olmak üzere toplam 4 uçağın gideceğini bildirdi. 
     Küçükali, ''Türk insanını Pakistan'daki kardeşlerimize yardım etmeye çağırıyoruz'' dedi. 
     Soruları da yanıtlayan Küçükali, şu ana kadar gönderdikleri yardım tutarının 7 milyon doları aşkın olduğunu belirtti. 
     Pakistan'ın İstanbul Başkonsolosu Muhammed Riaz da, depremde 4 şehrin haritadan silindiğini, 4.2 milyon kişinin bundan etkilendiğini 70-80 bin yaralı olduğunu, doktor, battaniye, çadır ihtiyacı bulunduğunu söyledi. Toplantıya katılan Prof. Dr. Ahmet Mete Işıkara da, tüm Türkiye'yi kampanyaya el vermeye davet etti. 
     Toplantıda Avea Genel Müdürü Cahit Paksoy, Turkcell Genel Müdürü Muzaffer Akpınar, Telsim Genel Müdürü Mehmet Taşaltın ile Star Medya Grup Başkanı Cengiz Özdemir de hazır bulundu. 
     
</TEXT>
</DOC>
