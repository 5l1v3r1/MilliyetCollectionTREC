<DOC>
<DOCNO> 360461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo14.html </URL>
<DATE> 2005/07/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye, 2014 kış olimpiyatlarına gözünü dikti 
</HEADLINE>
<TEXT>

     Kültür ve Turizm Bakanı Atilla Koç, kıyı turizminin yanı sıra, ülkenin potansiyeli konusunda alternatif turizm türlerini de değerlendirerek, dünyada önemli bir destinasyon olmasının hedeflendiğini bildirdi. 
     Koç, Türkiye açısından alternatif turizm türleri olarak değerlendirilen termal ve kış turizmi alanlarında başlatılan çalışmalar ve hedeflerle ilgili olarak basın toplantısı düzenledi. 
     Türkiye’nin turizm kaynakları açısından oldukça yüksek bir potansiyele sahip olduğunu ifade eden Koç, "Kıyı turizminin yanı sıra, ülkemizin turizm potansiyeli konusunda alternatif turizm türlerini de değerlendirerek dünyada önemli bir destinasyon olması hedeflenmektedir" dedi. 
     Bugüne kadar yeterli gelişme sağlanamayan alternatif turizm türlerinden "Termal Turizm Projesi" ve "Kış Turizmi Projesi"ne yeni boyut getirerek önemli bir atılım dönemine girdiklerini bildiren Koç, sadece Türkiye’ye has bir alan olarak dikkate alınması gereken yayla turizmiyle ilgili olarak da Eylül ayından itibaren geniş bir ilmi çalışma yapacaklarını belirtti. 
     Koç, sözlerini şöyle sürdürdü 
     "Bu alternatif turizm türlerinin canlandırılmasına yönelik çalışmalar sonucunda, ülkemizin turizm gelirlerinin artırılması, turizm çeşitliliğini arttırarak 12 ay turizm imkanının sağlanması, alternatif turizme yönelik yurtdışı talebin ülkemize çekilmesi, iç talebin değerlendirilmesi, bölgesel kalkınmaya destek olunması amaçlanmaktadır." Türkiye’nin jeotermal kaynaklar açısından dünyada ilk 7 ülke arasında yer aldığına işaret eden Koç, jeotermal kaynakların daha etkin ve verimli kullanılmasına yönelik olarak farklı bir yaklaşım geliştirdiklerini söyledi. Koç, "Bakanlığımızca termal turizminin geliştirilmesi yönünde kür parkı, kür merkezi ve konaklama entegrasyonu sağlayan tesisleri bünyesinde bulunduran uluslararası standartlara sahip nitelikli tesislerin sayısının artırılarak, turizm gelirinin ve turist sayısının artırılmasını hedefliyoruz" diye konuştu. 
     Termal turizmin istenilen noktaya gelebilmesi amacıyla jeotermal kaynakların bulunduğu sahalar dikkate alınarak etaplamalar şeklinde tüm kaynakların değerlendirilmesine yönelik çalışmalar başladığını belirten Koç, buna göre Güney Marmara, Frigya, Güney Ege ve Orta Anadolu Termal Turizm Bölgelerinin ilk etapta geliştirilecek bölgeler olarak belirlendiğini bildirdi. 
     Koç, bu bölgeler içinde yer alan jeortermal kaynak odaklı "Kültür ve Turizm Koruma ve Gelişim Bölgesi" ilan edilebilecek alanların belirlenerek fiziki yapılarının tamamlanmasından sonra turizm yatırımcılarına tahsisini kısa sürede gerçekleştireceklerini söyledi. 
     Koç, "Sonuç olarak 2 yıl gibi kısa bir süreyi kapsayan dönemde 50 bin yatak kapasiteli termal tesislerin yatırıma başlamasını ayrıca önümüzdeki orta ve uzun vadede termal turizmde dünyanın en önemli destinasyonu olmayı hedeflemekteyiz" diye konuştu. 
     
     2014 KIŞ OLİMPİYATLARI 

     Kış turizmini geliştirmeye yönelik çalışmalarda 2014 Kış Olimpiyatlarının Türkiye’de düzenlenmesini hedef alarak, uluslararası standartlarda nitelikteki kayak merkezi sayısını artırmayı ve bu yöndeki yatırımlara hız verilmesini hedeflediklerini kaydeden Koç, Türkiye’nin kış potansiyelinin çok yüksek olduğuna dikkat çekti. 
     Öncelikle kış turizmine uygun potansiyel taşıyan alanların tespitine yönelik çalışmalar yapıldığını ifade eden Koç, "Bu kapsamda mevcut 15 adet turizm merkezi yanında 30 adet potansiyel merkez tespit edilmiştir. Bu merkezlerin teknik özelliklerine yönelik envanter çalışması detaylandırılarak sürdürülmektedir" dedi. 
     Koç, bu alanlarda yapılacak planlama çalışması ve arazi tahsis teşvikleriyle kış turizmi merkezlerinde Kış Olimpiyatları için gerekli alt ve üstyapı tesislerini ve yatak kapasitesini sağlamayı amaçladıklarını bildirdi. 
     Daha sonra bakanlık yetkilileri Kültür ve Turizm Bakanlığı’nca kış ve termal turizm alanlarında yürütülen projelerin içeriği konusunda bilgi verdiler. 
     Koç, bu sunumları yapan kültür ve turizm uzman yardımcılarının bakanlığa sıkı bir sınavdan geçirilerek alındığını belirterek, objektif bir sınavla nitelikli 190 kişi daha alınacağını söyledi. 
     
     SORULAR 

     Koç, bir gazetecinin İngiltere’deki terör saldırısını anımsatarak, yaz turizminin terör saldırılarından etkilenip etkilenmediğini sorması üzerine, huzurun ve kalkınmanın en büyük düşmanının terör olduğunu belirtti. 
     Güvenlik güçlerinin var güçleriyle çalıştıklarını ifade eden Koç, "İngiltere’deki hadise hepimizi insan olarak derinden yaralamıştır. 
     Meseleyi Türk turizm meselesi olarak değil, dünyanın huzuru olarak görüyorum. Dünyanın huzurudur önemli olan. Türkiye açısından çok şükür herhangi bir rezervasyon iptali söz konusu değil" diye konuştu. 
     Turizm alanında 2005 yılının ilk 6 ayında geçen yılın aynı dönemine göre yüzde 30’luk artış olduğunu bildiren Koç, "Bu artış bizi kıvandırıyor" dedi. 
     Koç, "Sinop Hapishanesi ile ilgili bir şey yapmayı düşünüyor musunuz " sorusuna karşılık da, Sinop için yayla ve kış turizmiyle beraber marina turizminin de düşünüldüğünü söyledi. 
     20 yıldır kapalı olan Sinop Müzesi’nin, yollanan 700 milyar 
     liralık ödenekle tekrar açılacağını bildiren Koç, hapishane binası için de çalışma yapılacağını kaydetti. 
     
</TEXT>
</DOC>
