<DOC>
<DOCNO> 386804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/dunya/adun.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Irak şikesi 
</HEADLINE>
<TEXT>


ABD Başkanı'nın Irak'taki Amerikan askerleriyle canlı olarak ekrana gelen telekonferans söyleşisinin, soru ve cevapların önceden belirlendiği bir 'tezg h' olduğu ortaya çıktı 

Sema Emiroğlu - New York 


ABD Başkanı George W. Bush'un önceki gün anayasa oylamasına kısa bir süre kala Irak'taki Amerikan askerleriyle yaptığı telekonferansta, Bush'un önceden belirlenmiş sorularına askerlerin, kendilerinden istenen şekilde, Bush yönetiminin Irak Savaşı ve Irak'taki anayasa referandumu konusundaki politikalarını destekleyen cevaplar verdiği, kısacası, tüm konferansın önceden ayarlandığı ortaya çıktı. 
Amerikalılar, Fox News ve CNN International gibi kanallar tarafından canlı yayımlanan telekonferansın "tezg h" olduğunu, NBC kanalının akşam haberinde öğrendiler. NBC, Savunma Bakan Yardımcısı Vekili Allison Barber'ın, canlı yayından önce ABD'deki stüdyodan Tikrit'teki askerlere Bush'un sorularına nasıl cevap vermeleri gerektiğini öğretirken gösteren görüntülerini ekrana getirdi. Konuşan askerlerin tamamı Bush'un Irak politikasını destekleyerek Amerikan halkına Irak'ta işlerin yolunda gittiği mesajı verdi. 

Önce prova 
Son günlerde halk desteği yüzde 40'ın altına düşen Bush, Irak'ta bugün yapılacak kritik anayasa referandumu öncesinde, Tikrit'te görevli 10 Amerikan subay ve eriyle uydu bağlantısı aracılığıyla konuştu. NBC'nin ekrana getirdiği bantta ise Bush'un konuşmasından önce podyuma gelen Barber'ın, görüntüleri dev bir TV ekranına yansıyan askerleri çalıştırdığı görüldü. 
Sorulacak soruları ve bunlara verilmesi gereken uygun cevapları askerlere ezberletmek için önceden prova yaptıran Barber, hangi askerin hangi soruyu cevaplandıracağını ve bu cevabından sonra mikrofonu hangi askere vereceğini dahi tek tek anlattı. 
Canlı yayın sırasında ise Bush, sorularını askerlere öğretilen sıraya göre sordu. Referandum konusunda Bush'u yanıtlayan Çavuş David Williams, oy kullanacak Iraklı seçmen sayısının yüzde 17 arttığını söyledi, "Irak halkı referandumda oy kullanmaya can atıyor" dedi. Bush da özellikle Saddam Hüseyin'in doğum yeri Tikrit'te halkın referanduma katılma kararında olmasının büyük bir gelişme olduğunu vurguladı. 
Çavuş Steven Pratt, Irak ordusunun yakında güvenliği sağlamak için yeterli olacağını ifade ederek, referandumun da güvenli bir ortamda başarıyla yapılacağını belirtti. Pratt, Amerikan ordusunun bundan sonra yalnızca destek gücü görevi üstleneceğini savundu. Beyaz Saray Basın Sözcüsü Scott McClellan, eleştiriler karşısında Bush'un askerlerle yaptığı konuşmanın Pentagon'la koordine edildiğini, ancak askerlerin kendi görüşlerini dile getirdiğini iddia etti. 


</TEXT>
</DOC>
