<DOC>
<DOCNO> 398249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur08.html </URL>
<DATE> 2005/11/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Eğitim-Sen üyelerinin Ankara'ya girişlerine izin yok 
</HEADLINE>
<TEXT>

     Eğitim Sen Genel Başkanı Alaaddin Dinçer, ''Büyük Eğitimci Yürüyüşü'' sonunda Ankara'da yapılmak istenen basın açıklamasına katılmak üzere başkente gelen üyelerinin durdurulduğu barikatlar kaldırılmazsa, saat 11.00'de araçlarından inip yürüyerek kente gireceklerini söyledi. 
     Dinçer, Güvenpark'ın Milli Eğitim Bakanlığı çıkışında bekleyen sendika üyeleriyle yaptığı açıklamada, kent girişinde bekleyen Eğitim Sen'lilerin kente girmesi için yetkililerin henüz bir girişimi olmadığını belirtti. 
     Sorumluluğun kendilerinden kalktığını ifade eden Dinçer, ''Saat 11.00'e kadar, yollardaki barikatlar kalkmaz, arkadaşlarımızın buraya ulaşması engellenirse, araçlarından inip yürüyerek Ankara'ya gelmeye başlayacaklar'' dedi. 
     Dinçer, yürüyüş başladığı andan itibaren yollarda arkadaşlarının en ufak bir zarar görmesinin sorumlusunun hükümet olacağını savundu. 
     Bu arada emniyet güçleri, Güvenpark'taki grubun açıklamayı yaparak dağılmasını isterken, sendika yöneticileri, Ankara dışından gelen arkadaşlarının katılımıyla üzerinde mutabık kalınacak bir alanda açıklama yapmak istiyor. 
     Basın açıklamasına Ankara'dan katılacak sendika üyelerinin polis kordonundaki bekleyişi de sürüyor. 
     Gruba katılmak isteyen sendika üyeleriyle polis arasında zaman zaman gerginlikler yaşanıyor. 
     
</TEXT>
</DOC>
