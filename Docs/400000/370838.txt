<DOC>
<DOCNO> 370838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun08.html </URL>
<DATE> 2005/08/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Papadopulos, veto kartını gösterdi... 
</HEADLINE>
<TEXT>

     Kıbrıs Rum yönetimi lideri Tasos Papadopulos, "Ankara’nın ’Kıbrıs Cumhuriyeti’ni tanımaması halinde, Türkiye ile AB arasında üyelik müzakerelerinin başlamasını veto etme seçeneğini dışlamadıklarını" söyledi. 
     Atina’ya hareketinden önce gazetecilerin sorularını yanıtlayan Papadopulos, veto kullanma ihtimaline ilişkin düşüncesinin sorulması üzerine, "Benden konuyu ne şekilde ele alacağımızı ya da kararlarımızı önceden açıklamamı beklemeyin" dedi. 
     Papadopulos, Yunanistan Başbakanı Kostas Karamanlis ile görüş alışverişinde bulunacaklarını ve AB daimi temsilcilerinin 25 Ağustos, dışişleri bakanlarının da 1 Eylül’deki toplantılarında ortak tutum geliştirme üzerine odaklanacaklarını belirtti. Rum lideri, konuyla ilgili tüm olasılıkların inceleneceğini sözlerine ekledi. 
     
     DÜŞEN RUM UÇAĞI 
     Papadopulos, Atina yakınlarında düşen Rum uçağıyla ilgili olarak da, soruşturmanın tamamen şeffaf olacağını ve tarafsız biçimde, hiçbir ayrım yapılmadan yürütüleceğini kaydetti. 
     Ziyareti sırasında Yunan hükümetinin kazayla ilgili incelemeleri hakkında da bilgi sahibi olacağını belirten Papadopulos, programının yoğunluğu nedeniyle kaza bölgesini ziyaret edemeyeceğini söyledi. 
     
</TEXT>
</DOC>
