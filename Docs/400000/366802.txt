<DOC>
<DOCNO> 366802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur31.html </URL>
<DATE> 2005/08/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
7 yılda 43 ameliyat geçirdi 
</HEADLINE>
<TEXT>

     Hakkari’de 5 yaşındayken tandıra düşen çocuk, 7 yılda 43 operasyon geçirdi. 
     Alınan bilgiye göre, Bağlar Mahallesi’nde 16 kişilik ailesiyle yaşayan Necip Çetin, 5 yaşındayken ekmek pişirildiği sırada tandıra düştü. Çetin, 7 yıl içinde sağ ayak ve bacağından 14, sağ kolundan 6, sağ elinden 2, sol gözünden 7, çenesinden 7, yüzünden 1, karnından 2, kulağından ise 4 defa olmak üzere 43 kez ameliyat oldu. 
     Bu operasyonlardan sonra yürümeye ve arkadaşlarıyla oynamaya başlayan Çetin’in babası Abdullah Çetin, oğlunun tandıra düşmesinden sonra 4 ay boyunca Van’da Yüzüncü Yıl Üniversitesi Tıp Fakültesi Araştırma Hastanesi’nde tedavi gördüğünü, daha sonra da Ankara Numune Hastanesi’ne sevk edildiğini söyledi. 
     Ankara’da 7 yıldan bu yana tedavi gören oğlunun, yavaş yavaş sağlığına kavuştuğunu ve bu nedenle ailede büyük sevinç yaşandığını ifade eden Çetin, "Daha önce yürüyemeyen oğlum, şimdi yürüyebiliyor, koşuyor. Bu bizim için büyük bir mutluluk. Çocukluğunu hastanelerde geçiren oğlumun sağlığına kavuşması hepimizin en büyük isteği" dedi. 
     Oğlunun kulağından, gözünden ve çenesinden birkaç operasyon daha geçirmesi gerektiğini anlatan Abdullah Çetin, şunları kaydetti 
     "Bakmakla yükümlü olduğum 16 nüfusum var. Maddi durumum iyi olmadığı için çocuğumu tedavi ettirmekte zorluk çekiyorum. Burada iş sahaları olmadığı için herhangi bir yerde çalışamıyorum. Çocuklarımdan biri işitme engelli. Okula giden 7 çocuğumun okul masraflarını karşılamakta güçlük çekiyorum." Çetin, oğlunu 2 ayda bir tedavi için Ankara’ya götürmek zorunda kaldığını, yol paralarının Sosyal Yardımlaşma ve Dayanışma Vakfı tarafından karşılandığını belirterek, hayırsever vatandaşlardan yardım beklediklerini söyledi. 
     Tedavi süreci nedeniyle hiç okula gidemeyen Necip Çetin ise önceden arkadaşlarıyla oynayamadığını ifade ederek, "Şimdi pek çok şeyi yapabiliyorum. Arkadaşlarımla oynayabiliyorum, çok mutluyum" diye konuştu. 
     Necip Çetin, tedavisinin devam etmesi nedeniyle bundan sonra da okula gidemeyeceğini söyledi. 
     
</TEXT>
</DOC>
