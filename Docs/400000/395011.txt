<DOC>
<DOCNO> 395011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/yas03.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses, 'vatandaş' olmak için ders aldı 
</HEADLINE>
<TEXT>


Japon İmparatoru Akihito'nun tek kızı Prenses Sayako, bugün halktan biriyle evlenerek unvanına veda edecek. Sayako, 'halkın arasına karışabilmek için' sürücülük dersi aldı, alışveriş eğitimi yaptı 

DIŞ HABERLER SERVİSİ 

Sade bir törenle evlenecek 
JAPON İmparatoru Akihito ile İmparatoriçe Michiko'nun tek kızı Prenses Sayako, bugün Tokyo'da sade bir törenle 40 yaşındaki bürokrat Yoshiki Kuroda ile evlenecek. Sayako, bu evlilikle "Prenses" unvanını kaybedecek. 

Eşinin soyadını alacak 
EŞİNİN soyadını alacak olan Sayako, çocukluk arkadaşı ve 2 yıllık sevgilisi Kuroda ile evlenmeye karar verdikten sonra, halkın arasına karışabilmek için sürücülük dersleri aldı ve süpermarkette alışveriş yapma eğitimi yaptı. 

Kadınlar tahta çıkamıyor 
1947'DE yürürlüğe giren bir yasa, Japon hanedanındaki kadınların tahta çıkmasına izin vermiyor, halktan biriyle evlenen prenseslerin tüm unvan ve haklarından vazgeçmesini öngörüyor. 

Halk 'Yasa değişsin' diyor 
ANCAK Japon kraliyet ailesinde yaklaşık 40 yıldır erkek çocuk dünyaya gelmemesi nedeniyle bu yasanın değiştirilebileceğinden söz ediliyor. Yapılan anketler, halkın, kadınlara tahta çıkma hakkı verilmesini istediğini gösteriyor. 



</TEXT>
</DOC>
