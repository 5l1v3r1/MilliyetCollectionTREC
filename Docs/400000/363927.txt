<DOC>
<DOCNO> 363927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur30.html </URL>
<DATE> 2005/07/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
TBMM Başkanı Arınç Hiçbir semavi din terörü beslemez 
</HEADLINE>
<TEXT>

     TBMM Başkanı Bülent Arınç, terörün milletinin, dininin, renginin ve ırkının olmadığını belirterek, ''Terör bir insanlık suçudur. Kim yaparsa, kime karşı yaparsa yapsın, amacı ne olursa olsun büyük bir cinayettir'' dedi. 
     Arınç, Manisa'nın Gördes İlçesi'nde 100 hektarlık alan üzerine kurulan kent ormanının açılışını yaptı. 
     İzmir Orman Bölge Müdürlüğü'ne ait helikopterle Gördes'e gelen TBMM Başkanı Arınç'ı, AK Parti Manisa Milletvekilleri Mehmet Çerçi, İsmail Bilen ve Orman Genel Müdürü Osman Kahveci karşıladı. 
     Arınç, orman yangınlarına anında müdahale edilebilmesi için kurulan ve 405 ton su kapasitesine sahip yangın havuzunun da açılışını yaptı. 
     İlçeye 5 kilometre mesafedeki Gördes Kent Ormanı'nın açılışında konuşan Arınç, ormanların heyelanı engellediğini, şehirlerin oksijen çadırı ve insanların nefes borusu olduğunu belirti. 
     
     ''EVLATLARIMIZI KAHPECE ŞEHİT EDİYORLAR...'' 
     Son zamanlarda Türkiye ve dünyada terör olaylarının yaşandığına dikkat çeken TBMM Başkanı Bülent Arınç, şunları kaydetti 
     ''Türkiye'de yine acı olaylar cereyan etmeye başladı. Evlatlarımızı kahpece şehit ediyorlar. Yaralananlar var. Üzüntümüz sonsuzdur. Biz bu filmi geçmişte daha büyük bir şekilde görmüştük. 1984 ve 2000 yılları arasında terörden binlerce insanımızı kaybettik. 100 milyar dolarlık ekonomik kaybımız oldu. Ülkemizi geriletmek, halkımızı birbirine düşürmek istediler. Korku ve panik içinde yaşayan, huzursuz kalmış insanlar olarak görmek istediler. Çok şükür terörün üstünden geldik ve bir daha eylem yapamayacak noktaya geldiler. Şimdi yeni yeni kıpırdanmaların, biz de varız diye ortalığa çıkmanın işaretlerini görüyoruz.'' Devletin güçlü olduğunu, terör isteyenlerin hedeflerine ulaşamayacağını belirten Arınç, şöyle devam etti 
     ''Meclisimiz güçlüdür. Terörle baş etmek için yeni ilave tedbirler gerekiyorsa bunları da en kısa zamanda alacağımızı, zaten var olan tedbirleri en şiddetli biçimde uygulayacağımızı herkesin bilmesi lazım. Korkuya paniğe girmeye gerek yok. Terör ateşini büyütenler, bu ateşte kendileri yanacak. Herkes, terörle uğraşan kişilerin bu ateşte bir gün feryat ettiklerini ve yok olduklarını görecek'' diye konuştu. 
     Bülent Arınç, ABD, İngiltere ve son olarak Mısır'da düzenlenen bombalı saldırılarda masum insanların öldüğünü ve bütün dünyanın teröre karşı birleştiğini bildirerek, şunları söyledi 
     ''Terörün milleti, dini, rengi, ırkı olmaz. Terör bir insanlık suçudur. Kim yaparsa kime karşı yaparsa yapsın, amacı ne olursa olsun bu büyük bir cinayettir. Bunu hiçbir kimse haklı göremez. Hiçbir semavi din, terörü beslemez ve telkin etmez. Bunlar akıl kaçkını, batıl ideolojilere mahkum olmuş bir avuç insandır.'' 
     
     MECLİS'İN ÇALIŞMALARI 
     TBMM'nin 3 yıldan bu yana yoğun bir çalışma içinde önemli kanunlar çıkardığını belirten TBMM Başkanı Arınç, halkı huzura kavuşturmanın hükümetin ve Meclis'in görevi olduğunu söyledi. 
     Çok yararlı hizmetlerin yapıldığını, önemli adımlar atıldığını vurgulayan Arınç, şöyle dedi 
     ''Her şeyin düzeldiği, toz pembe olduğu bir zamanda değiliz. Ama faydalı çalışmalar var ve güzel sonuçlar alıyoruz. Hedefimizden hiç sapmadan yürüyoruz. İnanıyorum ki birkaç yıl sonra Türkiye'de çocuklara iyi bir gelecek hazırlanmış, toplumda kavga, çatışma, didişmeden uzak herkesin kendi işini yaptığı, işinden bereket aldığı ve kazancını artırdığı günlere hep birlikte kavuşacağız.'' Yıllardır siyasi hayatın içinde bulunduğunu belirten Arınç, şunları söyledi 
     ''Hiçbir zaman bu kadar ümitli olmamış ve geleceğe güvenle bakmamıştım. Allaha hamd olsun ki gidişat hepimiz için ümit veriyor, hepimize güven veriyor. Huzur içinde barış içinde kazançlarımız ve emeklerimizin karşılığını göreceğimiz bir noktaya geliyoruz.'' Orman Genel Müdürü Osman Kahveci de Çevre ve Orman Bakanlığı'nın ''Her ilde bir kent ormanı''projesi kapsamında ilk kez bir ilçeye kent ormanı kurulduğunu bildirdi Törende, Kahveci, Arınç'a Gördes'te yıllar önce çekilmiş bir fotoğrafını hediye etti. Manisa Valisi Orhan Işın da kente yapılan yatırımlar hakkında bilgi verdi. 
     
</TEXT>
</DOC>
