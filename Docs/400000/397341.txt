<DOC>
<DOCNO> 397341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko49.html </URL>
<DATE> 2005/11/23/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Pamuğa en az 25 ykr prim verileceği iddiası 
</HEADLINE>
<TEXT>

     İzmir Ticaret Borsası İTB Yönetim Kurulu Başkanı Tuğrul Yemişçi, ''Ankara'dan ilk ağızdan, pamuğa en az 25 YKr prim verileceğini öğrendim'' dedi. 
     Yemişçi, altı ayda bir yapılan ''Genişletilmiş Meslek Komiteleri'' toplantısındaki konuşmasında, İTB'nin köklü geçmişe sahip bir borsa olduğunu, birçok borsaya da öncü olduğunu belirtti. 
     Geçen günlerde Ankara'da, Devlet Bakanı ve Başbakan Yardımcısı Abdüllatif Şener ve Türkiye'deki tarım satış kooperatifleri temsilcileriyle çeşitli bakanlık bürokratlarının katıldığı bir toplantı yapıldığını ifade eden Yemişçi, burada, ulusal ürün konseyleri kurulması yönünde karar alındığını söyledi. 
     Türkiye'de tarım ürünlerinde ilk ulusal ürün konseyinin pamukta hayata geçeceğini ifade eden Tuğrul Yemişçi, şunları kaydetti 
     ''Ankara'da ilk ağızdan, pamuğa en az 25 YKr prim verileceğini öğrendim. Bu rakamın üstünde bir prim için de çalışmalar sürdürülüyor. Sanırım prim konusunu, Başbakan önümüzdeki günlerde kamuoyuna açıklayacaktır. 
     Türkiye'de ihracat ile ithalat arasında makas açıldı, cari açık bir krize neden olabilir diye görüşler var. Ülkede şu anda dövize ihtiyaç yok. Turizm gelirleriyle, turistin ülkemizde bozdurduğu dövizle, bavul ticaretiyle, yabancılara gayrimenkul satışlarıyla, sınır ticareti dövizimizi artırdı. Bu 6-7 döviz getirici kalem, açığımızı kapatacak gibi görülüyor.'' Siyasi istikrarın ekonomik istikrarı da beraberinde getirdiğini, 3 yıldır enflasyonun sürekli düşüşte olduğunu ifade eden Yemişçi, bunun sonuçlarının, yabancı sermaye girişi ve özelleştirmelerde görüldüğünü belirtti. 
     Meclis Üyesi Şadı Katırcıoğlu da en kısa sürede Ulusal Pamuk Konseyi Yasası'nın hayata geçirilmesini beklediklerini kaydetti. 
     Katırcıoğlu, pamuğa prim verilmesi yönünde alınan kararı kendisinin de öğrendiğini belirterek,''Cumartesi günü Diyarbakır'da Ulusal Pamuk Zirvesi yapılacak. Ümit ediyorum, Tarım Bakanı burada iyi bir prim verileceğini açıklar'' dedi. 
     
</TEXT>
</DOC>
