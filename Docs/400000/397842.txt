<DOC>
<DOCNO> 397842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/yas01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtiraf gibi mektup 
</HEADLINE>
<TEXT>


Martta Dündar Kılıç'ın torunu Onur Özbizerdik ile silahlı çatışmaya giren Yılmaz Beştaş'ın, Veysel Kadayıfçıoğlu'na yazdığı mektupta, 'İlk maçın sonucu deplasmana rağmen 1 - 0' dediği ortaya çıktı 

Lube Ayar 

İstanbul Etiler'deki Royal Otomotiv'de meydana gelen silahlı çatışmaya ilişkin davada tutuksuz yargılanan Yılmaz Beştaş'ın yazdığı bir mektup tesadüfen ele geçirildi. Beştaş, dava dosyasına giren mektupta, "Biraz akıllı olsalardı. İlk maçın sonucu deplasmanda olmasına rağmen 1-0" diyor. 

Bir barda çıkan arbedede bacağından bıçaklanan işadamı Orhan Keçeli'nin oğlu Nedim Keçeli ile kavgaya karışan Mehmet Merih'i barıştırmak için iki grup, 21 Mart 2005'te grup Royal Otomotiv'de randevulaşmıştı. Mehmet Merih ve yakın arkadaşı Yılmaz Beştaş'ın karşısında Dündar Kılıç'ın torunu ve Alaattin Çakıcı'nın üvey oğlu Onur Özbizerdik ile adamları vardı. Özbizerdik, arkadaşı Ömer Coşkun'un 23 ölümüne neden olan olaydan sonra yurtdışına kaçtı. 
İstanbul 6. Ağır Ceza Mahkemesi'nde, 21 yıla kadar hapis cezası istemiyle yargılanan ve verdiği ifadelerde galeriye sadece iki tarafı barıştırmak için gittiğini söyleyen Beştaş'ın, Veysel Kadayıfçıoğlu'na yazdığı bir mektup ele geçirildi. Sedat Şahin operasyonunda gözaltına alınan Kadayıfçıoğlu'nun cebinden çıkan mektupta, "Özbizerdik tarafına gelince, sakın merak etme, bu yaptıklarının hayatlarının en büyük hatası olduğunu öldüklerinde anlayacaklar. Biraz akıllı olsalardı. İlk maçın sonucu deplasmanda olmasına rağmen 1-0. Skorun, onların bunu anlamalarına yeterli olacağını düşünüyorum. Her neyse mektubumu bu itler yüzünden kirletmeyeyim. Sadece içini rahat tut Veysel'im" ifadeleri yer alıyor. 


'Kusura bakma şeyhim' 
Dört ay tutuklu kaldıktan sonra Mehmet Merih ve Atilla Havar'la birlikte tahliye olan Beştaş, mektubunda ayrıca "Paramızı muhafaza eden kişilerle bu olaydan sonra geçici bir süre, paranın güvenliği için, irtibatımız koptuğundan bilmeden geç kaldık. Kasama haber verdim. A6 villadan aldırırsın. Kusura bakma şeyhim" diyor. 

Silahlar lavaboya atılmış 

Hazırlanan rapora göre, galeride inceleme yapan polis, 4 tabanca, 6 şarjör, 48 fişek, 67 kovan, 11 deforme olmuş mermi çekirdeği tespit etti. Galerideki lavaboda üzerlerine su akarken bulunan ve toplam 15 mermi atışı yapılan 9 mm Glock 19 ve 7.65 mm Armes Unigue marka iki tabancanın ise kimler tarafından kullanıldığı saptanamadı. Sadece hayatını kaybeden Ömer Coşkun'un elinde barut izi bulunabildi. 


</TEXT>
</DOC>
