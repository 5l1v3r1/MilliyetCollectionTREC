<DOC>
<DOCNO> 388908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/gun03.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aylarca sürebilir' 
</HEADLINE>
<TEXT>


Kandilli Rasathanesi'nin İzmir sarsıntılarıyla ilgili ön raporunda, deprem dizilerinin bu tür fay zonlarında günlerce, hatta aylarca sürebildiği kaydedildi 

İSTANBUL Milliyet 

Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi UDİM , İzmir Sığacık Körfezi ile Seferihisar'da meydana gelen depremlere ilişkin ön değerlendirme raporunu tamamladı. Bölgenin özelliklerine ilişkin bilgi verilen raporda, şunlar kaydedildi 
"Bölge, depremsellik açısından oldukça yoğun bir yöremizdir. Batı Anadolu ve Ege'nin genel tektonik rejimi içinde değerlendirilir. Özellikle Seferihisar-Sığacık Körfezleri, Urla, Karaburun açıkları ve Sakız Adası civarı, yoğun deprem etkinliğiyle dikkat çekmektedir. 
Ancak bölgede bulunan faylar, genel anlamda büyüklükleri 5.5-6.0 arasında depremler üretir. Özellikle Karaburun civarındaki depremlerde, deprem oluş düzeni 'deprem dizileri' şeklinde meydana gelmektedir." 

Örnek deprem dizisi 
Yakın tarihte benzer büyüklükte depremler gerçekleşen bölgedeki örnek deprem dizilerinden birinin "Sakız-Karaburun-Ege Denizi depremleri" olduğu belirtilen raporda, bölgede son yüzyılda meydana gelen önemli depremlere de yer verildi. Raporda deprem dizilerinin bu tür fay zonlarında günlerce, hatta aylarca sürebildiği kaydedildi. 




</TEXT>
</DOC>
