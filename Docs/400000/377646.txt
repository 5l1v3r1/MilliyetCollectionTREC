<DOC>
<DOCNO> 377646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/spo04.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan yuvası Trabzon 2-0 
</HEADLINE>
<TEXT>


Bordo - Mavililer, geçen yıl beş puan bıraktığı Gaziantepspor karşısında üç puanı aldı, rakibine ilk yenilgiyi tattırdı. Maçın ilk dakikasında Yattara'nın penaltısıyla öne geçen Karadeniz ekibi, Kaptan Fatih'in golüyle rahatladı 


Ligin yenilgisiz iki ekibinin mücadelesinde Trabzonspor, sahasında Gaziantepspor'u 2-0 ile geçerek, rakipleriyle zirveyi paylaştı. 
Maçın hemen ilk dakikasında, hakem Zafer Önder İpek, Gaziantepsporlu Erman'ın topu ceza alanı içinde elle kestiğine hükmetti, penaltı atışını kullanan Yattara topu filelere gönderdi 1-0. 
İlk yarı boyunca daha atak görünen Bordo - Mavililer, Lee Yong, Fatih ve Yattara ile yakaladığı pozisyonları değerlendiremedi, devre 1-0 ev sahibinin lehine sonuçlandı. 
49'da defanstan seken topu önünde bulan Yattara'nın yakın mesafeden şutunda, meşin yuvarlak kaleci Hasagiç'ten döndü. Aynı futbolcunun vuruşunu Bekir uzaklaştırdı. 
55. dakikada gelişen Gaziantepspor atağında yardımcı hakem Aleks Taşçıoğlu ofsayt bayrağını kaldırdı. Orta hakem bunu görmedi ve Eller'in Lazarov'u düşürdüğünü dikkate alarak ikinci sarı karttan kırmızıyı gösterdi. Taşçıoğlu ısrarla bayrağını kaldırmaya devam edince oyun ofsayt atışıyla başladı. Eller'e verilen ikinci sarı kart da geçersiz sayıldı. 
65. dakikada sol taraftan Lazarov'un ceza alanı içinde yaptığı ortaya Ivanov dokunamadı. 
82. dakikada sağ kanattan topu ceza alanına gönderen Emrah'ın pasıyla buluşan Fatih Tekke'nin kafa vuruşu skoru belirledi 2-0 

Szymkowiak şoku 

Polonyalı futbolcunun ayak bileğinde kırık olduğu belirlendi, en az 6 hafta takımdanuzak kalacağı açıklandı 

Trabzonspor, Gaziantepspor maçını kazandı, ancak Szymkowiak'ı kaybetti. Maçın son anlarında Hakan ile girdiği mücadelede sağ ayak bileğinde kırık oluştuğu bildirilen yıldız futbolcunun yaklaşık 6 hafta sahalardan uzak kalacağı belirtildi. Dr. Ahmet Çubukcu, Polonyalı futbolcunun durumunun bugün netlik kazanacağını ifade ederek, "Yapılacak tetkiklerde operasyon gerekip gerekmediği belli olacak" diye konuştu. 
Antep karşısında iyi oynayarak kazandıklarını söyleyen Bordo - Mavililer'in Teknik Direktörü Şenol Güneş, "Maç düşündüğümüz gibi gelişti. Belirli bölümlerde bazı hatalar yapsak da genel olarak iyi bir oyun çıkardık" dedi. Güneş, hakeme de sitem ederek, "Bize 4 sarı kart gösterildi, Szymkowiak'a yapılan harekette faul bile verilmedi" ifadesini kullandı. 


</TEXT>
</DOC>
