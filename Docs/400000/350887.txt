<DOC>
<DOCNO> 350887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/agun.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne heyecanı 
</HEADLINE>
<TEXT>


İlk ve orta dereceli okullarda okuyan 13.5 milyon öğrenci karne aldı. 3 ay tatil yapacak olan öğrenciler, 12 Eylül'de dersbaşı yapacak. 

Burcum Devrez - İstanbul 

2004-2005 eğitim-öğretim yılının sona ermesiyle birlikte tüm Türkiye'deki okullarda karne heyecanı yaşandı. 
İlköğretimdeki 10 milyon 565 bin öğrenci ile ortaöğretimdeki 3 milyon 39 bin öğrenci yaklaşık 3 ay süreyle tatil yapacak. 
Türkiye'de ilk ve orta dereceli okullarda dün tüm öğrenciler karnelerini aldı. İstanbul'da 2 milyon 175 bin öğrenci, 2 bin 500 okul, 76 bin öğretmen ve 12 bin çalışanı tatile girdi. 
Bu eğitim-öğretim yılında başarısız olan ilköğretim öğrencileri için pazartesi gününden itibaren telafi sınavları yapılacak. Ayrıca okul idareleri toplanarak başarısız olan öğrenciler hakkında karar verecek. Ortaöğretimde ise 15 Ağustos tarihi itibariyle başarısız olduğu dersten sınıfta kalanlar için sınavlar düzenlenecek. Yeni öğretim yılı ise 12 Eylül'de başlayacak. 

Müdüre dayak 

Yurt genelinde karne heyecanı yaşanırken, bazı illerde tatsız olaylar da oldu. Rize'de öğretmen S.Ö., anasınıfına giden yeğenini almak için okuluna gitti. Yeğeninin akrabalarına teslim edildiğini öğrenen S.Ö'nün, tartıştığı okul müdürü D.A.K.'yı dövdüğü iddia edildi. 
İzmit'te de Gültepe İlköğretim Okulu'nda öğrencilerden zorla karne parası alındığını iddia eden veli Filiz Öngören, yetkililerin görevden alınması için imza topladı. Kars'ta ise 60. Yıl İlköğretim Okulu'nda karne dağıtımı için tören düzenlendi. Öğrenciler saatlerce güneş altında beklerken, protokol üyeleri töreni şemsiye altında izledi. 

Bakanın karne hediyesi 50 YTL 

Fotoğraf SERDAR ÖZSOY Ankara 
Milli Eğitim Bakanı Hüseyin Çelik, dün eğitim-öğretim yılının sona ermesi dolayısıyla Ankara Yenimahalle'deki Yahya Kemal Beyatlı Lisesi'ndeki karne dağıtım törenine katıldı. Atatürk İlköğretim Okulu 3. sınıf öğrencisi Melis Toker, Çelik'e "pekiyi"lerle dolu karnesini gösterirken, "Bakanım, karnem nasıl " diye sordu. Çelik, Toker'i yanaklarından öpüp cebinden çıkardığı 50 YTL'yle öğrenciyi sevindirdi. Toker, "Bu parayla kitap alıp tatilde okuyacağım" dedi. 

Öğretmenlerin dramı 

İSMAİL AKDUMAN DHA 
Samsun'da, aşırı hız nedeniyle kontrolden çıkan otomobil, öğretmen çifte çarptı. İngilizce öğretmeni Münevver Ceylan Sancı 30 ölürken, 5 aylık eşi İsmail Sancı 31 ağır yaralandı. 
Milli Piyango Anadolu Lsisesi öğretmeni Münevver Ceylan Sancı ve Tekkeköy 19 Mayıs İlköğretim Okulu'nda görev yapan İsmail Sancı, önceki akşam ATM önünde sıraya girdi. Aşırı hız nedeniyle direksiyon kontrolünü kaybeden Kansu Taşdemir'in 22 kullandığı otomobil yoldan çıktı. Otomobil önce park halindeki bir otomobile, ardından çifte çarptı. Sancı çiftiyle Taşdemir ağır yaralandı. Genç kadın, yaşamını yitirdi. İsmail Sancı yoğun bakıma alınırken, Taşdemir'in de hayati tehlikesinin bulunduğu kaydedildi. 

</TEXT>
</DOC>
