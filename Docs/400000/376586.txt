<DOC>
<DOCNO> 376586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/guncel/gun05.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemacıların isyanı 
</HEADLINE>
<TEXT>


BİRSEN ALTUNTAŞ 

Sinemacılar, 5224 sayılı Sinema Filmlerininin Değerlendirilmesi ve Desteklenmesi Yasası'nın, çıkarılan yönetmelik ve sözleşmelerle "köstekleme yasası"na dönüştürüldüğü gerekçesiyle Emek Sineması önünde protesto için bir basın toplantısı düzenledi. 
Rutkay Aziz, Can Gürzap, Şerif Sezer, Ali Tutal, Necmettin Çobanoğlu, Bülent Polat, Tuncay Akça, Nur Sürer gibi oyuncuların da destek verdiği basın toplantısında "32 yıldır hiç tatil yapmadım, hiç sinema, tiyatroya gitmedim. Ama bu işlerden anlarım. İmza Atilla Koç", "Bu ne biçim yasa, sinema boğuldu yasa", "Telif haklarımızı istiyoruz", "Sinemaya gereken ehemmiyeti veriniz-Kemal Atatürk, "Türkiye Sinema Kurumu oluşturulmalıdır" yazılı pankartlar taşındı. 
Toplantıda sinemacıların ortak bildirisini okuyan SESAM Başkanı Kadri Yurdatap, yasaya şu eleştirileri yöneltti 
"Yasayla Türk sineması yeniden güçlenecek, yılda 10-15 film üretimi 50-100'e çıkacaktı. Hevesimiz kursağımızda kaldı. 

Sözleşme çok ağır 
Yönetmelik geciktirildi. Projeleri değerlendirecek kurulların kurulması işi uzatıldı. Desteklenecek projeler 2005'in ilk yarısında açıklandı. Şoku, yasa ve yönetmeliğe uygun olmayan sözleşmeleri görünce yaşadık. Sözleşme, bir bankanın bir işadamına kredi verirken imzalattığı sözleşmeden de ağır maddeler içeriyordu. Destek çıkan 42 filmden yalnızca 7'sinin yapımcısı sözleşmeyi imzaladı." 


</TEXT>
</DOC>
