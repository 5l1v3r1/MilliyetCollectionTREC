<DOC>
<DOCNO> 392671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/spo02.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan gönderme 
</HEADLINE>
<TEXT>


Alman hoca, hakem kararları ile ilgili hiçbir şikayette bulunmadıklarını söyledi, "Çünkü genelde kazanan taraf biz oluyoruz. Fazla gol atmaya çalışıyoruz. Yine de tartışma çıkıyor" diye konuştu 


Fenerbahçe Teknik Direktörü Christoph Daum zor bir maçtan üç puan aldıkları için sevinçli olduklarını söyledi. 
Alman hoca, "Erken bir gol yedik. Ama 2-1'i yakaladıktan sonra farkı açabilecek pozisyonları yakaladık. Rakibimiz iyi bir takım. Son derece başarılı bir futbol sergilediler. Geldikleri yerden de bu belli. Bizim aleyhimize verilen kararla ilgili şikayette bulunmuyoruz. Çünkü genelde kazanan taraf biz oluyoruz. Sezon içerisinde yaşanıyor bunlar. Bazı kararlar lehinize ve aleyhinize olabilir ama tüm sezona bakarsanız bunlar birbirini dengeler. Bundan sonra yapmamız gereken, tartışmalı pozisyonlar yaratılmadan önce fazla gol atmamız olacaktır. Fazla gol atsak da oluyor tartışmalar. Futbolun içinde bunlar var. Sonuçta haklı bir galibiyet aldık" dedi. 

'Anelka gidebilir' 
Anelka'nın Milli Takım'a seçilmesinden sonra Avrupa'ya transfer yapabileceğini söyleyen Daum, "Anelka her an gidebilir. Doğru zamanda buna karşı hazırlığımızı yapmalıyız. Ama biz onu şimdi göndermeyi düşünmüyoruz. Sözleşmesinde bir madde var. 2006'dan sonra 20 milyon euro üzerinde bir bonservis getirirse gidebileceği belirtiliyor" diye konuştu. 

Lorant'tan tepki 

Sivasspor Teknik Direktörü Werner Lorant, hem karşılaşmanın hakemi İsmet Arzuman'ı, hem de Fenerbahçe Teknik Direktörü Daum'u maç içinde alkışlarla protesto etti. Alman hoca, Aurelio'nun ceza sahasında omzuna çarpan topun kesinlikle penaltı olduğunu iddia ederken, "Bizim açımızdan tuhaf bir maçtı. İyi oynadık ama buna fazla sevinemiyorum. Üç gol yememiz affedilir gibi değil. Benim zamanımdaki Fenerbahçe ile şimdiki Fenerbahçe arasında çok fark var. İki üç oyunu değiştiren yıldızları var ki, bu sahada bugün görüldü" dedi. 

72 memnun 

3.5 yıl aradan sonra yeniden milli takımda forma giymeye hazırlanan Anelka, Fransız kamuoyundan da tam destek aldı. Fransa'da dün yayınlanan Le Journal du Dimanche gazetesinde yer alan ankete katılanların yüzde 72'si, Anelka'nın milli takıma dönüşünden memnun olduklarını belirttiler. 

Alkış ve taşlama 

Sivas'ta dün tam bir bayram havası yaşandı. Tribünler tıklım tıklım dolarken, birbirinden ilginç manzaralar göze çarptı. Fenerbahçeli taraftarlar 6 Kasım nedeniyle ezeli rakiplerine, "Aaa 6 Kasım, keşke Galatasaray ile oynasak", "Unutma, unutturma 6 Kasım", "Doğruyu bulan adam Ergun Gürsoy" pankartlarıyla göndermede bulundular. 6-0'ın baş mimarlarından Werner Lorant ise maç sonrası "O gün galip gelmiştim. bugün yenildim. Tarih böyle bir şey" dedi. Bu arada bir grup Sivaslı maç sonrası Fenerbahçe'nin otobüsünü taşladı. Kırılan ön camdan fırlayan parçalar antrenör Murat Kuş'un ağzına gelince büyük panik yaşandı. Otobüs buna rağmen Kayseri havalimanına gitmeyi başardı. 


</TEXT>
</DOC>
