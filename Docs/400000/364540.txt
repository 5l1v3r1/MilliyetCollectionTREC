<DOC>
<DOCNO> 364540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko08.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkas'tan İzmir Limanı için şirket 
</HEADLINE>
<TEXT>


ELİF DEMİRCİ İZMİR DHA 

Arkas Holding, Türkiye'nin en büyük konteyner gemisini İzmir'de teslim aldı. Törene katılan Maliye Bakanı Kemal Unakıtan, İzmir Limanı'nın yakında satışa çıkacağını belirterek, İzmirli işadamlarından Arkas Holding Yönetim Kurulu Başkanı Lucien Arkas'ın etrafında toplanıp, limana talip olmalarını istedi. 
Unakıtan,"Pamuk eller cebe. İyi para vermezseniz gözünüzün yaşına bakmam" dedi. Arkas Holding Yönetim Kurulu Başkanı Lucien Arkas da eşi Esra Lucien'in annesinin adını verdiği 'Hilde' adlı geminin Türkiye'nin en büyük konteyner gemisi olduğunu vurgulayarak, şunları söyledi "Gemi 714 TIR taşıma kapasitesine sahip. 
Gemiye konan konteynerler uc uca dizildiğinde, 10 kilometre uzunluğuna ulaşır. Arkas'ın filosunda 17 gemi var. 2008'e kadar teslim alınacak 4 gemiyle birlikte gemi sayısı 21'e çıkacak" dedi. Arkas, İzmir Limanı için İzmirli işadamlarına bir şirket kurmayı teklif ettiklerini ve kabul edildiğini söyledi. Unakıtan da konuşmasında gemi için "Sağdan bak, soldan bak ucu görünmüyor" dedikten sonra Efes Oteli'nin 15 Eylül'den sonra satışa çıkacağını söyledi. 


</TEXT>
</DOC>
