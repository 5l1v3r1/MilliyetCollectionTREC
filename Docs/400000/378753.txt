<DOC>
<DOCNO> 378753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur31.html </URL>
<DATE> 2005/09/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Linçten kurtulan TAYAD'lılar şikayetten vazgeçti 
</HEADLINE>
<TEXT>

     Trabzon’da 6 ve 10 Nisan 2005’de çıkan olaylarla ilgili 5’i TAYAD üyesi, 20 kişinin yargılanmasına devam edildi. 
     Trabzon 1. Asliye Ceza Mahkemesi’ndeki duruşmaya "memura mukavemet, müessir fiil ve izinsiz gösteri yürüyüşü yapmak" suçlarından dava açılan 5 kişiden Zeynep Erduğrul, Nurgül Acar, Emre Bakır ve Çetin Güven ile 6 ve 10 Nisan’da çıkan olaylara karıştıkları gerekçesiyle haklarında "basit müessir fiilde bulunma, güvenlik güçlerine zor ve şiddet kullanarak direnme" suçundan dava açılan 15 kişi katıldı. 
     Zeynep Erduğrul, ifadesinde davada birlikte yargılandıkları 15 kişinin provakasyona gelerek olaylara karıştığını savunarak, "Burada yargılananlar olayların asıl sorumluları değildir. Biz asıl sorumlulardan şikayetçiyiz. Bu nedenle bize saldıranlardan şikayetimizi geri alıyoruz" dedi. 
     Duruşma, eksikliklerin giderilmesi amacıyla ertelendi. 
     
     TAYAD ÜYELERİ DURUŞMA SONRASI BASIN AÇIKLAMASI YAPTI 

     TAYAD üyeleri, duruşmanın ardından adliye binası önünde kendilerine destek vermek amacıyla İstanbul’dan gelen yaklaşık 30 kişilik grupla basın açıklaması yaptı. 
     TAYAD üyeleri adına açıklama yapan Zeynep Erduğrul, haklarında ortaya atılan bir yalan nedeniyle öldürülmek istenenin kendileri olduğunu, ancak tutuklanarak 4.5 yıla kadar hapis cezası istenenin de kendileri olduğunu iddia etti. 
     Olaylarda asıl sorumluların yerine sadece kurban seçilenlerin yargılandığını ileri süren Erduğrul, "Bu nedenle duruşmada bu kişiler hakkında şikayetçi olmayacağımızı, bu şekilde gerçek adaletin tecelli etmeyeceğini belirttik" diye konuştu. 
     Basın açıklamasının ardından bazı vatandaşlar ile TAYAD üyeleri arasında kısa bir tartışma yaşandı. Tartışma büyümeden TAYAD üyeleri ve TAYAD üyeleriyle tartışan kişiler olay yerinden uzaklaştırıldı. 
     
     OLAYLARIN GEÇMİŞİ 

     Trabzon’un Kemerkaya Mahallesi Kunduracılar ve Kahramanmaraş caddelerinde, 6 Nisan’da, F tipi cezaevlerinde yaşanan olaylarla ilgili kamuoyu oluşturmak amacıyla bildiri dağıtmaya çalışan Zeynep Erduğrul, Nurgül Acar, Emre Bakır, Çetin Güven ve İhsan Özdil darp edilmişti. 
     Trabzon Cumhuriyet Başsavcılığı, söz konusu 5 kişi hakkında "memura mukavemet, müessir fiil ve izinsiz gösteri yürüyüşü yapmak" iddiasıyla 1. Asliye Ceza Mahkemesi’nde, 15 kişi hakkında ise 6 ve 10 Nisan’da meydana gelen olaylara karıştıkları gerekçesiyle "basit müessir fiilde bulunmak, güvenlik güçlerine karşı zor ve şiddet kullanarak direnmek" iddiasıyla 2. Asliye Ceza Mahkemesi’nde dava açmıştı. Davalar, taraflarının aynı olması ve aralarında irtibat bulunmasından dolayı birleştirilmişti. 
     
</TEXT>
</DOC>
