<DOC>
<DOCNO> 390534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur21.html </URL>
<DATE> 2005/10/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İzmir'deki depremlerin etkinliğinde bir azalma var 
</HEADLINE>
<TEXT>

     Dokuz Eylül Üniversitesi DEÜ Deniz Bilimleri ve Teknolojisi Enstitüsü öğretim üyesi Prof. Dr. Atilla Uluğ, İzmir’deki depremlerin etkinliğinde azalma görüldüğünü bildirdi. 
     AA muhabirine açıklama yapan Prof. Dr. Atilla Uluğ, İzmir’de 17 Ekim’de başlayan depremlerin etkinliğinde aletsel kayıt itibariyle devamlılık bulunduğunu ancak şiddetinde azalma yaşandığını belirtti. 
     Atilla Uluğ, İzmir’de 4’ü büyük, yüzlerce küçük şiddette deprem yaşandığına işaret ederek, şöyle konuştu 
     "Bugün itibariyle baktığımızda deprem etkinliğinde bir azalma var. Fakat aletsel kayıt itibariyle etkinlik sürüyor. Sürekli olarak izliyoruz. Deprem azalma eğiliminde. Tamamen azaldı diyebilmek için hafta sonuna kadar bu durumun sürmesi gerekiyor. Matematik ve fiziki olarak izleyip genliklerde bir azalma varsa bu yorumu yapabileceğiz. 
     Bazen böyle bölgesel bir suskunluğa girdikten sonra yeni bir hareket yapabilir. Bilimsel olarak baktığımızda yeni bir hareket yapabileceği belirtisi yok." Atilla Uluğ, söylediklerinden "hafta sonunda büyük bir deprem beklendiği" gibi bir yorumun kesinlikle çıkarılmaması gerektiğini de vurgulayarak, "Depremin ne zaman ve tam olarak nerede olacağını dünyada ya da Türkiye’de bilimsel olarak ortaya koymamız mümkün değil" diye konuştu. 
     Prof. Dr. Uluğ, hafta sonunda da deprem etkinliğinde bir artış olmaması halinde enerji boşalımının tamamlandığına kanaat getirerek, bilim adamları olarak çevredeki fayların durumlarına da bakarak, değerlendirme yapabileceklerini söyledi. 
     Uluğ, halen İzmir’de Konak Belediyesi’nce Toros İtfaiye binasına kurulan bir ölçüm cihazı ve Boğaziçi Üniversitesi Kandilli Rasathanesi ve Deprem Araştırma Enstitüsü’nce Urla- Seferihisar bölgesine kurulan 4 geçici istasyonla ölçüm yapıldığını bildirdi. Uluğ, bu 
     istasyonlardaki ölçümlerin cihazların hafızasında tutulduğunu, etkinliğin sona ermesi ile bunların çözülüp, sonuçlarının bilimsel olarak değerlendirileceğini belirtti. 
     
     DEPREMİN BÜYÜKLÜĞÜ 
     İzmir’deki 5.9 büyüklüğündeki depremin aletsel büyüklüğünün aslında daha fazla olduğu yönündeki iddialara da değinen Atilla Uluğ, şunları söyledi 
     "İzmir’deki depremi Kandilli Rasathanesi yanında, 7 güvenilir yabancı kaynaktan da izledik. İstasyonların bölgeye uzaklığı 0.1-02 arasında hata payı verebilir. Marmara depremi ardından da bu tür tartışmalar yapıldı. Buradaki küçük sapmaların bir önemi yok. Önemli olan bu hareketi doğru olarak izleyip, kırılmanın ne yönde gelişeceğini anlayabilmek. İlk belirlemelere göre Seferihisar Doğanbey Körfezi’nden başlayan fay üzerinde güneydoğu-kuzeybatı artçılarını görüyoruz." 
     
     FAY HATTI TARTIŞMALARI 
     İzmir’deki depremi üreten fay hattının 100 yıldır bilindiğini ve izlendiğini kaydeden Uluğ, "Türkiye’de üniversiteler kurulmadan önce bu fay hattı izlenmeye başlamış. Yabancılar da üzerinde çalışmış. Bu fay hattının yüz yıl öncesinden başlayan, 7 adet haritası da elimizde mevcut" dedi. 
     Karaburun Yarımadası’nın farklı yapısına işaret eden Uluğ, bu yarımadanın bulunduğu yere milyonlarca yıl önce geldiğini, farklı bir kabuk yapısı olması yüzünden de kırılmanın güç olduğunu bildirdi. 
     Buradaki fay hattına son depreme kadar Karaburun fayı adı verilmesine rağmen son depremde "Gülbahçe fayı" adının ortaya atıldığına dikkati çeken Uluğ, "Önemli olan fay hattının adı değil, meydana gelen kırıkların yönüdür. Bunu da bilimsel çalışmalar sonunda göreceğiz" dedi. 
     Bu konuların bilim adamları tarafından, sadece bilimsel ortamlarda tartışılması, elde edilen sonuçların kamuoyuyla paylaşılması gerektiğini kaydeden Uluğ, "bilimsel konular kamuoyu önünde polemik konusu haline getirildiğinde" her deprem sonrasında fısıltılardan kaynaklanan paniklerin yaşandığına işaret etti. 
     
</TEXT>
</DOC>
