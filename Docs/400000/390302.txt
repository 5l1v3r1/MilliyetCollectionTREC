<DOC>
<DOCNO> 390302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/gun01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ yuhalandı 
</HEADLINE>
<TEXT>


İnceleme yapmak üzere Malatya Çocuk Yuvası'na gelen Sağlık Bakanı ile AKP'li milletvekillerini protesto eden vatandaşlar, 'Bugüne dek neredeydiniz ' diye bağırdı 

MALATYA DHA 

Vahşetin yaşandığı Malatya Çocuk Yuvası'nda incelemelerde bulunan Sağlık Bakanı Recep Akdağ ve AKP'li milletvekilleri Ali Osman Başkurt, Ahmet Münir Erkal ve Fuat Ölmeztoprak, vatandaşların "yuh" sesleriyle karşılaştı. Yuvadaki olayı protesto etmek için bina önünde toplanan grup, Akdağ'dan sorumluların cezalandırılmasını isteyerek, "Hesap sorun. Bu çocuklar hepimizin" dedi. 

Kiremitli tepki 
Akdağ ve beraberideki heyet yuvaya girerken de, yuvanın karşısındaki bir binanın çatısına çıkan 3 kişi, aşağıya kiremit atarak, "Hesap sorulsun. Herkesin yaptığı yanına kar kalıyor" diye bağırdı. Protestocular, polis tarafından çatıdan indirilip gözaltına alındı. 

'Hepimizi yaraladı' 
Olayı "münferit" olarak değerlendiren Akdağ, "Hepimizi derinden yaralayan ve vicdanları sızlatan bir olay. Hükümet ve ilgili bakanlık, toplum vicdanını rahatlatacak tedbirler alacak. Sorunlar yamama tedbirlerle çözülemez. Sadece lokal çözüm buluruz. Sistematik değişimin gerektiği açık. Çocuklarda depresyon gözlendi. Sağlık ekiplerinin çalışması sürüyor" diye konuştu. Çocuklardan bazılarının, dayak nedeniyle şaşı oldukları iddialarının hatırlatılması üzerine de Akdağ, "Sağlık kontrolleri devam ediyor" şeklinde konuştu. 

'Siyasi sorumlu bakan' 

Nimet Çubukçu'ya görevi devreden selef Bakan Güldal Akşit, 'O çocuklara mı, bakana mı acıyacağımı bilemedim' diye konuştu 

SALİHA ÇOLAK Ankara 
Sosyal Hizmetlerden Sorumlu Devlet Bakanlığı görevini Nimet Çubukçu'dan önce yürüten Güldal Akşit, Malatya Çocuk Yuvası'ndaki şiddeti, kurumun kaynak ve eğitim sorunlarına bağladı. Akşit, "Olayın siyasi sorumlusu bakandır. Görüntüler çok vahşiceydi. O çocuklara mı, bakana mı acıyacağımı bilemedim" dedi. 
Anayasa görüşmeleri sürerken kuliste dayak görüntülerini vekillerle izleyen Akşit, olayın, "siyasi kadrolaşma sonucu liyakatsiz insanların işbaşına getirilmesinden kaynaklandığı" iddialarına karşı çıktı. 
Akşit, "Ben de Malatyalıyım, ama yerel bağlantım olmadığı için tanımam. Milletvekilleri tanıyabilir. Bu o insanın liyakatsiz olduğunu göstermez. Kurumun içinden gelen biri. Kalifiye olmadığı söyleniyorsa göreve geleli bir yılı geçti, bu süre içinde işi öğrenmiştir" dedi. 



</TEXT>
</DOC>
