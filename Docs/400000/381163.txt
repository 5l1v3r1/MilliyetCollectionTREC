<DOC>
<DOCNO> 381163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko14.html </URL>
<DATE> 2005/09/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Konut kredisinde aylık kar 134 YTL 
</HEADLINE>
<TEXT>

     CNNTÜRK 

Türkiye'de giderek artan konut kredisi pazarından daha fazla pay almak için bankaların başlattığı faiz indirme yarışı tüketicilere yaradı. 
     Buna göre bir hafta önce 100 bin YTL kredi kullanan bir tüketici 20 yıllık dönemde ayda ortalama bin 406 YTL öderken, bu rakam şimdilerde bin 272 YTL'ye kadar düştü. 
     Tüketicilerin aylık ortalama karı da 134 YTL'ye ulaştı. 
     
     Bankalar faiz yarışında 

     Türkiye'de gayrimenkule olan talebin artışı ve bunun konut kredilerine de yansıması, bankaları faiz düşürme yarışının içine çekiyor. 
     Bir hafta önce ortalama yüzde 1.35 seviyesinde olan faizlerde indirim kapısını bu hafta başında Akbank yüzde 1.25 ile açarken, Akbank'ın açtığı kapıdan diğer bankalar da girdiler. Art arda faiz oranlarını indiren bankaların ortalama oranları şu sıralar yüzde 1.20-1.30 aralığında değişiyor. 
     Faiz oranı en düşük banka ünvanı yüzde 1.20 ile Bank Europa'da bulunurken, Finansbank yüzde 1.23, Garanti Bankası yüzde 1.24, Akbank yüzde 1.25, Oyakbank ve Halkbank yüzde 1.29, Yapı Kredi Bankası da yüzde 1.30 oranında faiz uyguluyorlar. 
     
     Faiz düşüşü tüketiciye yaradı 

     Bankaların hafta içinde faiz oranlarında yaptığı sert indirimler yeni kredi almak isteyen tüketicilere yaradı. 20 yıllık kredi almak isteyen tüketicilerin aylık ödeyeceği faiz bir önceki haftaya göre 134 YTL düşerken, bu rakam 10 yıllık kredilerde ise 111 YTL oldu. 
     Geçtiğimiz hafta ortalama yüzde 1.35'den 20 yıl vadeli 100 bin YTL kredi kullanmak isteyen bir tüketicinin aylık bin 406 YTL ödemesi gerekiyordu. Şimdi gelinen rakamlara bakıldığında ise 100 bin YTL'lik kredinin aylık ödemesinin yüzde 1.20 faizle bin 272 YTL'ye düştüğü görülüyor. 
     Aynı miktar kredide yüzde 1.23'lük faiz için 1.3 bin YTL, yüzde 1.25'lik faiz için de bin 316 YTL ödenmesi gerekiyor. 
     Toplam rakamlara bakıldığında ise yüzde 1.35'lik faizle 100 bin YTL'lik kredinin 240 ay sonunda toplam ödemesi 337 bin 440 YTL'ye ulaşırken, bu rakam yüzde 1.20 faizle 305 bin 280 YTL'de kalıyor. 
     
     Ne kadar ödenecek 

     100 bin YTL kredi için farklı faiz oranlarında aylık taksitler şöyle 
     

Oranlar 240 ay 120 ay Yüzde 1.20 1.272 YTL 1.576 YTL Yüzde 1.23 1.299 YTL 1.598 YTL Yüzde 1.24 1.307 YTL 1.606 YTL Yüzde 1.25 1.316 YTL 1.613 YTL      
     Faizler bir anda inmez 

     Akbank'ın faizleri bir anda yüzde 1.25'e indirmesinin ardından diğer bankaların indiriminin de beklentiler dahilinde olduğu ve faizlerin şu anki seviyesinin gayrimenkul alımı için oldukça uygun olduğu belirtiliyor. 
     Uzmanlar, mortgage'in çıkmasını ve faizlerin bu saeviyelerin çok daha altına gelmesini bekleyen yatırımcıları ise çok büyük beklentilere girmemeleri konusunda uyarıyorlar. Faizlerin bir anda çok sert bir şekilde inmesi beklenmezken, faiz oranlarının piyasa şartlarında belirleneceği ve inişlerin uzun vadeye yayılabileceği kaydediliyor. 
     
     Fiyat uyarısı 

     Uzmanların mortgage'i bekleyen alıcılara bir uyarısı da gayrimenkul fiyatları ile ilgili. 
     Burada öne çıkan beklenti, mortgage'e uygun olan evlerin fiyatlarının sistem geldikten sonra artması. Emlak uzmanları, yatırımcıların 'yüzde 1.20-1.25 faizle şimdiki fiyattan veya daha düşük faizle daha yüksek fiyattan' emlak alma kararlarının önemli olduğunu ve kararların ilerde oluşabilecek fiyatın dikkate alınarak verilmesi gerektiğini söylüyorlar. 
     
     KREDİ FAİZLERİ 

     Bankaların uyguladıkları konut kredisi faizleri şöyle 
     Bank Europa Yüzde 1.20 . 
     Finansbank Yüzde 1.23. 
     Garanti Bankası Yüzde 1.24. 
     Akbank Yüzde 1.25. 
     Oyakbank Yüzde 1.29. 
     Halkbank Yüzde 1.29. 
     Yapı Kredi Bankası Yüzde 1.30 . 
     
</TEXT>
</DOC>
