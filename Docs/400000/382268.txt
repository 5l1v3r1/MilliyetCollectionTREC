<DOC>
<DOCNO> 382268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko59.html </URL>
<DATE> 2005/09/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Samsung Türkiye Başkanı Türkiye'de büyük potansiyel görüyoruz 
</HEADLINE>
<TEXT>

     Samsung Türkiye Başkanı C.S. Lee, satış oranlarından memnun olmamalarına karşın Türkiye'de büyük bir potansiyel gördüklerini söyledi. 
     Lee, AK Parti Eskişehir Milletvekili Fahri Keskin, Roneks Elektronik Genel Müdürü Güven Özek ve Anadolu Elektronik Genel Müdürü Murat Gelgeç ile birlikte Eskişehir Samsung Shop'un açılışına katıldı. 
     Samsung'un yükselen bir trend izlediğini ifade eden Lee, teknoloji ürünlerinin perakende sektöründeki payını artırmak için Türkiye'de Roneks Elektronik ile işbirliği yaptıklarını kaydetti. 
     Şirketin Türkiye'deki ilk Premium Shop'unun Eskişehir'de açıldığına işaret eden Lee, şöyle konuştu 
     ''Müşteri profilimiz çok büyük olmasa da bunlar teknolojiye açık ve yüksek segmentteki ürünleri satın alabilir düzeyde. Cep telefonu satışlarımız çok fazla olmamasına rağmen üst segmentteki ürünlerin çok satmasından dolayı o segmentte biz lideriz.'' Türkiye'deki hedeflerinin daha çok satmak olmadığını anlatan Lee, şöyle devam etti 
     ''Amacımız yüksek teknoloji ve diğer firmalarda olmayan özellikteki ürünleri orta segmente satmak. Önemli olan Samsung'un dünyadaki marka değerini ve teknolojisini burada da ispatlamak. 70 milyon nüfusu olan Türkiye'deki satıştan pek memnun değiliz, ancak büyük bir potansiyel görüyoruz.'' 
     
</TEXT>
</DOC>
