<DOC>
<DOCNO> 387733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur16.html </URL>
<DATE> 2005/10/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Elazığ sallandı 4.2 
</HEADLINE>
<TEXT>

     Elazığ’da 4.2 büyüklüğünde deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi’nden alınan bilgiye göre, saat 10.17’de, merkez üssü Hıdırbaba Köyü olan 4.2 büyüklüğünde hafif şiddette deprem meydana geldi. 
     Sarsıntı, Elazığ ve Tunceli’den de hissedildi. 
     
     İLK BELİRLEMELERE GÖRE CAN KAYBI YOK 

     Elazığ Vali Yardımcısı Kadir Balaban, merkez üssü Hıdırbaba Köyü olan 4.2 büyüklüğündeki depremde ilk belirlemelere göre can ve mal kaybı olmadığını bildirdi. 
     Balaban, AA muhabirine yaptığı açıklamada, depremin ardından bölgede kontrol çalışmalarına başladıklarını söyledi. 
     Depremin hafif şiddette olduğunu ifade eden Balaban, "Merkez üssü Hıdırbaba Köyü olan 4.2 şiddetindeki depremde ilk belirlemelere göre herhangi bir can ve mal kaybı yaşanmamıştır. Zaten çok şiddetli bir deprem değil. Allah büyüğünden saklasın" dedi. 
     Fırat Üniversitesi FÜ Mühendislik Fakültesi Jeoloji Bölümü öğretim üyesi Prof. Dr. Feyzi Bingöl de AA muhabirine yaptığı açıklamada, bölgede son birkaç yıl içinde yaklaşık aynı şiddette depremler meydana geldiğini hatırlattı. 
     Söz konusu depremin Doğu Anadolu Fay Hattı ile ilgisi olmadığını kaydeden Bingöl, "Bunlar yerel depremler. Doğu Anadolu Fay Hattı ile ilgileri yok. Bölgedeki küçük kırıklara bağlı olarak gelişen depremler. Bu depremlerin herhangi bir büyük depremi tetiklemesi söz konusu değil" diye konuştu. 
     
</TEXT>
</DOC>
