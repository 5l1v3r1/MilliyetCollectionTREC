<DOC>
<DOCNO> 356963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun56.html </URL>
<DATE> 2005/06/30/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Başbakan Erdoğan, Aliyev'in onuruna verdiği yemeğe katıldı... 
</HEADLINE>
<TEXT>

     Başbakan Recep Tayyip Erdoğan, Azerbaycan Cumhurbaşkanı İlham Aliyev’in onuruna verdiği akşam yemeğine katıldı. 
     Gülistan Sarayı’ndaki yemek, basına kapalı gerçekleşti. 
     Alınan bilgiye göre, Erdoğan, yemekte yaptığı konuşmada, iki ülkenin dost ve kardeş olduğunu belirterek, iyi ilişkilerin bundan sonra da devam edeceğini söyledi. 
     Bakü-Tiflis-Ceyhan Petrol Boru Hattı’nın önemine işaret eden Erdoğan, Ekim ayında petrolün Ceyhan’dan tankerlere yükleneceğini belirterek, Aliyev’i bu nedenle düzenlenecek tören için Türkiye’ye davet etti. 
     İki ülke arasındaki ilişkilerin önemini vurgulayan Erdoğan, "Önemli olan kardeşliğin gereğini yerine getirmektir" diye konuştu. 
     Uluslararası terörizmle mücadelede işbirliğinin önemine işaret eden Erdoğan, terörün nerede, ne zaman, kimi, nasıl vuracağının belli olmadığını, dininin, dilinin ve ırkının bulunmadığını kaydetti. 
     Erdoğan, bu noktada iki ülkenin güvenlik güçlerinin ortak hareket ettiğini anımsattı. 
     Azerbaycan Cumhurbaşkanı İlham Aliyev de Türkiye’nin Azerbaycan’ın zor zamanlarında hep yanında olduğunu vurgulayarak, Ermenistan’da yaşanan Dağlık Karabağ sorununda da kendilerine Türkiye’nin hep destek verdiğini söyledi. Aliyev, "Hiç bir güç bizi ayıramaz" diye konuştu. 
     Başbakan Erdoğan, yemekten önce, Azerbaycan’ın merhum Cumhurbaşkanı Haydar Aliyev’in adını yaşatan vakfı ziyaret etti. 
     Vakıfta yetkililerden bilgi alan Başbakan Erdoğan, Haydar Aliyev ile çekilmiş fotoğraflarını inceledi. 
     Başbakan Erdoğan’a, Haydar Aliyev ile birlikte çekilen çeşitli fotoğrafları da hediye edildi. 
     
</TEXT>
</DOC>
