<DOC>
<DOCNO> 386636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko10.html </URL>
<DATE> 2005/10/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye, 21 milyon turist sınırını aşmayı garantiledi 
</HEADLINE>
<TEXT>

     Türkiye turizmde yeni bir rekora koşuyor. Yılın ilk dokuz ayında Türkiye’ye gelen turist sayısında yüzde 22.71 oranında artış kaydedilirken, bu trendin yıl sonuna kadar devam etmesi durumunda yılın tümündeki turist sayısının 21 milyonu, turizm gelirinin de 18 milyar doları aşacağı tahmin ediliyor. 
     Kültür ve Turizm Bakanlığı verilerine bu yılın ilk dokuz ayında Türkiye’ye gelen turist sayısı yüzde 22.71 oranında artarak 17 milyon 101 bine ulaştı. Bu rakam Türkiye’nin yılın ilk dokuz aylık dönemleri itibariyle şimdiye kadar ağırladığı en yüksek turist sayısı düzeyini ifade ediyor. Türkiye geçen yılın dokuz ayında 13 milyon 936 bin, 2003 yılının aynı döneminde ise 10 milyon 951 bin turist ağırlamıştı. Türkiye’ye geçen yılın tamamında ise 17 milyon 516 bin 908 turist gelmişti. 
     Yılın ilk dokuz ayındaki artışın yılın geri kalan üç ayında da devam etmesi durumunda bu yılın sonunda turist sayısının 21 milyon 500 bin kişiye ulaşacağı tahmin ediliyor. 
     Turist sayısında 21 milyon barajının aşılması Türkiye’yi turizm gelirinde de rekora taşıyacak. Yapılan tahminlere göre Türkiye’nin, 21 milyondan fazla yabancının yanı sıra yurt dışında yaşayan ancak tatilini Türkiye’de geçiren Türk vatandaşlarının harcamalarıyla birlikte bu yılki toplam turizm geliri 18.3 milyon dolara kadar ulaşacak. 
     Türkiye geçen yılın tümünde yabancılardan toplam 12 milyar 124 milyon dolarlık turizm geliri elde etmişti. Yurt dışında yaşayan Türk vatandaşlarının Türkiye’de yaptıkları 3 milyon 764 bin dolarlık harcamayla birlikte 2004 yılındaki toplam turizm geliri 15 milyar 888 milyon dolar olarak gerçekleşmişti. 2004 yılında yabancılar Türkiye’de ortalama 705 dolar harcamıştı. 
     
</TEXT>
</DOC>
