<DOC>
<DOCNO> 353616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun20.html </URL>
<DATE> 2005/06/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İran'da cumhurbaşkanlığı seçimi.. Bazı kentlerde oylar yeniden sayılacak 
</HEADLINE>
<TEXT>

     İran'da reformcu adayların, geçen cuma günü yapılan cumhurbaşkanlığı seçimine hile karıştırıldığını iddia etmesi üzerine, bazı kentlerde oyların yeniden sayılacağı bildirildi. 
     İran radyo ve televizyonu, Anayasayı Koruyucular Konseyi'nin, sonuçlarda daha dikkatli çalışma yapmak için başkent Tahran, İsfahan, Kum ve Meşhed kentlerinde tesadüfi seçilecek sandıklardaki oyların yeniden sayılmasını gerekli gördüğünü duyurdu. 
     Televizyon, Tahran'da 40 oy sandığının ve diğer üç kentin her birinden 20'şer sandıktaki oyların yeniden sayılacağını belirtti. 
     Seçimde eski Cumhurbaşkanı Ali Ekber Haşimi Rafsancani ve aşırı muhafazakar Tahran Belediye Başkanı Mahmud Ahmedinecad ikinci tura kalmıştı. 
     Reformcu kanattan eski Eğitim Bakanı Mustafa Moin ve eski Meclis Başkanı Mehdi Kerrubi, Ahmedinecad'ı destekleyenlerin seçime hile karıştırdığını iddia etmişti. 
     
     RAFSANCANİ'DEN RADİKALİZME KARŞI OY KULLANIN ÇAĞRISI 
     Bu arada, Rafsancani, halka 24 Haziran'da yapılacak cumhurbaşkanlığı seçiminin ikinci turunda radikalizme karşı oy kullanması çağrısında bulundu. 
     Rafsancani, gazetelerde yayımlanan açıklamasında, ''Her türlü radikalizmi engelleyebilmemiz için sizin yardımınızı ve seçimin ikinci turuna katılmanızı istiyorum. İlk turdaki oylarınız, ülkenin tek bir siyasi anlayış tarafından yönetilemeyeceğinize inandığınızı gösteriyor. İran İslam Cumhuriyeti'nin birlik ve ılımlılıktan başka yolu yok'' dedi. 
     Seçimde sürpriz yaparak ikinci tura kalan Ahmedinecad'ın seçim kampanyası yardımcısı Nadir Şeriatmedari ise İran halkı ve dünyanın, Devrim Muhafızları Ordusu'nda DMO özel kuvvetlerde görev yapmış Ahmedinecad'dan korkmaması gerektiğini söyledi. Şeriatmedari, Ahmedinecad'ın ülkede yabancı yatırımların önündeki engelleri kaldırmaya niyetli olduğunu da belirtti. 
     Siyasi gözlemciler, reformcuların seçime hile karıştırıldığı konusunda sağlam kanıt gösteremediğini ve Ahmedinecad'ın yoksul dindarlar nezdindeki desteğini tahmin edemediklerini belirtiyor. 
     Adını açıklamayan bir siyasi gözlemci, ''Ahmedinecad kendini, sıkı çalışan, nazik ve halk adamı Robin Hood gibi tanıttı. İyi yaşayan, lüks arabalara binen ve refah içindeki kimselere karşı olan insanların kızgınlığını temsil ediyor. O kendini halk adamı olarak gösterdi'' dedi. 
     İran'ın en büyük reformcu partisi İran İslami Katılım Cephesi İİKC Başkanı ve Cumhurbaşkanı Muhammed Hatemi'nin kardeşi Muhammed Rıza Hatemi de Ahmedinecad'ın kazanması halinde sertlik yanlılarının seçilmiş ya da seçilmemiş bütün kurumlar üzerindeki kontrolünü sağlamlaştıracağını belirtti. Hatemi, ''Ahmedinecad sadece bir paravan. Kazanırsa İran dini lideri Ayetullah Ali Hamaney, gerçekten her şeyi yönetecek. Bir daha özgür seçim göremeyeceğiz ve muhalif seslere daha fazla hoşgörü gösterilmeyecek'' diye konuştu. 
     Reformcular, Rafsancani'den, kişisel servet edinmesi ve cumhurbaşkanlığı döneminde siyasi muhaliflerin öldürülmesini emrettiği gerekçesiyle nefret etmesine rağmen, Hatemi, ''O kötünün iyisi. Rafsancani'nin programını tamamen kabul etmesek bile onu destekleyeceğiz'' dedi. 
     Öte yandan, cumhurbaşkanlığı seçimini boykot eden reformcu öğrenci grubu Birliği Güçlendirme Bürosu BGB keskin bir dönüş yaparak, Ahmedinecad'ın kazanmasını önlemek için Rafsancani'ye destek vereceklerini açıkladı. 
     Öğrenci lideri Seccad Goroghi, ''Reform yanlısı öğrenciler, Ahmedinecad'ın seçimi kazanması halinde totaliter bir rejimin kurulmasını önlemek için Rafsancani'yi destekleme kararı aldı. Halkı Rafsancani'ye oy vermeye cesaretlendirmek için, üyelerinin köylere gideceği 'Faşizm karşıtı öğrenciler merkezi' adlı bir kampanya bürosu kurduk'' dedi. 
     İran'da birçoğu eski DMO üyesi sertlik yanlıları, 2003 ve 2004'te yapılan seçimlerde birçok kente belediyelerin ve meclisin kontrolünü ele geçirmişti. 
     Seçimde ilk turda Rafsancani yüzde 21, Ahmedinecad ise yüzde 19.5 oranında oy almıştı. 
     
</TEXT>
</DOC>
