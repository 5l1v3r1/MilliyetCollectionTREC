<DOC>
<DOCNO> 395111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko33.html </URL>
<DATE> 2005/11/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sinop'ta fazla avlanan hamsi, balık unu fabrikalarına gönderiliyor 
</HEADLINE>
<TEXT>

     Sinop'ta sezon başı olmasına rağmen son günlerde aşırı avlanan hamsinin fazlası balık unu fabrikalarına gönderilirken, Ondokuzmayıs Üniversitesi Sinop Su Ürünleri Fakültesi öğretim üyesi Yrd. Doç. Dr. Yakup Erdem, av miktarının tüketimi aşması durumunda avlanmanın durdurulması gerektiğini söyledi. 
     Sezonun açılmasının ardından balıkçılar bereketli bir av sezonuna başlarken, Sinop'ta son 2 gün içinde kayıtlara göre yaklaşık 1000 ton hamsi avlandı. 
     Avlanan hamsinin yaklaşık 200 tonu talep fazlası olması nedeniyle balık unu fabrikalarının gönderilirken, tezgahlarda kilosu 2 YTL'den satılan hamsi balık unu fabrikalarına ise 15 YKr'den satılıyor. 
     Bu durum vatandaşların tepkisine neden olurken, durumdan kendilerinin de memnun olmadıklarını belirten balıkçılar da fabrikalara satılan bir kilo hamsi ile bir çay bile içemediklerini belirterek, ''Avlanan hamsiyi denize dökecek halimiz yok. O nedenle fabrikalara satıyoruz'' dedi. 
     Ondokuzmayıs Üniversitesi Sinop Su Ürünleri Fakültesi Avlanma Teknolojisi Anabilim Dalı öğretim üyesi Yrd. Doç. Dr. Yakup Erdem ise iri bireylerin balık unu fabrikalarına gönderilmesinin dünyada örneği görülen bir uygulama olmadığını bildirdi. 
     Özellikle sezon başlarında av miktarının tüketimi aşması halinde avlanmanın durdurulması gerektiğini belirten Erdem, şunları kaydetti 
     ''Eğer av miktarı tüketilebilecek miktarı aşıyorsa avlanmanın durdurulması daha uygun olacaktır. Ülkemiz besi hayvancılığı için çok önemli bir ürün olan balık unu için daha çok çaça balığı ya da işleme artığı balıklar kullanılmalıdır. İnsan gıdası olarak değerlendirilmesi gereken hamsinin 15 YKr'ye fabrikalara satılması doğru bir uygulama değildir.'' 

     
</TEXT>
</DOC>
