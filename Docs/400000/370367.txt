<DOC>
<DOCNO> 370367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur25.html </URL>
<DATE> 2005/08/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Depremin 6. yılında Gölcük'te yıkımın izleri silinmeye çalışılıyor 
</HEADLINE>
<TEXT>

     Gölcük Belediye Başkanı Mehmet Ellibeş, 17 Ağustos Marmara depreminin ilçeye verdiği hasarın büyük ölçüde 
     giderildiğini, kalan eksiklerin de hazırlanan projeler çerçevesinde tamamlanacağını bildirdi. Ellibeş, AA muhabirine yaptığı açıklamada, depremde ilçede 12 bin 500 ev ve işyerinin yıkıldığını, yaklaşık 6 bin kişinin yaşamını yitirdiğini ve kentin tanınamaz hale geldiğini anımsatarak, o günleri unutmanın mümkün olmadığını söyledi. Deprem döneminde belediye başkan yardımcısı olarak görev yaptığını ve yaşanan acılara yakından tanık olduğunu dile getiren Ellibeş, "Aradan geçen 6 yılda, fiziki hasarı büyük ölçüde giderdik, kalan eksikleri de gidermeye çalışıyoruz" dedi. Gölcük’ün yeniden yapılandırılmasında, yurtiçi ve yurtdışından gelen yardımlarla ilçeyi yeniden inşa etmeye koyulan halkın büyük rolü olduğunu belirten Ellibeş, "O günleri geride bıraktık ama ders alarak. Bundan sonra meydana gelebilecek afetlerde aynı acıların yaşanmasını önleyici tedbirleri alıyoruz" diye konuştu. Yeni imar planı yapıldığını ve kaçak yapılaşmayla mücadelede taviz verilmediğini ifade eden Ellibeş, şunları kaydetti "Deprem sonrasında yeniden yapılanma kapsamında altyapı yenilendi. Su ve kanalizasyon hatları yeniden yapıldı. Bunun yanısıra yağmur suyu hattı ile İzmit Körfezi’ni çevreleyen atık su kolektörünün Gölcük kısmı bitirildi. Bunun bağlandığı artıma tesisi de tamamlandı." Ellibeş, Kavaklı Sahili düzenleme çalışmalarının ikinci kısmının ihale edildiğini ve yakında tamamlanacağını, ayrıca kalıcı konut bölgesinde sosyal tesisler yapılacağını sözlerine ekledi. 
     
     DEPREM SONRASI TİCARET 
     Gölcük Esnaf ve Sanatkarlar Odası Genel Sekreteri Necmi Kocaman da "Depremden sonra durma noktasına gelen ticaret, canlanmaya başladı ama yeterli değil" dedi. 
     Deprem öncesi yaklaşık 7 bin olan esnaf sayısının depremden sonra 600’e kadar düştüğünü anımsatan Kocaman, şunları söyledi 
     "Son bir yıl içinde kredi kullanabilme olanaklarının genişlemesi ve faizlerin düşmesiyle ticarette hareketlenme görüldü. Yine de kimse eskisi gibi iş yapamıyor. Şu anda esnafın en büyük sorunu, işyeri kiraların yüksekliği. İlçe merkezinde işyeri kiraları 2 bin YTL’den başlıyor. Bu durum da ticaret yapmayı zorlaştırıyor." 
     
</TEXT>
</DOC>
