<DOC>
<DOCNO> 382293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy18.html </URL>
<DATE> 2005/09/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Baykal BBC'ye konuştu Avrupa'ya baskı yapmaya devam edeceğiz 
</HEADLINE>
<TEXT>

     CHP Genel Başkanı Deniz Baykal, "AB, önce Türkiye’nin kriterleri yerine getirmesini istiyordu. Şimdi Türkiye’yi kabul etmek için hazır olmadığını söylüyor. Bu çok önemli bir değişim" dedi. 
     CHP’den yapılan yazılı açıklamaya göre, AB ile ilişkiler konusunda görüşmelerde bulunmak üzere Londra’ya giden Baykal, BBC’nin canlı yayınında Ermeni soykırımı iddiaları, Kıbrıs ve AB konusundaki soruları cevaplandırdı. 
     Baykal, "Avrupa Birliği ve Türkiye, müzakere tarihi konusunda bir anlaşmaya varabilecek mi, Ermeni soykırımı iddiaları müzakereler için engel midir " sorusuna, şu yanıtı verdi 
     "Bunlar bir ön koşul olarak görülmemelidir. Bu karar bağlayıcı değildir ve Türkiye’nin AB’ye üye olabilmesi için yerine getirmesi gereken bir koşul değildir. Ancak ben durumu daha dengeli yorumlamak istiyorum. Çünkü bu tarihi bir meseledir ve gerçek tarih, çok açık ve net değildir. Bir ırkın yok edilmesi diye konuşmak çok zordur ve gerçekleri de yansıtmaz. Birinci Dünya Savaşı’nın ortasında yaşanan bir olaydır. Savaş esnasında kesinlikle trajik şeyler yaşandı ama bunu soykırım olarak tanımlamak farklı bir şeydir." "Bu çok hassas bir konu gerçekten. Türk basını bu söylemlerden dolayı kızacak mıdır " sözleri üzerine Baykal, "Ben eminim ki, Türkiye’de hiç kimse bu karara hoşgörü göstermeyecektir. Ancak biz bunlara alıştık. Bu klişeleri dinlemeye alıştık" dedi. 
     
     "BİZ DEĞİŞTİK, DÜNYA DEĞİŞTİ" 
     "Demek istediğiniz, bu Ermeni meselesi dışındaki konularda da mı insanlar Türkiye hakkında ön yargılı " sorusuna karşılık, Baykal şöyle konuştu 
     "Evet, bizim düşündüğümüz bu. Dünyada bir takım şeyleri değiştirmek için fırsatlarımız olsa da dünya 100 sene önceki gibi değil. Biz değiştik, dünya değişti. Her gün yeni gelişmelerle karşı karşıyayız. Bu çok normal. Bizim izlenimlerimizin günümüz gerçeklerinden ziyade uzun geçmişten geldiğini kabul etmek çok zor." Deniz Baykal, "Müzakerelerin başlaması konusunda ne kadar iyimsersiniz " sorusuna da şu karşılığı verdi 
     "Bizden Kopenhag Kriterleri olarak bilinen bazı kriterleri yerine getirmemizi istediler ve dediler ki, ’bu kriterleri yerine getirirseniz Avrupa Birliği’ne tam üye olacaksınız.’ Son yıllarda çok önemli reformlar gerçekleştirdik. Biz anayasamızı değiştirdik, kanunlarımızı değiştirdik, uygulamalarımızı değiştirdik ve şimdi herkes Türkiye’nin bu kriterleri diğer yeni üye olan Doğu Avrupa ülkeleri gibi yerine getirdiğini kabul ediyor. Hatta Türkiye’nin performansının onlarınkinden daha iyi olduğu söyleniyor. Ancak AB şimdi diyor ki, ’Türkiye’nin üye olabilmesi için performansı yeterli değildir. Türkiye büyük bir ülke ve aramıza almak için bizim kapasitemiz yeterli değildir.’ Kendi kapasitelerinin Türkiye’yi almak için yeterli olmadığı hakkında konuşuyorlar. Söylemlerin değiştiğini görüyoruz. Önce Türkiye’nin kriterleri yerine getirmesini istiyorlardı, şimdi Türkiye’yi kabul etmek için hazır olmadıklarını söylüyorlar. Bu çok önemli bir değişim." Türkiye’nin kolay kolay vazgeçmeyeceğini vurgulayan Baykal, "Avrupa’ya baskı yapmaya devam edeceğiz. Bizim hakkımız bu, çünkü biz kriterleri yerine getirdik. Türkiye’nin AB’nin ekonomisine çok değerli katkılar yapmaya hazır olduğunu biliyoruz. Avrupa’daki dünyayla ilgili vizyonları olan liderler, Türkiye’nin öneminin farkındadırlar" diye konuştu. 
     
</TEXT>
</DOC>
