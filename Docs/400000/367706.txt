<DOC>
<DOCNO> 367706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/dunya/adun.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran krize kapı açtı 
</HEADLINE>
<TEXT>


İran, nükleer programını askıya alması karşılığında 3 AB ülkesi tarafından yapılan öneriler paketini reddetti. Fransa, 'İran reddederse uluslararası kriz çıkar' demişti 

DIŞ HABERLER SERVİSİ 


İran, AB üçlüsü olarak adlandırılan Almanya, İngiltere ve Fransa tarafından önceki gün verilen ve içinde Orta Asya petrol ve doğalgazının Avrupa'ya İran üzerinden ihraç edilmesine destek vaadinin de yer aldığı öneriler paketini dün "kabul edilecek yanı yok" diyerek reddetti. 
AB üçlüsünün arabulucuk girişiminin sonuçsuz kaldığı bu durumda, İran'ın nükleer silah geliştirmesinden kuşkulanarak nükleer çalışmalar yapmasına şiddetle karşı çıkan ABD ile İran arasındaki 2 yıllık çekişmenin, uluslararası bir kriz boyutuna sıçraması riski belirdi. 
Fransa Dışişleri Bakanı Philippe Douste Blazy, önceki gün İran'ın olumsuz cevap vermesi durumunda konunun BM Güvenlik Konseyi'nin gündemine gelebileceği ve uluslararası bir krizin doğabileceği uyarısında bulunmuştu. 

'Kimse korkutamaz' 
İran Dışişleri Bakanlığı Sözcüsü Hamid Rıza Asefi, AB üçlüsünün sunduğu teklifin "kabul edilebilecek yanı olmadığını" söyledi. Önerilerin Nükleer Silahların Yayılmasını Önleme Anlaşması'na NPT aykırı olduğunu savunan Asefi, İran'ın çıkarlarının garanti altına alınmadığını iddia etti. Avrupa ülkelerinin kendi görev ve yükümlülüklerini yerine getirmediğini belirterek, uranyum zenginleştirme konusundan hiç bahsedilmediğine işaret eden Asefi, önerileri kabul etmeme nedenlerinden birinin de bu olduğunu, İran'ın bu konudaki hassasiyetini daha önce açıkladığını kaydetti. 
Dün yemin ederek görevine başlayan İran'ın yeni Cumhurbaşkanı Mahmud Ahmedinecad da, "Kimse İran'ı korkutamaz" diyerek uluslararası topluluğa karşı üstü kapalı bir dille meydan okudu. 

Yaptırım gelebilir 
İran'ın hayır cevabı ardından, BM Uluslararası Atom Enerjisi Ajansı'nın UAEA Viyana'daki merkezinde önümüzdeki salı günü yapılması planlanan olağanüstü toplantıda konunun BM Güvenlik Konseyi'ne götürülmesi ve İran'a karşı uluslararası yaptırım başlatılması kararı çıkabileceği belirtiliyor. 
Bu arada UAEA'dan bir heyet, gözlem cihazlarını yerleştirmek üzere gelecek hafta İran'a gidecek. Hafta ortasına kadar İran'da olacak denetçi heyetin, İsfahan'daki nükleer tesislere uzaktan kumandalı gözlem kameraları yerleştireceği belirtildi. 
UAEA, Tahran'dan, nükleer faaliyetlerine yeniden başlamak için gelecek haftaya kadar beklemesini istemiş ve "İran'ı, denetim sistemini kurmadan önce İsfahan'da herhangi bir çalışmaya başlamamaya" çağırmıştı. Ancak İran'ın UAEA'daki temsilcisi Hüseyin Musaviyan, İsfahan'daki uranyum dönüştürme ve zenginleştirme çalışmalarına önümüzdeki cuma başlanacağını söyledi. 


</TEXT>
</DOC>
