<DOC>
<DOCNO> 372266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur23.html </URL>
<DATE> 2005/08/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ege Üniversitesi Hastanesi'nde bakteri çıkmadı 
</HEADLINE>
<TEXT>

     Bir hastanın ''VR'' bakterisi taşıyıcısı olduğu belirlendikten sonra hasta kabulüne kapatılan Ege Üniversitesi EÜ Tıp Fakültesi Hastanesi Beyin Cerrahi Yoğun Bakım Servisi'nin yeniden işletmeye açılması için Hastane Enfeksiyon Kontrol Komitesi'nin izni bekleniyor. 
     EÜ Tıp Fakültesi Nöroşirurji Anabilim Dalı Başkanı Prof. Dr. Saffet Mutluer, serviste yatan 4 hastaya uygulanan kültür ve antibiyogram sonuçlarında herhangi bir bakteriye rastlanmadığının belirlendiğini bildirdi. 
     Prof. Dr. Mutluer, bu durumda servisin tekrar hasta kabulüne başlayabilmesi için Hastane Enfeksiyon Kontrol Komitesi'nin izninin beklendiğini söyledi. 
     Gerekli iznin alınmasından sonra yoğun bakım servisinin yeniden işletmeye açılacağını ifade eden Mutluer, tehlikeli bir durum bulunmadığını kaydetti. 
     Mutluer, yoğun bakım servisinin yeniden işletmeye açılması için Hastane Enfeksiyon Kontrol Komitesi'nin izninin beklendiğini dile getirdi. 
     Yaklaşık 15 gün önce başka bir hastaneden servise nakledilen ve ''VR'' taşıyıcısı olduğu belirlenen hastanın beyin kanamasından ölümünün ardından tedbir olarak servis, yeni hasta kabullerine kapatılmıştı. 
     ''Vankomisin'' adlı antibiyotiğe karşı dirençli olan ''VR'' adlı bakteri, herhangi bir organ veya kanda üreyerek, kişide enfeksiyon gelişmesine neden olabiliyor. 
     
</TEXT>
</DOC>
