<DOC>
<DOCNO> 387939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko18.html </URL>
<DATE> 2005/10/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
2006 programında yeralmayan proje için harcama yapılmayacak 
</HEADLINE>
<TEXT>

     Yüksek Planlama Kurulu'nun YPK 2006 Yılı Programının Uygulanması Koordinasyonu ve İzlenmesine Dair Kararı Resmi Gazete'nin bugünkü sayısında yayımlandı. 
     Karara göre, 2006 programının uygulanmasında, yatırımların, bütçeler ile programlarda değişiklik ve aktarma yapılmayacak şekilde gerçekleştirilmesi esas olacak. Burada sektörler arası dengelerin bozulmamasına da dikkat edilecek. 
     2006 Yatırım Programında yer almayan herhangi bir proje için harcama yapılamayacak, proje ödenekleri de yatırım dışı kullanılamayacak. 
     Yatırım Programındaki toplu projelerin detay programları, kuruluşun bağlı veya ilgili olduğu Bakanın, üniversitelerde de rektörün onayıyla tespit edilecek. Detay programa ait bilgiler, Yatırım Programının Resmi Gazete'de yayımını takip eden 30 gün içinde DPT ve Hazine Müsteşarlığına bildirilecek. 
     Toplulaştırılmış projelerin alt projeleri de yine aynı süre içinde DPT ve Hazine'ye iletilecek. 
     
     YENİ PROJEYE VİZE YOK 
     2006 yılında zorunlu haller dışında, Yatırım Programına yeni proje alınması teklif edilemeyecek. 
     Zorunlu hallere münhasır olmak kaydıyla, programa proje alınmasıyla ilgili taleplerden, 5 milyon YTL'ye kadar harcama ile yılı içinde tamamlanacak olanlar DPT, tamamlanması birden fazla yıl sürecek projeler ile maliyeti 5-250 milyon YTL arasında olanlar YPK, maliyeti 250 milyon YTL'nin üzerindekiler ise Bakanlar Kurulu'nca karara bağlanacak. 
     AB Mali İşbirliği Programlaması kapsamındakiler hariç, maliyetinin yüzde 50'den fazlası dış hibe niteliğinde olan projelerin Yatırım Programına alınmasıyla ilgili işlemler de DPT tarafından yürütülecek. 
     Proje parametrelerinde yıl içinde yapılacak değişikliklere ilişkin esasları da belirleyen karar uyarınca, maliyeti 5 milyon YTL'ye kadar olan projelerde, aynı il sınırları içinde kalan yer değişiklikleri, kuruluşun bağlı veya ilgili olduğu bakanın, üniversitelerde ise rektörün onayıyla karara bağlanacak. 
     Aynı limit içindeki projelerde, il bazındaki yer değişikliği talepleri DPT, 5 milyon YTL'yi aşanlarda ise YPK tarafından onaylanacak. 
     
     MAHALLİ İDARELERİN DIŞ KREDİLERİ 
     2006 Programının Uygulanması, Koordinasyonu ve İzlenmesine Dair Karara göre, kamulaştırma ödenekleri, yatırım programında proje olarak yer almayacak. 
     Mahalli idarelerin dış kredili projelerinin belirlenmesinde, dış borç limitleri içinde kalınacak. Dış kredi kullanımından doğacak yükümlülükler de ilgili mahalli idarelerce yerine getirilecek. 
     Kamu kuruluşları, yeni bir teşkilatlanmaya giderken, 2006 yılı programında yer alan ilkeler, politikalar ile hukuki ve kurumsal düzenlemelere uyacak ve DPT'nin uygun görüşünü alacak. 
     Kamu kuruluşları, işletmeye alacakları tesisler için ihtiyaç duydukları personeli, ilgili bakanlığın olumlu görüşü alınmak suretiyle, yatırım süresi içinde istihdam edebilecek. 
     Genel ve özel bütçeli kuruluşlar ile KİT'ler ve bağlı ortaklıkları, fon idareleri ve fonları kullanan kuruluşlar, 2006 yılı yatırım programında yer alanlar dışında binek ya da station vagon tipi taşıt edinemeyecek. Finansal kiralama yoluyla gerçekleştirilecek yatırımlar da programa konulacak. 
     
     5 YILLIK YATIRIM PROGRAMLARI HAZIRLANACAK 
     Karar uyarınca, kamu kuruluşları, 2006 yılı programında belirtilen hedefleri, politikaları, öncelikleri, çevresel etkileri ve varsa sektör ana planlarını esas alarak, proje düzeyinde 5 yıllık yatırım programları hazırlayacak. Bu programlar, 15 Temmuz 2006 tarihine kadar DPT'ye gönderilecek ve programların ilk yılı, kuruluşların yıllık yatırım program teklifleri olacak. 
     Kuruluşlar, tüm sektörlerde maliyeti 3 milyon YTL'nin üzerinde olan ve yıl içinde yatırım programına alınmasını talep edecekleri yeni projeler için fizibilite etüdü ile birlikte DPT'ye başvuracak. 
     Yatırımlar, yatırım uygulama ve fiyat izleme raporlarıyla DPT tarafından takip edilecek. 
     
</TEXT>
</DOC>
