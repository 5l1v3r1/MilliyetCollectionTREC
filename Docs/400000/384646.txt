<DOC>
<DOCNO> 384646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun07.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a, Sarıgül fezlekesi yolda 
</HEADLINE>
<TEXT>


TÜRKER KARAPINAR Ankara 

Ankara Cumhuriyet Başsavcılığı'nın, Şişli Belediye Başkanı Mustafa Sarıgül'e hakaret ettiği iddia edilen CHP Genel Başkanı Deniz Baykal hakkındaki dosyayı Adalet Bakanlığı'na gönderme hazırlığı içinde olduğu öğrenildi. 
Şişli Belediye Başkanı Mustafa Sarıgül, son olağanüstü kurultaydaki konuşmasında kişilik haklarını ihlal ettiğini öne sürdüğü Deniz Baykal aleyhine Ankara Başsavcılığı'na suç duyurusunda bulundu. Başsavcılık, soruşturmayı 4 Mart 2005'te tamamlayarak, takipsizlik kararı verdi. Sarıgül'ün avukatı, bu karara Sincan Ağır Ceza Mahkemesi'nde itiraz etti. Mahkemenin itirazı kabul etmesi üzerine Ankara Başsavcılığı'nın, Baykal hakkındaki dosyayı önümüzdeki günlerde Adalet Bakanlığı'na göndereceği öğrenildi. Fezlekesi Meclis'e gönderilecek olan Baykal, milletvekili olduğu için dokunulmazlığı kalktıktan sonra yargılanabilecek. 


</TEXT>
</DOC>
