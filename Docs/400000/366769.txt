<DOC>
<DOCNO> 366769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo39.html </URL>
<DATE> 2005/08/03/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Trabzon'da nefesler tutuldu... 
</HEADLINE>
<TEXT>

     Trabzonspor, Avrupa Şampiyonlar Ligi 2. ön eleme turu rövanş maçında Kıbrıs Rum kesimi takımı Anorthosis Famagusta ile Hüseyin Avni Aker Stadyumu’nda karşılaştı. 
     Karşılaşmaya bordo-mavili taraftarlar yoğun ilgi gösterdi. 
     Kapıların açılmasıyla yaklaşık 25 bin bordo-mavili taraftar tribündeki yerlerini alarak takımlarına destek verdi. 
     Rakip takımın 50 dolayındaki taraftarı ise kendilerine ayrılan deniz tarafındaki kale arkası tribünde yerlerini aldı. 
     Karşılaşmayı Bayındırlık ve İskan Bakanı Faruk Nafiz Özak, Trabzon Valisi Hüseyin Yavuzdemir, Rize Valisi Enver Salihoğlu, Ak Parti Trabzon Milletvekilleri Cevdet Erdöl, Asım Aykan, Kemalettin Göktaş, Mustafa Cumur ve Aydın Dumanoğlu ile AK Parti Sakarya Milletvekili Süleyman Gündüz de izledi. 
     Teknik direktör Şenol Güneş, ilk maçta yakaladığı pozisyonları gole çeviremediği için eleştiri alan Mehmet Yılmaz’ı yedek soyundururken, bu oyuncunun yerine Adem Koçak’a şans tanıdı. 
     A Milli Takım’ın Kazakistan ile yaptığı maçın ardından fıtık ameliyatı olan kaptan Fatih Tekke, ilk kez ilk 11’de sahaya çıktı. 
     Kart cezalısı olan Yattara ile yeni transfer Tomas Jun kadroda yer almadı. 
     Karşılaşmayı takip etmek üzere 11’i yabancı, 175’i Türk, toplam 186 gazeteci akreditasyon yaptırdı. 
     
     BİN GÜVENLİK GÖREVLİSİ GÖREV YAPTI 

     Karşılaşmada 700 polis, 200 özel güvenlik görevlisi görev aldı. 
     100 jandarma ise stat dışında bekletildi. Taraftarlar sıkı aramadan 
     geçirilerek tribüne alındı. 
     Taraftarlara maç öncesi çok sayıda Türk, KKTC ve Trabzonspor bayrağı dağıtıldı. 
     Maç öncesi 10. Yıl Marşı çalındı. Tribünlerde Türk ve KKTC bayrakları açıldı. 
     Bir süre önce kanser nedeniyle hayatını kaybeden Karadenizli sanatçı Kazım Koyuncu’nun posterinin altındaki "Sayın Başbakanımız Recep Tayyip Erdoğan, Karadeniz’de kanser taraması istiyoruz" yazısı dikkat etti. 
     
     TRABZONSPOR AVRUPA KUPALARINDA 72. RANDEVUDA 

     Trabzonspor, Avrupa Kupaları’ndaki 72. randevusuna Kıbrıs Rum kesimi takımı Anorthosis Famagusta karşısında çıkıyor. 
     Bordo-mavililer, 39 yıllık tarihinde bugüne kadar yaptıkları 71 maçta, 29 yenilgi, 27 galibiyet ve 15 beraberlik elde etti. Karadeniz ekibi söz konusu karşılaşmalarda 96 gol atarken, kalesinde 113 gol gördü. 
     
</TEXT>
</DOC>
