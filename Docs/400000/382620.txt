<DOC>
<DOCNO> 382620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo10.html </URL>
<DATE> 2005/09/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tromso golü düşünüyor 
</HEADLINE>
<TEXT>

     İstanbul’a tam kadro gelen Tromso, Galatasaray’la oynayacağı rövanş maçı öncesi, son çalışmasını dün akşam Ali Sami Yen Stadı’nda yaptı Norveç ekibi Galatasaray’la oynayacağı rövanş maçının hazırlıklarını tamamladı. İstanbul’a tam kadro halinde gelen Kırmızı-Beyazlı ekip son çalışmasını dün akşam Ali Sami Yen Stadı’nda yaptı. İdman öncesinde bir açıklama yapan teknik direktör Steinar Nilsen, İlk maçta amacımıza ulaştık. Yarınki karşılaşmada da gol atan takım olmayı amaçlıyoruz. Bu, bizi hedefe ulaştıracaktır. Burada saha zemini daha iyi olacak. İki takımın da güzel futbol oynayacağına inanıyorum'' diye konuştu. Takımın golcüsü Ole Martin Arst ise, Zor bir maç olacak. İlk maçta Galatasaray favoriydi ama biz kazandık. Burada da yine onlar favori. Ama biz de kazanabiliriz'' dedi. 
     
     Aslan Florya’ya kapandı 
     Cim Bom, basına kapalı olarak yaptığı idmanla Tromso maçının hazırlıklarını tamamladı. Teknik direktör Eric Gerets’in, antrenman boyunca taktik varyasyonlar üzerinde durduğu öğrenildi. Belçikalı teknik adamın, sahaya süreceği 11’i genel hatlarıyla belirlediği ancak sakat futbolcuların bugün yapılacak kontrollerinin ardından, kadroyu kesinleştireceği öğrenildi. Sarı-Kırmızılılar, antrenman sonrasında Tromso’nun Norveç Ligi’nde oynadığı son iki maçın kasetlerini izledi. Sakat futbolculardan Orhan Ak ile Hakan Şükür bu sabah tesislerde kontrolden geçirilecek. 
     
     Galibiyete prim yok 
     Sezon boyunca uygulanacak yeni prim sistemi üzerinde çalışan yönetim kurulu, Tromso maçı için de özel bir prim miktarı belirlemedi. İdarecilerin, Norveç ekibinin elenmesi halinde futbolcuları ödüllendirebileceği ifade edildi. Başkan Özhan Canaydın ve ekibinin, lig maçlarında uygulanması düşünülen ve havuz sistemi adı verilen sistemden ayrı olarak, UEFA Kupası’nda grup maçlarına kalınması halinde de ayrı bir prim sistemi belirleyeceği ifade edildi. Tromso maçının ardından yönetimin yapacağı toplantıda her iki prim sisteminin netleştirileceği ve teknik heyete iletileceği bildirildi. Sistemin henüz belirlenmemesi nedeniyle teknik heyet ve futbolcular bu sezon henüz prim almadı. 
     
</TEXT>
</DOC>
