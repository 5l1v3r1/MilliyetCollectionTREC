<DOC>
<DOCNO> 391208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur49.html </URL>
<DATE> 2005/10/31/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Bahçeşehir Üniversitesi "AB Uzmanı" yetiştirecek 
</HEADLINE>
<TEXT>

     Bahçeşehir Üniversitesi Avrupa Enstitüsü bünyesinde düzenlenen ''Avrupa ve Uluslararası Çalışmalar Yüksek Lisans Programı'', düzenlenen kokteylle başladı. 
     Bahçeşehir Üniversitesi'nin Beşiktaş yerleşkesinde gerçekleştirilen kokteylde, Türkiye'nin AB ile müzakere sürecinde uzman kadro ihtiyacını karşılamak amacıyla oluşturulan yüksek lisans programında eğitim verecek öğretim üyeleri ile programa katılan öğrenciler yer aldı. 
     Program kapsamında, yaklaşık 6 ay boyunca Bahçeşehir Üniversitesi'nde, 2 aylık sürede Nice Üniversitesi'nde ve 1 ay boyunca da Berlin Avrupa Akademisi'nde eğitim verilecek. 
     ''Federalizm'', ''AB Entegrasyonu'', ''Uluslararası İlişkiler'' ve ''Toplum ve Demokrasi'' başlıklı dört zorunlu dersi kapsayan programda, öğretim üyeleri dışında, Fransa, Almanya, İtalya gibi ülkelerden akademisyenler, Avrupa kurumlarından görevliler ile işbirliği içinde olunan diğer birimlerden akademisyenler dersler verecek. 
     Her yıl 20 Türk ve 10 yabancı öğrenci alınması hedeflenen programdan mezun olanlar, tüm Avrupa ülkelerinde tanınan Avrupa ve Uluslararası Çalışmalar Yüksek Lisans Diploması'na hak kazanacak. 
     
</TEXT>
</DOC>
