<DOC>
<DOCNO> 353089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas03.html </URL>
<DATE> 2005/06/17/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Virüsler en çok hangi ünlünün ismini kullanıyor İşte liste... 
</HEADLINE>
<TEXT>

     Bilgisayar virüsü üretenlerin, ürettikleri bu virüsleri yayabilmek ve hedefledikleri kitlenin virüslü programı indirmesini sağlamak için kitle e-posta mesajlarında en fazla Britney Spears’ın ismini kullandıkları bildirildi. 
     ABD’deki Panda Software isimli bir yazılım şirketi tarafından yapılan sıralamaya göre, bilgisayar virüsü yaratanlar ürettikleri virüsü yaymak için daha çok Britney Spears, Jennifer Lopez ve Paris Hilton gibi çekici kadın şöhretlerin ya da Bill Gates gibi dünya çapında tanınan kişilerin isimlerini kullanıyorlar. 
     İnternet kullanıcılarının virüs bağlantıları üzerine tıklamalarını sağlamak için virus üreticileri tarafından kullanılan bir başka yöntemin ise Usame Bin Ladin gibi sansasyonel isimlerin kullanılması olduğu kaydediliyor. 
     Bu amaçla sansasyonel ya da yalan haberler de üretildiğine dikkat çekilirken, bunun son örneğinin Michael Jackson hakkında çıkarılan bir yalan haber olduğuna işaret ediliyor. Yargılandığı mahkemede görev yapan jüri üyelerinin Pazartesi günü kararını açıklamadan hemen önce Michael Jackson’ın intihar ettiğine dair üretilen bir yalan haber sayesinde dört değişik tipteki bilgisayar virüsünün dağıtımının yapıldığı bildirildi. 
     Virüslerin yayılmasını sağlamak üzere isimleri en fazla kullanılan ilk on ünlü arasında sırasıyla şunlar bulunuyor Britney Spears, Bill Gates, Jennifer Lopez, Shakira, Usame Bin Ladin, Michael Jackson, Bill Clinton, Anna Kournikova, Paris Hilton ve Pamela Anderson. 
     
</TEXT>
</DOC>
