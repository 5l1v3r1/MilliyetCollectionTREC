<DOC>
<DOCNO> 360412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko22.html </URL>
<DATE> 2005/07/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DİE Ekonomik krizler bir tek "misafir ağırlama"yı etkilemedi 
</HEADLINE>
<TEXT>

     Devlet İstatistik Enstitüsü DİE Gaziantep Bölge Müdürü Ahmet Tan, ekonomik krizlerin, tüketicilerin "misafir ağırlama" dışındaki tutum ve davranışlarında önemli değişikliklere neden olduğunu bildirdi. 
     Tan, yaptığı açıklamada, Türkiye'nin 2000 yılının Kasım ayında ve sonrasında yaşadığı ekonomik krizlerin, bütün tüketici gruplarını değişik düzeylerde de olsa etkilediğinin bilindiğini belirtti. 
     Kriz dönemlerinde tüketici davranışlarındaki değişime ilişkin Kahramanmaraş'ta bir araştırma yaptıklarını belirten Tan, "Kriz dönemlerinde tüketici davranışlarında önemli değişiklikler olduğunu belirledik. Bunun yanında ekonomik krizlerin tüketicilerin misafir ağırlama gibi bazı tutum ve davranışlarda değişiklik yapmadığını anladık" dedi. 
     Tan, tüketicilerin davranışlarını etkileyen en önemli çevresel faktörlerden birinin de ekonomik çevre olduğunu belirterek, ekonomik çevrede meydana gelen değişmelerin sadece işletmelerin faaliyetlerini değil aynı zamanda tüketicilerin satın alma alışkanlıklarını ve tercihlerini olumlu ya da olumsuz etkileyebildiğini ifade etti. 
     
     485 KİŞİYLE ANKET 
     485 kişiyle anket yaparak gerçekleştirdikleri araştırmayla, ekonomik krizlerin tüketici davranışlarında hangi değişikliklere neden olduğunu belirlemeyi amaçladıklarını ifade eden Tan, sözlerini şöyle sürdürdü 
     "Ekonomik krizler farklı oranlarda da olsa tüm tüketicileri etkilemiştir. Ekonomik krizlerin özellikle dar ve sabit gelirli tüketiciler üzerindeki olumsuz etkileri ekonomik boyutu aşarak toplumsal boyuta ulaşmış, bu kesimin bunalım yaşamasına neden olmuştur. 
     Tüketici ekonomik krizlerden olabildiğince az etkilenmek için tutum ve davranışlarını değiştirme yoluna başvuruyor. Tüketici ekonomik krizin neden olduğu olumsuzluklardan mümkün olduğunca az etkilenmek için para harcarken daha dikkatli olmayı, elektrik ve suyu daha bilinçli kullanmayı, indirimli mal ve hizmet satan yerlerden alışveriş yapmayı tercih ediyor." Araştırmanın tüketicinin ekonomik kriz dönemlerinde de misafir ağırlama geleneğine sıkı sıkıya bağlı kaldığını ortaya koyduğunu kaydeden Tan, ekonomik kriz nedeniyle misafir ağırlamayı azalttığını belirtenlerin oranının yüzde 23,8'de, ekonomik kriz nedeniyle misafirlerine ikramı azalttıklarını belirtenlerin oranının 28,8'de kaldığını kaydetti. 
     Tan, tüketicinin ekonomik kriz yaşandığı dönemlerde mal ve hizmet tüketiminde israfın önüne geçme konusunda çok daha dikkatli davrandığını sözlerine ekledi. 
     
</TEXT>
</DOC>
