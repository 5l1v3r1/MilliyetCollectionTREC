<DOC>
<DOCNO> 373054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun41.html </URL>
<DATE> 2005/08/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Afrika'daki verem için acil çağrı... 
</HEADLINE>
<TEXT>

     Afrika’da verem salgınının 1990’dan bu yana dört kat artış gösterdiğini açıklayan BM Dünya Sağlık Örgütü DSÖ , bütün üye ülkeleri, bu kıtada veremle savaşmak üzere acil yardıma ve daha fazla kaynak sağlamaya çağırdı. 
     BM basın merkezinden verilen bilgilere göre, Mozambik’te sağlık bakanlarının katıldığı bir toplantıda konuşana DSÖ Afrika Direktörü Luis Gomes Sambo, gösterilen tüm çabalara rağmen kıtada veremin kontrol altına alınamadığını ve hastalığın şu an daha önceden öngörülemeyen bir seviyeye yükseldiğini kaydetti. 
     Derhal ve olağanüstü bir şekilde harekete geçilmemesi halinde durumun daha da kötüleşeceğini ifade eden Sambo, Binyıl Kalkınma Hedefleri bağlamında Abuja Deklarasyonu ile veremle mücadele konusunda belirlenen hedeflere de ulaşılamayacağını belirtti. 
     Bu arada, küresel bir hareket olan "Vereme Dur Ortaklığı" tarafından yapılan bir plan çerçevesinde 2006-2007 yıllarında Afrika’da veremin kontrol altına alınabilmesi için 2,2 milyar dolarlık bir kaynağa ihtiyaç duyulduğu belirtildi. 
     DSÖ, dünyanın diğer bölgelerinde ise veremin istikrarlı bir şekilde düşüş kaydettiğini ve bu konuda 2015 yılında ulaşılmış olması gereken Binyıl Kalkınma Hedeflerinin yakalanacağını açıkladı. 
     Verem tüm dünyada yetişkinler arasında, hastalık ve ölüm sebebi olarak AIDS’in hemen arkasında ikinci sırada yer alıyor. Her yıl dünyada yaklaşık 9 milyon verem vakasına rastlanırken, verem yüzünden yine her yıl 2 milyon kişi ölüyor. 
     Dünya nüfusunun yüzde 11’inin yaşadığı Afrika’da ise her yıl 2,4 milyon verem vakasına rastlanıyor ve bu hastalık neticesinde kıtada yılda 540 bin kişi hayatını kaybediyor. 
     
</TEXT>
</DOC>
