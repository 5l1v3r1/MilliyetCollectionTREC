<DOC>
<DOCNO> 385571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur12.html </URL>
<DATE> 2005/10/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kuş gribi tarihin en hızlı ve ölümcül hastalık salgınına neden olabilir" 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları Anabilim Dalı Başkanı ve Toraks Derneği Trabzon Şubesi Başkanı Prof. Dr. Tevfik Özlü, "kuş gribi" etkeni olan Avian İnfluenza A virüsünün mutasyona uğrayıp insandan insana bulaşma potansiyeline sahip olması halinde, insanlık tarihinin en hızlı ve ölümcül bulaşıcı hastalık salgınına neden olabileceğini bildirdi. 
     Prof. Dr. Özlü, AA muhabirine yaptığı açıklamada, "kuş gribi" etkeni olan Avian İnfluenza A’nın H5N1 hem kuş ve kümes hayvanlarında, hem de insanlarda hastalık yapabilen A tipi bir grip virüsü olduğunu belirtti. 
     A tipi grip virüslerin antijenik yapısında büyük ölçüde değişiklik oluşturma kabiliyeti bulunduğunu, bunun sonucunda küresel salgınlara yol açabileceğini ifade eden Prof. Dr. Özlü, 1918’deki salgında 40 milyon kişinin öldüğünü belirterek, şunları söyledi 
     "Ekim 2003’te Güney Vietnem’da başlayan son salgından sorumlu olan Avian İnfluenza A, ilk olarak 1960’larda Güney Afrika’da salgına neden olmuştu. Son 45 yıl içerisinde çeşitli ülkelerde zaman zaman Avian İnfluenza A’ya bağlı salgınlar yaşanmıştır. Son 2 yıldır Endonezya, Vietnam, Kamboçya ve Tayland’da kuşlar ve kümes hayvanları arasında başlayıp daha sonra insanlara geçen kuş gribinden dolayı 60 kişi ölmüştür. Yakın zamanlarda Rusya ve Kazakistan’da görülen kuş gribine son olarak Romanya’da rastlandı. Bu gelişme, hastalığın Uzakdoğu Asya ile sınırlı bir salgın olmayıp, tüm dünyayı tehdit ettiğine dair uyarıları doğrulamaktadır. AB ve ABD salgına karşı alınacak tedbirler için çeşitli hazırlıklar yapmaktadırlar." Avian İnfluenza A’nın, göçmen kuşlar vasıtasıyla ülkeler ve kıtalar arasında kolayca yayılabilme potansiyeline sahip olduğunu vurgulayan Prof. Dr. Özlü, şöyle devam etti 
     "Ülkemiz, göçmen kuşların göç yolları üzerinde olmasından dolayı kuş gribi salgınının tehdidi altındadır. Ayrıca ülkemizde kümes hayvanları, özel çiftlikler haricinde geleneksel köy yaşamında insanlarla iç içe beslenmektedir. Bundan dolayı ülkemizde başlayacak bir salgında hastalığın insanlara geçmesi çok daha kolay olacaktır." Balıkesir’in Manyas İlçesi’nde bir hindi çiftliğinde ortaya çıkan hastalığın şaşırtıcı olmadığını söyleyen Prof. Dr. Özlü, şunları kaydetti 
     "Kuş gribinde asıl korkulan senaryo henüz gerçekleşmemiştir. 
     Bugüne kadar söz konusu hastalığa yalnızca kuşlarla veya kümes hayvanlarıyla teması olan kişiler yakalanmıştır. Hastalığın insandan insan geçtiği görülmemiştir. Eğer Avian İnfluenza A, mutasyona uğrayıp insandan insana bulaşma potansiyeline sahip olursa insanlık tarihinin en hızlı ve ölümcül bulaşıcı hastalık salgını gerçekleşebilir." Böyle bir salgında 150 milyon kişinin ölebileceğinin ileri sürüldüğünü belirten Prof. Dr. Özlü, şimdiye kadar rastlanan olgular arasında ölüm oranının yüzde 50 dolayında bulunduğunu belirtti. 
     Prof. Dr. Özlü, henüz hastalığın tam etkin bir tedavi ya da aşısı bulunmadığını bildirdi. 
     
</TEXT>
</DOC>
