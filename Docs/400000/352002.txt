<DOC>
<DOCNO> 352002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/dunya/dun01.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mississippi'nin ateşi 41 yıl sonra sönüyor 
</HEADLINE>
<TEXT>


'Mississippi Yanıyor' filmine konu olan 1964'teki Ku Klux Klan cinayetlerinin planlayıcısı Papaz Killen'ın davası başladı 

DIŞ HABERLER SERVİSİ 


ABD'de Mississippi eyaletinde 1964'te 3 insan hakları savunucusunun ırkçı Ku Klux Klan Örgütü tarafından öldürülmesi olayında, aradan 41 yıl geçtikten sonra planlayıcı olmakla suçlanan 80 yaşındaki eski Papaz Edgar Ray Killen'ın yeniden açılan davası, önceki gün Philadelphia'da başladı. 
1964 yazında güney eyaletlerinde başlatılan siyah vatandaşların seçim listelerine yazılması kampanyasında gönüllü çalışan 21 yaşındaki James Chaney, 20 yaşındaki Andrew Goodman ve 24 yaşındaki Michael Schwerner adlı öğrenciler, Ku Klux Klan üyeleri tarafından öldürülmüş, daha sonra cesetleri kent yakınlarındaki bir barajın inşaatına gömülmüştü. Federal Soruşturma Bürosu FBI ajanlarının aylar süren soruşturması sonucunda olaya karıştığı belirlenen, aralarında Killen'ın da bulunduğu 20 Ku Klux Klan üyesi tutuklanmıştı. 
1967'de görülen ve ABD'de büyük yankı yaratan davada yargılanan Killen, jürinin "bir papazı cezalandırmayı reddetmesi" üzerine serbest bırakılmış, kendisiyle birlikte yargılanan 7 kişi ise 3 ila 10 yıl hapis cezasına çarptırılmıştı. Killen, bir tanığın aleyhinde ifade vermesi üzerine geçen ocakta tutuklanmıştı. Cinayetler, Willem Dafoe ile Gene Hackman'ın 1988'de birlikte oynadıkları "Mississippi Burning" filmine konu olmuştu. 


</TEXT>
</DOC>
