<DOC>
<DOCNO> 358723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur07.html </URL>
<DATE> 2005/07/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Seyyar satıcı, sokak ortasında silahla vurularak öldürüldü 
</HEADLINE>
<TEXT>

     İzmir’in Konak İlçesi’nde, bir kişi silahla vurularak öldürüldü. 
     AA muhabirinin edindiği bilgiye göre, Kahramanlar Ege Mahallesi 1517. sokakta, Ramazan Karalı 21 , kimliği belirlenemeyen, 
     motosikletli 2 kişi tarafından silahlı saldırıya uğradı. Zanlılar, olaydan sonra kaçarak izlerini kaybettirdi. Ağır yaralanan Ramazan Karalı, özel Gazi Hastanesi’ne kaldırıldı. İlk tedavisi burada yapılan Karalı, daha sonra Yeşilyurt Atatürk Eğitim ve Araştırma Hastanesi’ne sevk edildi. Ameliyata alınan Karalı, tüm müdahalelere rağmen kurtarılamadı. Öte yandan, silahlı saldırı sonrası çıkan kavgaya müdahale eden güvenlik güçlerinin araçlarına, Karalı’nın yakınları tarafından taş ve sandalye atıldı. Ekiplerin kullandığı 35 A 76369 plakalı aracın sağ arka camı kırılırken, 35 A 76313 plakalı aracın ise ön camı çatladı. Olaylar üzerine, mahalleye, çok sayıda sivil ve resmi ekiple birlikte Çevik Kuvvet ekibi de sevk edildi. Mahallenin giriş ve çıkışlarında güvenlik önlemleri alındı. Uğradığı silahlı saldırı sonucu ağır yaralanan ve hastanede ölen Karalı’nın seyyar sebze ve meyve satıcılığı yaptığı öğrenildi. Zanlıların yakalanmasına çalışıldığı belirtildi. 
     
</TEXT>
</DOC>
