<DOC>
<DOCNO> 368433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur16.html </URL>
<DATE> 2005/08/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Vali Güler Patlayıcıyı düzenek hale getirmek isteyen 2 kişi öldü 
</HEADLINE>
<TEXT>

     İstanbul Valisi Muammer Güler, Zeytinburnu’da bir apartmanda dün meydana gelen patlamaya ilişkin araştırmanın sürdüğünü belirterek, "Evde bir eylem hazırlığında bulunulduğu kesin" dedi. 
     Vali Güler, Donanma Komutanlığı’na atanan Kuzey Deniz Saha Komutanı Koramiral Muzaffer Metin Ataç’ın kendisine yaptığı veda ziyaretinde, gazetecilerin Zeytinburnu’daki patlamaya ilişkin sorularını yanıtladı. 
     Olayla ilgili araştırmanın sürdüğünü belirten Güler, şunları kaydetti 
     "Çok kısa süre içinde ayrıntılı bilgi verme imkanımız olacak. 
     Tabi ki, o evde bir eylem hazırlığında bulunulduğu kesin. Patlayıcıyı düzenek haline getirmek isteyen 2 kişi patlama sonucu öldü, evdekiler de yaralandı. Konuyla ilgili çok derin bir araştırma sürdürülüyor. Şu anda örgütsel bağlantıyı biz tahmin ediyoruz, ama kesin bir şey tespit etmeden de bir açıklama yapmak istemiyorum. Bölücü yıkıcı örgütlerle ilgisi var. Bazı kesimler, İstanbul’da ve ülkemizde huzuru bozmak için bir tertibin, gayretin içinde. Güvenlik güçlerimiz, devletimiz bütün gücüyle bunu önlemeye çalışıyor. Çabalar beyhudedir." Son zamanlarda İstanbul’da 3 ayrı patlama meydana geldiği hatırlatılan Güler, bölücü terör örgütünün her zaman bu anlamda bir gayretinin bulunduğunu söyledi. 
     Güler, örgütün yalnız İstanbul’da değil, Türkiye’nin birçok yerinde benzer saldırılarda bulunmaya çalıştığını ifade ederek, "Güvenlik güçleri de bununla ilgili çok yönlü bir çalışma içerisinde" dedi. 
     Zeytinburnu’daki patlamada ölen kişilerin kimliklerinin belli olup olmadığı da sorulan Vali Güler, "Kimlikler belli değil, ama bu olayın hiçbir netice vermeyeceği, ülkemizin bütünlüğü açısından da herhangi bir netice vermeyeceği kesindir" diye konuştu. 
     
</TEXT>
</DOC>
