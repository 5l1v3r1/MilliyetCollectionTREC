<DOC>
<DOCNO> 358472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas12.html </URL>
<DATE> 2005/07/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Queen, bütün zamanların en çok sevilen grubu... 
</HEADLINE>
<TEXT>

     Guinness'in ''İngiltere'nin en çok satan plak ve albümleri'' listesinde 1322 hafta boyunca listelerde kalmayı başaran Queen grubu ipi göğüsledi ve ''İngiltere'de bütün zamanların en çok sevilen grubu'' unvanına layık görüldü. 
     Grubun kurucusu Freddie Mercury'nin ölümünden 14 yıl sonra, ''bütün zamanların en sevilen grubu'' seçilmeyi başaran Queen'i, 1293 hafta listelerde kalmayı başaran Beatles grubu izledi. 
     Elvis Presley 1280 haftayla üçüncü olurken, onu sırasıyla 1150 hafta listelerde kalmayı başaran U2, 1136 hafta kalmayı başaran Dire Straits ve 1114 haftalık başarısıyla ''Simon and Garfunkel'' izledi. 
     Madonna 1032 hafta boyunca İngiltere'de en beğenilenler listesinde kalma başarısını göstererek İngilizlerin en çok sevilenler sıralamasında 7, David Bowie 1005 haftayla 8, Elton John 989 haftayla 9. ve Michael Jackson da 966 haftayla 10. olabildi. 
     Son dönemde Fredie Mercury'nin boşluğunu Free grubunun solisti Paul Rodgers ile dolduran Queen'in davulcusu Roger Taylor, seçim haberini aldığı Lizbon'da yaptığı açıklamada, ''Her zaman çok hırslıydık. Haber beni sonsuz sevindirdi. Ama asla bir listede Beatles ve Elvis Presley'nin isimlerinin önünde yer alacağımızı düşünemezdik'' dedi. 
     Queen'in ilk albümü olan ''A Night at the Opera'' 1974 yılında piyasaya çıkmıştı. Müzik çevreleri Queen'in bütün zamanların en sevilen grubu olma başarısını, ilk plağını 1956'da yapan Elvis Presley'i ve ilk albümlerini 1963'de çıkartan Beatles'ı geçerek sağlamasını ''çok önemli'' olarak değerlendiriyor. 
     Queen'in ilk iki albümü aylarca listelerde kalmış, 450 hafta listede kalmayı başaran ilk albüm 4 milyon adet satılmıştı. 
     
</TEXT>
</DOC>
