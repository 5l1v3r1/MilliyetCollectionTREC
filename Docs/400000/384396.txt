<DOC>
<DOCNO> 384396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yasam/yas02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca bir aile kaza kurbanı 
</HEADLINE>
<TEXT>


Bolu'da, TIR'ın biçtiği araçta aynı aileden 5 kişi öldü. TIR sürücüsü, yoldaki çukuru suçladı. Polisin 'Çukuru ihbar ettik' dediği Karayolları, "TIR, çukurdan 100 m. sonra fren yapmış" açıklaması yaptı 

ERSİN ERCAN, MUTLU YUCA Bolu DHA 

Bolu'nun Gerede ilçesinde, duble yolda aşırı hızla giderken ön tekerleği çukura girince kontrolden çıkan TIR, korkunç bir faciaya yol açtı. 
Yönetimindeki TIR'la Ankara'dan İstanbul'a giden Emir Özgenç 58 , önceki gece saat 22.00 sıralarında, Gerede Gölü mevkiine geldiğinde yeni yapılan duble yolda hız yaptı. İddiasına göre, bu sırada ön tekerleklerden biri, yolda oluşan 15 santim derinlik ve 1 metreden fazla genişlikteki çukura girince, Özgenç TIR'ın direksiyon kontrolünü yitirdi. 
Orta refüj bulunmayan yolda karşı şeride geçen TIR, Nizamettin Taraşoğlu 48 yönetimindeki otomobille kafa kafaya çarpıştı. 

'Çukur mezar gibiydi' 
Kazada hurdaya dönen araçta sürücü Taraşoğlu, eşi Serap 45 , oğlu Murat 23 , kızı Nihan 18 ve annesi Fikriye Taraşoğlu 68 can verdiler. 
Yaralanan Özgenç de Gerede Devlet Hastanesi'nde tedaviye alındı. 
Dakikalar sonra kaza yerine gelen Karayolları ekiplerinin çukuru kapattığı dikkat çekerken, TIR sürücüsü Özgenç, "Karanlık olduğu için çukuru göremedim. Ön tekerlek çukura girince, ön tarafı 1 metre havaya fırlayan TIR kontrolden çıktı. Sonrasını hatırlamıyorum. Mezar gibi yolun ortasındaydı. Çok üzgünüm" dedi. 
Bir emniyet yetkilisi de, "Bizi öğle saatlerinde arayan bir sürücü çukurun tehlike arz ettiğini söyledi. Karayolları'nı uyardık. Ekipleri olmadığını, bu nedenle çukuru sabah bugün kapatabileceklerini söylediler" dedi. 

'Fren 100 metre sonra' 
Kızılcahamam Karayolları Bakım Şefliği yetkilileri ise, 1 gün önce çukur oluştuğu bildirilen yerin Iprıcak Köyü mevkiinde olduğunu iddia ederek, şöyle konuştular 
"Yaptığımız ölçümere göre TIR, çukurdan 100 metre sonra frene basmış ve 48 metre sonra otomobile çarpmış. Polis raporlarında çukurun derinliği 15 santim olarak belirtilmiş ancak bizim ölçümümüzde 7 santim çıktı. Uzunluğu 2 metre demişler, 1.5 metre ölçtük. TIR şoförü ya uyumuştur ya dikkatsiz davranmıştır." 

'Ekibimiz yok' dediler mi 

Sürücü Taraşoğlu'nun İstanbul'da uluslararası bir otobüs işletmesinde şoförlük yaptığı, eşi çocukları ve annesini alarak Gerede'de oturan babaannesi Fitnet Taraşoğlu'nu ziyarete gittiği öğrenildi. Karayolları'nın, şik yetlere rağmen 'Ekibimiz yok' diyerek kapatmadığı iddia edilen koca bir çukurun yol açtığı ileri sürülen korkunç kazada 5 kişinin ölümü memleketleri Gerede'de büyük üzüntü yarattı. 


</TEXT>
</DOC>
