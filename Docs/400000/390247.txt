<DOC>
<DOCNO> 390247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur28.html </URL>
<DATE> 2005/10/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Aşevine gitmek isterken öldü 
</HEADLINE>
<TEXT>

     Eskişehir Büyükşehir Belediyesi aşevinden yemek yardımı almak için servis aracını bekleyen yaşlı kadın, durakta kalp krizi geçirerek yaşamını yitirdi. 
     Alınan bilgiye göre, Büyükdere Mahallesi Yenişen Sokak’ta kızı Aliye 43 ve oğlu Hüseyin 31 ile birlikte yaşayan ve aşevinden yemek yardımı alan kalp hastası Gülsüm Demir 67 durakta Büyükşehir Belediyesi aşevine ait servis aracını beklerken fenalaştı. 
     Komşularının haber verdiği 112 Acil Sağlık Servis ekiplerinin ilk müdahaleyi yaptığı yaşlı kadın, daha sonra ambulansla Eskişehir Osmangazi Üniversitesi ESOGÜ Tıp Fakültesi Hastanesi’ne kaldırıldı. 
     Gülsüm Demir, burada kurtarılamadı. 
     Yaklaşık 9 yıldır kalp hastası olduğu bildirilen ve 1997 yılında eşi Haluk Demir’i kaybeden Gülsüm Demir’in 3 yıldır belediye aşevinden yemek yardımı aldığı bildirildi. 
     Ölen Gülsüm Demir’in oğlu Hüseyin Demir, AA muhabirine, ablası Aliyle Demir’in dün gece rahatsızlanan annesi Gülsüm Demir’i "hasta hasta aşevine gitme, yemek yardımını ben gidip alırım" dediğini ifade ederek, "Ancak, annem yine de kendisi gitmek istemiş. Durakta aşevinin servisini beklerken fenalaşınca, komşular ablama haber vermiş. Müdahaleye rağmen kurtulamayan annemin yoksul hayatı, aşevine gitmek için servis beklerken sona erdi" dedi. 
     Babasının ölümünden sonra bir fabrikada çalışmaya başladığını anlatan Hüseyin Demir, "Evde çalışan bir tek ben varım. Asgari ücretle ev kirası ödeyip 3 kişinin geçimini sağlamak mümkün değil. 
     Annem yemeği aşevinden almak zorunda kalıyordu" diye konuştu. 
     
</TEXT>
</DOC>
