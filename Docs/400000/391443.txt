<DOC>
<DOCNO> 391443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy08.html </URL>
<DATE> 2005/11/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Abdullah Gül'den Belçika'ya eleştiri 
</HEADLINE>
<TEXT>

     Dışişleri Bakanı Abdullah Gül, Belçika'nın Sabancı suikasti sanıklarından Fehriye Erdal hakkındaki kararını eleştirdi ve ''Belçika teröristlere şemsiyelik yapıyor gibi görünüyor'' dedi. 
     Dışişleri Bakanı Gül bir soru üzerine, Belçika'nın Fehriye Erdal ile ilgili aldığı kararın Türkiye'ye karşı siyasi bir karar olmadığını düşündüğünü söyledi. 
     Konuyla ilgili olarak, "bu çok üzücü. AB üyeleri arasında terörle mücadelede işbirliği birinci gündem maddesidir. Karar siyasi değil, Belçika'nın bu tutumu terörle mücadelede işbirliğini zayıflattı" dedi. 
     Dışişleri Bakanı ve Başbakan Yardımcısı Abdullah Gül, Irak’ta 15 Aralık’ta yapılması öngörülen seçimleri "dönüm noktası olarak gördüklerini" söyledi. 
     Gül, Dışişleri Bakanlığı’nda diplomasi muhabirleriyle bir araya gelerek açıklamalarda bulundu ve soruları yanıtladı. 
     Türkiye’nin çok yönlü, çok boyutlu dış politikaya sahip olduğunu, bu politikaların Türkiye’nin önemini artırdığını belirten Gül, "Öte yandan ister istemez kendimizi uluslararası gündemdeki gelişmelerin ortasında görüyoruz" diye konuştu ve uluslararası gündemde yer alan bazı konulara ilişkin Türkiye’nin görüşleri hakkında bilgi verdi. 
     
     IRAK 

     Irak’ta yapılan referandumla kabul edilen anayasanın, 15 Aralık’ta yapılacak seçimle oluşturulacak yeni Meclis tarafından değiştirilebileceğine işaret eden Gül, "Ümit ediyoruz ki bu anayasa, yeni siyasi süreçle birlikte Irak’ın bütünlüğü, birliği sağlamlaşır ve Iraklıların hep beraber yaşama arzuları çok daha fazla pekişir ve Irak bir an önce bu kaostan kurtulur" diye konuştu. 
     Irak’ın hem kendi halkı hem de komşularıyla barışık olmasının arzu edildiğini ifade eden Gül, böyle bir Irak’ın bölgeye istikrar ve refah getireceğini belirtti. Gül, şöyle konuştu 
     "15 Aralık’ın bir dönüm noktası olacağına inanıyoruz, çünkü anayasa bir çerçevedir. 15 Aralık’ta ortaya çıkacak Meclis, anayasanın boşluklarını dolduracaktır. Seçilecek Meclise önem veriyoruz, bu konuda her türlü desteğimizi vermeye devam edeceğiz." Türkiye’nin Irak’a insani yardımlarını da sürdürdüğünü ifade eden Gül, Kızılay’ın Telafer’e gıda ve temizlik maddesi taşıyan 15 TIR’ının yola çıkmak üzere olduğunu, Irak Kızılayı ile işbirliği yapılabilmesi için dün akşam Irak başbakanı İbrahim Caferi ile telefonda görüştüğünü belirtti. 
     
     SURİYE 

     Suriye’nin hassas bir dönemden geçmekte olduğunu belirten Gül, Hariri suikastı sonucu oluşturulan BM Uluslararası Soruşturma Komisyonu raporu sonrasındaki gelişmelerin yakından izlendiğini söyledi. 
     BM Güvenlik Konseyi’nin konuya ilişkin karar aldığını hatırlatan Gül, Suriye’yi savcıyla yakın işbirliği içinde olmaya davet ettiklerini belirtti ve yakın işbirliğinin konunun net biçimde çözülmesine yardımcı olacağını kaydetti. 
     
     İRAN 

     İran’ın nükleer programının uluslararası kamuoyunu uzun süredir meşgul ettiğini söyleyen Gül, Türkiye’nin başından itibaren İran’ın uluslararası kurumlarla yakın işbirliği içinde olması gerektiğini söylediğini ve bu konudaki şeffaflığa önem verdiğini belirtti. Gül, "Ümit ediyoruz ki şeffaf ve çok yakın işbirliği, bölgedeki birçok olumsuz gelişmeyi de önleyecektir" diye konuştu. 
     Dışişleri Bakanı ve Başbakan Yardımcısı Abdullah Gül, sınır aşan suların yönetiminin uluslararası yönetime devredilmesine ilişkin haberleri "kasıtlı" bulduğunu belirterek, böyle bir şeyin söz konusu olmadığını söyledi. 
     Gül, Dışişleri Bakanlığı’nda diplomasi muhabirleriyle bir araya gelerek, açıklamalarda bulundu, soruları yanıtlamadan önce çeşitli konularda Türkiye’nin görüşlerini aktardı. 
     
     AZERBAYCAN VE GÜRCİSTAN 

     Azerbaycan’da 6 Kasım’da yapılacak seçimlerin uluslararası toplum gibi Türkiye tarafından da yakından takip edildiğini ifade eden Gül, "Seçimlerin şeffaf ve düzenli geçmesi, Azerbaycan’ı çok daha güçlü kılacaktır, Azerbaycan’ın uluslararası platformdaki gücünü çok daha güçlü hale getirecektir" dedi. 
     Gül, Gürcistan Başbakanı’nın Ekim ayı içinde Türkiye’yi ziyaretinin kendilerini mutlu ettiğini, Bakü-Tiflis-Ceyhan boru hattının ilk petrolünün Gürcistan’a ulaşmasından memnuniyet duyduklarını belirterek, "Şimdi petrol Akdeniz’e ulaşmak için yoldadır. Önümüzdeki aylarda Ceyhan’da da büyük merasimler yapılacaktır. Bu büyük projenin hayata geçirilişini hep beraber kutlayacağız" dedi. 
     
     DIŞ YATIRIMLAR 

     Başbakan Recep Tayyip Erdoğan ve kendisinin Körfez ülkelerine yaptığı ziyaretleri hatırlatan Gül, bu bölgeye ve yatırımlara önem verdiklerini söyledi. Yatırım ortamının iyileştirilmesine ilişkin altyapı çalışmaları yürütüldüğünü ifade eden Gül, bu çalışmaların sadece Körfez ülkelerinin yatırımları için değil, Türkiye’ye yatırım yapmak isteyen tüm ülkeler için olduğunu söyledi. Türkiye’nin yabancı yatırımcılar için ne kadar güvenilir bir ülke olduğunu çeşitli vesilelerle anlattıklarını kaydeden Gül, kalkınmada yabancı sermaye ve yatırımın önemine dikkat çekti. 
     
     KIBRIS 

     Gül, Kıbrıs’ta çok önemli bir fırsatın Rum liderliğinin tutumu yüzünden kaçırıldığını belirterek, "Şimdi ümit ediyoruz ki bundan sonra bütün dünya bunun farkında olur ve problemin çözümüne gerçek anlamda katkı sağlamaya başlar" diye konuştu. 
     KKTC Cumhurbaşkanı Mehmet Ali Talat’ın ABD ziyaretini "önemli gelişme" olarak niteleyen Gül, tüm kısıtlamaların aynı anda kaldırılması önerilerini bir kez daha hatırlattı. 
     Doğu Akdeniz’in işbirliği alanı olmasını istediklerini dile getiren Gül, Türkiye ve KKTC’nin kapsamlı ve kalıcı çözüm için üzerine düşeni yaptığını, kalıcı çözüm için olumlu adımlar atmaya çalışılacağını belirtti. Tek taraflı çaba ile çözüme ulaşılamayacağını da belirten Gül, "O zaman da sorumlunun kim olduğunu bütün dünya görecektir" dedi. 
     
     KOB 

     Gül, AB’nin 9 Kasım’da yayımlayacağı İlerleme Raporu ve Katılım Ortaklığı Belgesi’ne KOB ilişkin basında yer alan bazı hususların, taslak metinlerde bile yer almadığını kaydetti. 
     Metinlerin henüz netlik kazanmadığını ifade eden Gül, "Farklı dilde eğitim, Genelkurmay’ın Savunma Bakanlığına bağlanması gibi konular taslakta bile yok, şu anda söz konusu olan konular da değil" dedi. 
     Gül, tarama sürecinin de sürdüğünü belirterek, yıl sonuna kadar tarama konusundaki takvim hakkında bilgi verdi ve taraması biten konularda müzakerelerin açılabileceğini söyledi. 
     
     GELİBOLU YARIMADASI’NA İLİŞKİN HABERLER 

     Gül, bazı internet sitelerinde Gelibolu yarımadasına ilişkin haberler gördüklerini ve bu haberlere üzüldüklerini belirterek, şunları söyledi 
     "Milli mücadelenin başlangıcı ve bir kahramanlık destanı olan 1915 Çanakkale Savaşları nedeniyle Gelibolu yarımadası, üzerine titrediğimiz değerli bir mirasımızdır. Bu nedenledir ki bu yarımada özel bir yasayla tarihi milli park ilan edilmiştir." Yarımadanın Anafartalar ve Arıburnu bölümlerinde savaşa katılan ülkelerin askerlerine ait mezarlıklarla ilgili bazı düzenlemelerin Lozan Anlaşması ile yapıldığını ve bu ülkelere sınırlı da olsa bazı yetkiler tanındığını ifade eden Gül, bu hak ve yetkilerin Türkiye’nin egemenlik haklarını zedeleyecek nitelikte olmadığını kaydetti. 
     Gül, bu tür düzenlemelerin son derece doğal olduğunu, geniş coğrafya içinde Türkler için çok önemli bazı türbe ve mezarların bulunduğunu ve Türkiye’nin buralarda uluslararası anlaşmalardan doğan yetkileri olduğunu hatırlattı. Gül, bu tür yaklaşımların ülkeler arasında dostluk ilişkileri kurulmasına yardımcı olduğunu da belirterek, şunları kaydetti 
     "Gelibolu Yarımadası’nın bırakın tümünü, bu bölgelerine ilişkin dahi, son dönemde basın ve yayın organlarında yer verilen talepler olmamıştır. Gelibolu Yarımadası’ndaki bazı alanların Avustralya ulusal miras listesine dahil edilmesi teklifi, basında yer alan bazı husus ve görüşlerle hiç ilgisi olmamasına rağmen, bakanlığımız tarafından uygun görülmemiştir. Bu konudaki kesin tutumumuz nedeniyle bu konu gündemden çıkmıştır." Gül, Marmaris’te Kanuni Sultan Süleyman heykelinin yerine konulmasına ilişkin olarak da "7 yıldır depoda duran bir heykel yerine konuluyorsa bu olumlu bir şeydir" diye konuştu. Gül, Kanuni Sultan Süleyman’ın sadece "Rodos fatihi" olarak görülmesinin, her şeyden önce Kanuni’nin kendisine haksızlık olduğunu kaydetti. 
     
     SINIR AŞAN SULARIN YÖNETİMİNİN DEVREDİLMESİ SÖZ KONUSU DEĞİL 

     Gül, son dönemde medyada sınır aşan sulara ilişkin haberlere rastladıklarını, bunları "kasıtlı" bulduklarını belirterek, "Özellikle Dicle ve Fırat gibi sınır aşan sularımızın uluslararası yönetime devri gibi bir konu kesinlikle söz konusu değildir, bu tamamen bir yalandır" diye konuştu. 
     AB’de bu konuya ilişkin müktesebatın, bu nehirlerin kirliliği, kontrolü ve taşkınların önlenmesinde işbirliği yapılmasını kapsadığını ifade eden Gül, sınır aşan sulara ilişkin birçok uluslararası sözleşme olduğunu hatırlattı. Türkiye’nin AB’ye tam üye olduğu takdirde sınır aşan suların durumunun ne olacağına ilişkin bir rapor hazırlandığını, böyle bir rapor hazırlanmasının doğal olduğunu belirten Gül, konunun abartıldığını söyledi. 
     
     SÖZDE ERMENİ SOYKIRIMI 

     Gül, Avrupa Parlamentosu’nun AP kararını temel göstererek, "Türkiye’nin AB üyeliği için sözde Ermeni soykırımını tanıması gerekecek" şeklinde yorum yapılmasına da tepki göstererek, AP’nin bu kararının tavsiye niteliğinde olduğunu hatırlattı. 
     Parlamentonun 1987 yılından başlayarak birkaç kez benzer tavsiye kararlarını aldığına dikkati çeken Gül, "Bunlar o günkü politik ortam, parlamentonun yapısına bağlı olarak ortaya çıkan konulardır, hiçbir bağlayıcılığı yok" diye konuştu. 
     Dışişleri Bakanı ve Başbakan Yardımcısı Abdullah Gül, İran Cumhurbaşkanı Mahmud Ahmedinecad’ın sözlerine ilişkin olarak, Türkiye’nin, uluslararası camianın tepkilerine katıldığını zaten açıkladığını söyledi. 
     Gül, Dışişleri Bakanlığı’nda diplomasi muhabirleriyle bir araya gelerek, açıklamalarda bulundu ve soruları yanıtladı. 
     Abdullah Gül, "Ahmedinecad’ın, ’İsrail’in haritadan silinmesi gerektiği’ açıklamasına Türkiye’nin yeteri kadar tepki göstermediği" eleştirileri hatırlatılarak yöneltilen soru üzerine, konuya ilişkin Başbakan’ın ve Dışişleri Bakanlığı’nın gerekli açıklamaları yaptığına dikkat çekti. 
     Türkiye’nin, görüşlerini açık ve net olarak uluslararası camiayla paylaştığını ve yapılan açıklamalarda da konuya ilişkin uluslararası camianın tepkilerine katıldığını kaydeden Gül, "Bizi kimse yönlendirmeye çalışmasın" diye konuştu. Gül, bölgenin sükunete ihtiyacı olduğunu, bölge huzurunu bozacak şeylere Türkiye’nin her zaman karşı olduğunu söyledi. 
     Bölge ülkesi olarak, bölgedeki problemlerin çözümüne katkı sağlamaya Türkiye’nin önem verdiğini ifade eden Gül, bu çerçevede bölgede yeni düşmanlıkların yeşermesini arzu etmediklerini kaydetti. 
     
     "AB’NİN, 2006’DA LİMANLARIN AÇILMASI TALEBİ" 

     Gül, AB’nin Türkiye’nin 2006’da limanları açmasına yönelik talebine ilişkin soru üzerine, bu konuda Türkiye’nin görüşlerinin belli olduğunu belirterek, "Yeni durum söz konusu değildir. Sabır ve ısrar gerekmektedir. Haklılığımızı herkese usanmadan anlatmaya devam edeceğiz" dedi. 
     Kıbrıs Türkleri ve Türkiye’nin haklı taraf olduğunu, sürece ilişkin kimsenin yaratabileceği bir tehdidin olmadığını söyleyen Gül, "Eleştiriler yapılacaksa istikameti bellidir" dedi. 
     Kıbrıs Türklerinin bunun faydalarını görmeye başladığına işaret eden Gül, KKTC Cumhurbaşkanı Mehmet Ali Talat’ın dünya liderleri tarafından muhatap alınmasının önemli bir gelişme olduğunu belirtti. 
     Gül, Kıbrıs Türklerine uygulanan siyasi tecridin kalktığını görmenin büyük bir kazanım olduğunu kaydetti. 
     Gül, Türkiye ve KKTC’nin haklı politikalarını güçlü şekilde devam ettirmeye kararlı olduğunu ifade ederek, Türkiye ile KKTC arasındaki ikili görüşmelerin yakın çerçevede devam edeceğini söyledi. 
     Yunanistan’dan gelen, Kıbrıs’tan asker çekilmediği sürece Türkiye’nin AB’ye üye olamayacağı yönünde ve Türkiye’yi "işgalci güç" olarak niteleyen açıklamaların hatırlatılması üzerine Gül, bu sözlerin onların kendi halklarına retoriği olduğunu söyledi. 
     Konunun BM’de olduğuna dikkat çeken Gül, BM’nin konuya çok zaman ve kaynak ayırdığını ve bu çerçevede yapılan referandumun adanın gerçeğini ortaya çıkardığını hatırlattı. 
     
     MİLLİ GÜVENLİK SİYASET BELGESİ 

     Gül, "Milli Güvenlik Siyaset Belgesi’nin sızdırılmasının araştırılması için istihbarat birimlerine verilen talimat ve varılacak sonuçta sızdıranların MGK üyelerinin olduğunun ortaya çıkması durumunda ne yapılacağına" ilişkin soruyu da yanıtladı. 
     Sivil, askeri MGK üyelerini tenzih ettiğini belirten Gül, belgenin hazırlık aşamasına birçok kişinin katıldığını hatırlattı. 
     Her ülkenin milli güvenliğiyle ilgili konuları olduğunu, bunun da devlet olmanın gereği olduğunu belirten Gül, "Eğer bir belgenin gizliliği kabul edildiyse, bunun gazetelere servis yapılması takip edilmiyorsa, ne oluyor diye bunun soruşturulması lazım. Türkiye’de herkes kural, kanun tanımadan, Türkiye’nin çıkarlarını düşünmeden hareket serbestliği içinde olamaz. Böyle bir yanlışlık varsa bu yanlışlık muhakkak ki ilgili kurumlar tarafından takip edilir. Eminim bütün kurumlar kendi iç çalışmaları yapıyorlardır. Kimse seyirci kalamaz" diye konuştu. Bunun gazetecilere yönelik bir hareket niteliği taşımadığını, ciddi devlet olmanın gereği olduğunu belirten Gül, "gizli anayasa" tabirinin de yanlış olduğunu kaydetti. 
     Dışişleri Bakanı Gül, Milli Güvenlik Siyaset Belgesi’nin Bakanlar Kurulu’nda onayına ilişkin kararın, Bakanlar Kurulu’nun bir sonraki toplantısında alınabileceğini söyledi. 
     
     BARZANİ’NİN ABD GEZİSİ 

     Irak Kürdistan Demokratik Partisi IKDP lideri Mesut Barzani’nin ABD ziyaretine ilişkin soru üzerine Gül, Barzani’nin Irak anayasasında yer alan Irak’ın kuzeyindeki bölgenin başkanı sıfatıyla ABD’de bulunduğunu söyledi. 
     Gül, Barzani’nin temaslarında Türkiye ile yakın işbirliği içinde olması ve terörle mücadelede, terör örgütü PKK’ya karşı aktif olması gerektiği yönünde karşılıklı telkin ve anlayışın olduğunu belirtti. 
     Irak’ın bölünmemesi, parçalanmaması, Irak’taki herkesin kaynaşması ve bütün Iraklıların huzur içinde olmasının önemine işaret eden Gül, "Irak’ın bölünmesi yeni bir kaos getirecektir" dedi. 
     Bölgenin barış ve huzur içinde olmasını istediklerini ifade eden Gül, içeriden ya da dışarıdan bunu bozmak isteye kötü güçlerin çıkabileceğini, PKK terör örgütünün bugün Türkiye’ye zarar verdiğini, ancak yarın Irak’ın kuzeyindeki Kürt liderlere de vereceği uyarısında bulundu. Gül, bu çerçevede terörle mücadelede işbirliğine önem verilmesi gerektiğini belirtti. 
     "Terör sadece bizim değil onların başına da beladır ve bunun farkındadırlar" diyen Gül, bundan sonra terörün onlar için daha büyük tehlike olacağını kaydetti. 
     
     ABD İLE İLİŞKİLER VE PKK TERÖRÜYLE MÜCADELE 

     Gül, ABD ile ilişkiler ve Başbakan Erdoğan’ın terör örgütü PKK ile ilgili sözlerinin ardından ABD’den somut birtakım öneriler ya da değerlendirmelerin gelip gelmediğine ilişkin bir soru üzerine, ABD ile ilişkilerin çok özel, yaygın ve geniş ilişkiler olduğunu, son 1 ay içerisinde ABD’den Türkiye’ye çok üst düzeyde ziyaretler düzenlendiğini, bunun da her iki tarafın ilişkilere ne kadar çok önem verdiğini ve yakın istişare içinde bulunmanın önemini farkında olduğunu gösterdiğini ifade etti. 
     Terörle mücadelede ABD ile sıkı işbirliği içinde olduklarını kaydeden Gül, aralarında birçok görüşmenin devam ettiğini, terörle mücadelede ABD’nin ciddiyetini farkında olduklarını belirtti. 
     
     "YENİ DÖNEME GİRDİK" 

     Gül, "Şüphesiz ki terörle mücadelede neticeler hemen toplanamıyor ama yeni bir döneme girdiğimizi size burada söyleyebilirim. Yeni bir dönem girdiğimizi, bu beklentilerin Türkiye’de ne kadar ciddi olduğunu çok iyi farkındalar. Dolayısıyla terörle mücadelede böyle bir dönem söz konusu, ümit ederim neticeleri görülecektir" dedi. 
     -BM KIBRIS KONUSUNDA GİRİŞİM BAŞLATACAK MI - Dışişleri Bakanı Gül, BM’den Kıbrıs’ta kapsamlı çözüm konusunda girişim başlatmasını bekleyip beklemediğinin sorulması üzerine de şunları söyledi 
     "Genel Sekreter, tabii ki başarılı olacaksa yeni bir inisiyatif başlatacaktır, bu gayet açıktır. Genel Sekreter’in gündemindedir ve öncelikleri içerisindedir. Türkiye’nin ve Kıbrıs Türklerinin tüm iyi niyet çabalarına rağmen eğer karşı taraf gerekli adımları atmaz, gerekli iyi niyeti göstermezse o zaman geriye bir şey kalmaktadır, KKTC kendi yolunda emin adımlarla devam edecektir. Kendisini siyaseten de ekonomik olarak da güçlendiremeye devam edecektir. Türkiye her halükarda KKTC’nin yanındadır, arkasındadır." 
     
</TEXT>
</DOC>
