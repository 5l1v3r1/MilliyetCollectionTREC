<DOC>
<DOCNO> 395613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/ekonomi/eko02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapı ve Kredi'nin alımı bizim için son nokta değil' 
</HEADLINE>
<TEXT>


Koç Finansal CEO'su Kemal Kaya, Yapı ve Kredi Bankası'nı satın almalarının 'son durak' olmadığını söyledi. Kaya, Koç ve Yapı Kredi birleşmesinden ortak bir marka çıkacağını söyledi 

EKONOMİ SERVİSİ 

Yapı Kredi Bankası'nı YKB Çukurova Grubu'ndan satın alan Koç Finansal Hizmetler'in KFS CEO'su Kemal Kaya, bu satın almanın 'son durak' olmadığını belirterek, YKB'den sonra başka banka alımlarına da açık olduklarının işaretini verirken, kamu bankaları ile ilgili bir kararları olmadığını bildirdi. Kaya, "Stratejik planlarımız içinde kamu bankalarını satın alma hedefi yok. Ancak sektördeki gelişmelere bağlı olarak fırsatlar her zaman değerlendirilebilir" dedi. 

İki güç, tek marka 
KFS COO'su Federico Ghizzoni ile birlikte, bankanın yeni yol haritası ile ilgili açıklamalarda bulunan Kaya, Koçbank ile YKB birleşmesinde her iki ismin de 'büyük bir güç' olduğunu, bu yılın sonunda tamamlanması beklenen marka çalışmasından ortak bir isim çıkacağını belirtti. 
Marka çalışmasında 'Koç' isminin gücünün, YKB'nin de marka sağlamlığının dikkate alınacağını belirten Kaya, ağırlığın her iki değeri ifade eden bir isim yaratmaktan yana olduğunu söyledi. Kaya, "Marka çalışmasında son aşamaya geldik. Bu yılın sonunda tamamlanacak" dedi. 

'Bankayı aldık faizler düştü' Koç Finansal Hizmetler CEO'su Kemal Kaya şunları söyledi "Bu satın almanın Türkiye borçlanma faizinin düşmesinde etkili olduğunu düşünüyoruz. YKB'yi almamız, sektörü rahatlatmış, yabancıların sektöre bakışını olumlu etkilemiştir. Borçlanma faizinin düşmesinde Türkiye'nin AB süreci ve YKB'nin sahiplik sorununun çözümlenmiş olması etkili oldu. Yaz aylarında yurtdışında alınan bir yıl vadeli kredilerin faizi libor artı 0.85'ti, şimdi ise 0.60'lara geldi. Bankacılık Yasası'nda Cumhurbaşkanı Ahmet Necdet Sezer'in vetosuna neden olan banka sandıklarının SSK'ya devrine ilişkin düzenleme, kamuoyunda, YKB'nin özel meselesi olarak algılandı. Sandık sorunu tüm bankacılık sisteminin sorunu. YKB için yapılmış özel bir düzenleme değil. Bankalara bir menfaat de tanınmıyor. Herkes açığını üstlenecek. YKB'nin sandık açığı 350 milyon eurodur. 

'175 bin mektup gitti' YKB'nin satın alınmasından sonra 150 bin YKB, 25 bin de Koçbank müşterisine birleşme hakkında bilgi içeren mektup gönderdik. Hissedarlarımızın bize verdiği destekle örnek bir olaya imza attık. 

'Bilanço için zaman istedik' YKB'nin 9 aylık bilançosunu henüz açıklamadık. Yeni bilanço için zaman istedik. Bankanın gerçek bilançosu ay sonunda açıklanacak. YKB'nin halka açık iştirakleri için çağrı teklifi hazırlığı yapıyoruz. Resmi başvuruyu tamamlamadık. Ay sonunda ortaya çıkacak bilançoda yeni hissedarlar olarak azınlık hissedarların haklarına saygı duyacağız. SPK'nın da uygun göreceği bir fiyat teklifiyle gideceğiz." 


</TEXT>
</DOC>
