<DOC>
<DOCNO> 362170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur29.html </URL>
<DATE> 2005/07/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
OKS birincilerinden Ece Arslan Bu bir senelik bir çalışma değil 
</HEADLINE>
<TEXT>

     Ortaöğretim Kurumları Öğrenci Seçme Sınavı OKS birincilerinden Ece İrem Arslan, sınavdan sonra soruları kontrol ettiğinde böyle bir sonuç alacağını tahmin ettiğini söyledi. 
     Bursa’daki özel bir ilköğretim okulunun öğrencisi olan, matematik-fen ve Türkçe-matematik puan türlerinde birinciliği elde eden Ece İrem Arslan 14 , sınavda birinci olduğunu Milli Eğitim Bakanı Hüseyin Çelik’in televizyondaki açıklamasından öğrendiğini belirtti. 
     Çok mutlu ve heyecanlı olduğunu ifade eden başarılı öğrenci, "Bu sonucu bekliyordum. Bu bir senelik çalışma değil, senelerdir çalışıyorum, sınavdan sonra da soruları kontrol ettiğimde böyle birşey olacağını tahmin etmiştim" dedi. 
     Arslan, başarısında ailesinin, öğretmenlerinin ve okulunun çok büyük bir payı olduğunu vurgulayarak, "Liseyi Galatasaray’da okumayı istiyorum. Ancak, şehir dışı olması benim için dezavantaj. Burada okuluma da devam edebilirim. İleride uluslararası ilişkiler okuyup diplomat olmayı istiyorum" diye konuştu. 
     Ece İrem Arslan’ın babası Zeki Arslan ve annesi Gülçin Arslan da kızlarının sınavda dereceye girmesini beklediklerini belirterek, "Çok mutlu ve gururluyuz. Bundan sonra kararı Ece’ye bırakıyoruz. Ece, koyu Galatasaraylı. Bu nedenle de şehir dışında sadece Galatasaray Lisesi’ni istiyor" dediler. 
     
</TEXT>
</DOC>
