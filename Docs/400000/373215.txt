<DOC>
<DOCNO> 373215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur65.html </URL>
<DATE> 2005/08/26/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Hasankeyf'e Sadakat Treni" yola çıktı... 
</HEADLINE>
<TEXT>

     Atlas Dergisi okurları ve Doğa Derneği üyelerinden oluşan yaklaşık 300 kişi, Ilısu Barajı suları altında kalacak Hasankeyf’e dikkati çekmek amacıyla "Hasankeyf’e Sadakat Treni" ile Batman’a hareket etti. 
     Haydarpaşa Garı’nda, 7 vagondan oluşan "Sadakat Treni"nin hareketinden önce gazetecilere açıklama yapan Atlas Dergisi Genel Yayın Yönetmeni Özcan Yüksek, Hasankeyf’in elektrik enerjisi için feda edilmek istendiğini belirterek, "Bize gerekli enerji Hasankeyf’in ayakta kalmasıdır" dedi. 
     Hasankeyf’i yok edecek bir kuşağın oradan gelecek enerjiyle de bir şey yapmasının mümkün olmadığını ifade eden Yüksek, "Anadolu’da sağlam kalan bir ortaçağ kenti ortadan kalkacak. Bu tren yolculuğuyla kamuoyunu etkileyebilirsek bu barajın yapılmayacağını düşünüyorum" diye konuştu. 
     Barajla birlikte etrafındaki biyolojik çeşitliliğin de yok olacağını ifade eden Yüksek, "Orada tarih, doğa, kültür var. Bu konuda büyük ülkelerden birisiyiz. Zeugma’nın sular altında kalmasıyla bütün Türkiye ağladı" dedi. 
     Doğa Derneği Başkanı Güneşin Aydemir de dernek olarak doğal kaynakların sürdürülebilirliğinden yana olduklarını belirterek, Türkiye’de çok az sayıda derin vadi nehrinin bulunduğunu, Dicle’nin de bunlardan biri olduğunu, ancak Ilısu Barajı’nın yapılmasıyla bu vadilerin yok olacağını ifade etti. 
     Barajın birçok canlı türünü yok edeceğini anlatan Aydemir, buna dikkati çekmek için bu organizasyonu gerçekleştirdiklerini söyledi. 
     Açıklamaların ardından, "Sadakat Treni" yola çıktı. 
     Yolculuğa katılanlar 28 Ağustos Pazar günü Batman’a varacak ve yerel yetkililer tarafından karşılanacak. "Sadakat Treni" yolcuları 1 gün süreyle Hasankeyf çevresini gezecek, arkeoloji ve doğa konusunda 
     uzmanlar tarafından bilgilendirilecek. Tren, 30 Ağustos Salı günü Haydarpaşa’da olacak. Oyuncu Pelin Batu ile Mor ve Ötesi müzik grubu üyesi Harun Tekin de Hasankeyf yolculuğuna katıldı. 
     
</TEXT>
</DOC>
