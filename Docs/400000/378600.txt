<DOC>
<DOCNO> 378600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun25.html </URL>
<DATE> 2005/09/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Afganistan'da kadın milletvekili adayına saldırı 
</HEADLINE>
<TEXT>

     Afganistan'da, 1969 yılından bu yana ilk kez yeni meclisin seçimi için pazar günü yapılacak seçimler öncesinde şiddet olayları devam ediyor. 
     Afgan yetkililer, Celalabad'da kadın milletvekili adayı Havva Nuristani'ye seçim kampanyası sırasında silahlı saldırı düzenlendiğini açıkladı. Kollarından ve başından yaralanan Nuristani'nin durumunun iyi olduğu belirtildi. 
     Kabil'de bulunan seçim komisyonu saldırıyı doğrularken, olay sırasında 2 gazetecinin de kaçırıldığını açıkladı, ancak Celalabad valilik sözcüsü bu konuda bilgileri olmadığını bildirdi. 
     Bu arada, Afganistan'ın güneyindeki Uruzgan eyaletinde 3 siville 3 Taliban militanı öldürüldü. 
     Uruzgan Valisi Muhammed Han, Çar-Çilo bölgesindeki dağlık alanda bir yolda silahlı 40 kadar kişinin polis devriyesine saldırdığını açıkladı. Vali Han, polislerin yaklaşık 2 saat süren çatışma sonrasında saldırganlardan 3'ünü öldürdüğünü, birini yakaladığını söyledi. 
     Tirin Kot yakınlarında da Amerikan ve Afgan askerlerinin sıkça kullandığı bir yola yerleştirilen bombanın patlaması sonucu 3 sivilin öldüğü, biri çocuk 4 kişinin yaralandığı belirtildi. 
     
</TEXT>
</DOC>
