<DOC>
<DOCNO> 357160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/dunya/dun02.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'ın Kıbrıs açılımı önemli, ama geç ve yetersiz 
</HEADLINE>
<TEXT>


SEMİH İDİZ 


Başbakan Erdoğan'ın Azerbaycan ziyareti çerçevesinde Bakü'nün açıkladığı Kıbrıs açılımı elbette ki önemli. Ancak gecikmeli. Hatta yetersiz. Eminim ki, eski Cumhurbaşkanı Rauf Denktaş da aynı şeyi düşünüyordur. Sonuçta Azerbaycan derken herhangi bir ülkeden söz etmiyoruz. Kan bağımızın bulunduğu bir kardeş ülkeden söz ediyoruz. Üstelik de Türkiye'nin Karabağ konusunda sonuna kadar desteklediği bir ülkeden. 

Desteğin sınırı var 
Erdoğan'ın, Cumhurbaşkanı İlham Aliyev ile dün Bakü'de düzenlediği ortak basın toplantısında, Avrupa Konseyi'nin Ermenistan'ı Karabağ'da "işgalci" ilan etmesinde Türkiye'nin oynadığı kilit rolden söz etmesi bu açıdan dikkat çekiciydi. Kısacası, Kıbrıslı Türk kardeşlerimiz, Azerbaycan'dan bu tür ekonomik eksenli açılımların çok önceden gelmesini dilerdi. Şimdiyse, kuşkusuz, bu açılımların siyasi alana da yayılmasını istiyorlardır. Nitekim kendilerini sadece ekonomik olarak değil, siyasi olarak da tecrit edilmiş hissediyorlar. Örneğin niçin Azerbaycan'ın Lefkoşa'da, KKTC'nin de Bakü'de birer temsilcisi olmasın Ancak bu şu anda mümkün görünmüyor. Burada yaptığımız özel sohbetlerde, bunun nedeni, Karabağ sorununa bağlanıyor. KKTC'ye yönelik bu tür siyasi adımlar, Bakü'de, Karabağ konusunda "emsal" yoluyla siyasi zemin kaybı anlamına geleceği endişesine yol açıyor. 

Karabağ engeli 
Bu çerçevede, KKTC pasaportları konusunda son dönemde yaşanan kimi sıkıntılara işaret ediliyor. Türkiye, Azerbaycan ve KKTC arasında daha önce varılmış bulunan sessiz mutabakata göre, KKTC pasaportları Azerbaycan'a girişlerde kabul ediliyordu. Ancak, son dönemde kimi KKTC vatandaşlarının Azeri sınır yetkilileri tarafından geri çevirildikleri gözlenmeye başlandı. Bu da Ankara'yı harekete geçirdi. İki ülke arasında yapılan resmi görüşmelerde, sorunun Azerbaycan'daki bürokratik çevrelerden kaynaklandığı tespit edildi. KKTC pasaportlarının tanınmasının bu çevrelerde Karabağ'ı işgal eden Ermeniler için "emsal" oluşturacağı korkusuna yol açtığı öğrenildi. Ancak sorun Erdoğan'ın ziyareti öncesinde halledildi. Pasaport konusu, Bakü'deki hissiyatı yansıtan iyi bir örnek. 

İlişki, stratejik 
Kısacası, KKTC konusu gündeme geldiğinde Azerilerin aklına hemen Karabağ geliyor. KKTC'yi tanımalarını engelleyen başlıca neden de bu. Ancak, Cumhurbaşkanı Aliyev'in "bir efsanenin gerçekleşmesi" olarak nitelediği Bakü-Tiflis-Ceyhan boru hattının hayata geçmesi nedeniyle iki ülke arasındaki ilişki artık kaçınılmaz olarak "stratejik" bir önem kazanmış bulunuyor. "Stratejik ilişki" ise, tarafların birbirlerini normal koşulların ötesinde desteklemelerini gerektiriyor. 
Örneğin, Erdoğan'dan Bakü ziyareti sırasında istenen şeylerin başında, Karabağ'daki işgal sürdükçe Ermeni-Türk sınırının, AB'den gelecek baskılara rağmen, açılmaması talebi geliyordu. Erdoğan da, Aliyev ile düzenlediği ortak basın toplantısında konuyla ilgili olarak gelen bir soruyu yanıtlarken, bu teminatı, bu hususun Kopenhag Kriterleri arasında yer almadığının altını çizmekle verdi. 

Önemli ama... 
Başka bir ifadeyle Türkiye, Azerbaycan için siyaseten önemli olan bir konuda duyarlılık gösteriyor. Bu halde kendisi için siyaseten önemli olan konularda benzeri bir destek beklemesi en doğal hakkı. Kıbrıslı Türk kardeşlerimiz de kuşkusuz aynı yönde düşünüyorlar. 
Uzun lafın kısası, Cumhurbaşkanı Aliyev'in açıkladığı Kıbrıs açılımlarını azımsamıyoruz. Bunlar önemli şeyler. Ama gene de tekrarlama ihtiyacını duyuyoruz Bunlar gecikmeli ve biraz da yetersiz. Çünkü sonuç itibariyle kardeşiz. Kardeşlerin de birbirlerini desteklemeleri gerekir. 


</TEXT>
</DOC>
