<DOC>
<DOCNO> 380300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy14.html </URL>
<DATE> 2005/09/21/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Başbakan Erdoğan Kimse 'Terörü ben çözerim' havasına girmesin 
</HEADLINE>
<TEXT>

     Başbakan Recep Tayyip Erdoğan, "El ele, omuz omuza mücadele edersek, terör yok olmaya mahkumdur" dedi. 
     Başbakan Erdoğan, Cahit Elginkan Lisesi’nin açılış töreninin ardından, Toplu Konut İdaresi’nin Bekirpaşa Beldesi’nde yaptırdığı 696 konutun anahtar teslim törenine katıldı. 
     Tören alanını dolduran vatandaşların sevgi gösterileriyle karşılanan ve "Türkiye seninle gurur duyuyor" şeklindeki tezahüratlara, "Biz sizlerle gurur duyuyoruz" diyerek karşılık veren Erdoğan, konuşmasının büyük bölümünü terör konusuna ayırdı. 
     Terörün partilerüstü bir konu olduğunu ifade eden ve "El ele, omuz omuza mücadele edersek, terör yok olmaya mahkumdur" diyen Başbakan Erdoğan, şunları kaydetti 
     "Terörü siyasi rant olarak görenlere sesleniyorum, bugüne kadar terörü siyasi rant olarak görenler, nasıl ki sandığa gömüldüyse, yine sandığa gömülmeye mahkumdur. Bu konuda herkesin yapacağı muhakkak bir şeyler vardır. Bunlar, omuz omuza dayanışma içinde yapılır. Biz de aynı hassasiyetle bu süreci işletiyoruz. Terörün dini, milleti yoktur, ne zaman ve nerede nasıl vuracağı belli olmaz. Durum böyleyken kalkıp da, Ben bunu çözerim havasına kimse girmesin." 
     
     1980 ÖNCESİ 
     Asayiş ve terörün farklı olgular olduğunu dile getiren Erdoğan, şöyle devam etti 
     "1980 öncesi Türkiye çok kötü anarşi ortamındaydı. O zamanlar öğrenciydik, okula gidemediğimiz günleri biliriz. O zaman da, şu an anamuhalefet partisinin lideri kabinenin bakanı durumundaydı ve iktidardaydılar. Ve onların iktidarı döneminde, Türkiye’de anarşiden geçilmiyordu. Ben de siyasetin içindeydim, gençlik kolları başkanıydım, üniversiteye gidemediğim günler çoktu. Bunları görmezden gelmesinler. Bir de bu noktada, bize yardımcı olacaklarsa olsunlar, ama akıl vermeye kalkmasınlar. O akla kendilerinin ihtiyacı var, bu konuda hassasız. Nitekim, Salı günü Başbakan Yardımcımız Abdullah Gül nezdinde Terörle Mücadele Yüksek Kurulumuz son değerlendirmeleri yapacak, ne adımlar atabiliriz bunları konuşacak ve bu adımları atacağız." 
     
     HİZMETKAR DEVLET 
     Konuşmasının diğer bölümünde, hükümetin icraatlarından söz eden ve seçimler öncesinde vaat ettiklerini yerine getirmenin gururunu yaşadıklarını dile getiren Erdoğan, şöyle devam etti 
     "Eğitim alanında 2 yılda, derslik sayısında 60 bine ulaştık. Bunu hayırsever vatandaşların katkılarıyla yaptık. Hala da açığımız var. 
     Amacımız 30 kişilik sınıfları Türkiye’ye yerleştirmek. 
     Türkiye farklı bir dönem yaşıyor, burada da 696 konutla değişim projesi uygulanıyor. Bu anlayış, gecekondu kültürünü yıkan, kaçak yapıyı kaldıracak bir anlayıştır. Bu adımları kararlılıkla sürdürüyoruz. Artık sömüren değil, hizmetkar bir devlet vardır. 
     Halkımdan yüksek faiz alıp, inim inim inleten zihniyet yoktur. TOKİ Başkanımıza söyledim, Bu konutları yaparken 10 yıl, 20 yıl vadeyle plan yapacağız ve kar amacı gütmeyeceğiz dedim. Şu anda enflasyon da yok. Vatandaşım kira öder gibi ev sahibi olacak, Bu hizmetkar devlet olma anlayışıdır." Hedeflerinin 15 bin kilometre duble yol yapmak, 2007 yılı sonunda 250 bin konutu bitirmek olduğunu, yıl sonuna kadar internet erişimi 
     olmayan okul kalmayacağını belirten Erdoğan, şöyle dedi 
     "Kağızman’dan Süloğlu’na kadar bunlar olacak. Millete efendilik değil, kölelik vardır, ayaklarımızı yere sağlam basacağız, uçmayacağız ve Türkiye layık olduğu yere gelecektir. 3 Ekim’den sonra daha farklı olacaktır. Biz millete inanıyoruz, sizler de bize inanın, çünkü bu, milletin iktidarıdır." Başbakan Erdoğan, Milli Savunma Bakanı Vecdi Gönül, Çevre ve Orman Bakanı Osman Pepe ve Kocaeli Valisi Erdal Ata, konuşmaların ardından konut sahibi 10 kişiye anahtarlarını verdiler. Erdoğan daha sonra, konutlardaki iki aileyi ziyaret etti. 
     
</TEXT>
</DOC>
