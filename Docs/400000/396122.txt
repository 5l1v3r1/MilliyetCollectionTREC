<DOC>
<DOCNO> 396122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo37.html </URL>
<DATE> 2005/11/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Belçika Grand Prix... Organizatör firma iflas etti, çare aranıyor... 
</HEADLINE>
<TEXT>

     Belçika'da, yetersiz seyirci nedeniyle organizatör firmanın iflasının ardından Formula 1'in devamı için çare aranıyor. 
     Federal yapıdaki Belçika'nın Fransızca konuşulan Valon Bölgesi hükümetinin Başbakanı Elio di Rupo, 2000 yılından beri Spa-Francorchamps pistinde yapılan Belçika Grand Prix'inin devamını garantiye almak için ''mantıklı bir maliyeti üstlenmeye'' hazır olduklarını belirterek, bunun mümkün olmaması 2006 yılı için ''Formula 1'e evet ya da hayır seçeneklerine karar verileceğini'' söyledi. 
     Organizasyonun Belçika'daki devamı için Valon bölge hükümetinin, bir yandan yükümlülüklerinin hafifletilmesi için Formula 1'in İngiltere'deki ana şirketiyle, diğer yandan da kredi ve sponsorluk için bireysel yatırımcılarla görüşmelerini sürdürüyor. 
     Organizasyon için gerekli finansman bulunamazsa ve yarışlar yapılamazsa, anlaşmalar gereği Belçika en az 2010 yılına kadar yıllık 14 milyon Avro ödemek zorunda kalacak. 
     Bu yıl 11 Eylül'de yapılan ve Kimi Raikkonen'in kazandığı Belçika Grand Prix'ine yalnızca 50 bin seyircinin gelmesi üzerine, promosyondan sorumlu organizatör firma DDGP, iflas ettiğini açıklamıştı. 
     44 turun atıldığı 6 bin 973 metre uzunluğa sahip Belçika'nın Spa-Francorchamps pisti, eğimli yapısıyla Formula 1 pilotlarının favorileri arasında gösteriliyor. 
     
</TEXT>
</DOC>
