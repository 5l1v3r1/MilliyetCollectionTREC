<DOC>
<DOCNO> 351268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun13.html </URL>
<DATE> 2005/06/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alpogan Yunan basınına konuştu AB üyeliğini tüm kesimler destekliyor 
</HEADLINE>
<TEXT>

     Milli Güvenlik Kurulu Genel Sekreteri Büyükelçi Yiğit Alpogan, Türkiye'nin AB üyeliği stratejisinin ülkedeki tüm kesimler tarafından desteklendiğini belirtti. 
     Büyükelçi Alpogan, Atina'da yayımlanan To Vima gazetesine verdiği demeçte, Türkiye'nin AB perspektifi ve Türk-Yunan ilişkilerine değindi. 
     Türkiye'nin, Avrupa'daki gelişmelere rağmen, birleşmiş Avrupa idealine her zamankinden daha çok bağlı olduğunu belirten Alpogan, AB üyeliği stratejisinin askeri yetkililer dahil olmak üzere, ülkedeki tüm kesimler tarafından paylaşıldığını kaydetti. 
     Alpogan, ''Bugün hükümet, basın, medya, siyasi partiler, kamuoyu ve sivil toplum örgütleri, herkes 3 Ekim'de müzakerelerin başlatılması hedefine odaklanmamızı istiyor'' dedi. 
     AB üyeliği stratejisinin askeri yetkililer tarafından da desteklendiğini, bazı grupların hükümeti eleştirmek amacıyla bunun aksine iddialarının gerçeği yansıtmadığını belirten Alpogan, ''Silahlı Kuvvetlerin görüşünü ifade etmiyorum. Ancak, MGK Genel Sekreteri olarak askeri yetkililerle sürekli irtibat halindeyim ve sizi temin ederim ki, askerler, AB üyeliği stratejisini tam olarak paylaşmaktadır'' dedi. 
     Alpogan, tüm demokratik toplumlarda olduğu gibi, Türkiye'de de bu konuda farklı düşünen gruplar olabileceğini, ancak bunların ülkedeki karar mekanizmalarını etkileyebilecek durumda olmadığını belirtti. 
     Fransa ve Hollanda'daki olumsuz referandum sonuçlarının Türkiye'nin AB perspektifine olan bağlılığını etkilemediğini belirten Alpogan, bu konudaki gelişmelerin Ankara tarafından dikkatle izlendiğini kaydetti. 
     Alpogan, referandum sonuçlarında ''Türkiye faktörünün'' de rol oynadığını, ancak bunun sonuçları belirleyen yegane faktör olmadığını söyledi. 
     
     TÜRK-YUNAN İLİŞKİLERİ 
     Büyükelçi Alpogan, Türk-Yunan ilişkilerine değinirken de, Türkiye'nin AB üyeliği stratejisinin iki ülke ilişkilerini de etkilediğini belirtti. 
     İki ülke ilişkilerinin AB ile irtibatlanması sonucunda Türkiye ile Yunanistan arasında birikmiş tüm sorunların çözümüne yönelik etkili mekanizmalar oluşturulduğunu ifade eden Alpogan, ''Dışişleri bakanlıkları genel sekreterleri arasında istikşafi görüşmeler şeklinde son derece sağlıklı ve iyi bir mekanizma oluşturduk. Bu konuda biraz sabırlı olmalıyız. Bu çerçevede gerçekleştirilen yaklaşık 30 görüşme göstermelik değil'' diye konuştu. 
     Türkiye'nin Ege'deki uçuşları ve ihlal iddialarına ilişkin bir soruyu da yanıtlayan Alpogan, bunların iki ülke arasındaki hava sahasının genişliğine ilişkin görüş ayrılığından kaynaklandığını vurguladı. Alpogan, ''Bu konuda uluslararası hukuk ile desteklendiğine de inandığım bizim tezimiz, hava sahasının karasularının genişliğiyle aynı, yani 6 mil olduğu şeklindedir. Yunan kıyılarından 6 mil uzaklıktaki faaliyetler uluslararası hava sahasında gerçekleştirilmektedir'' dedi. 
     MGK Genel Sekreteri Alpogan, Türkiye'nin Ege'deki askeri faaliyetlerinde başka bir mesaj bulunmadığının altını çizerek, bu konudaki anlaşmazlık çözüldüğü anda Yunanistan'ın ''ihlal'' olarak nitelendirdiği faaliyetlerin de son bulacağını kaydetti. 
     
</TEXT>
</DOC>
