<DOC>
<DOCNO> 361863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun06.html </URL>
<DATE> 2005/07/17/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Ekvador Ginesi'ne ait yolcu uçağı düştü... 
</HEADLINE>
<TEXT>

     Ekvador Ginesi’ne ait bir bir yolcu uçağının başkent Malabo’ya 17 kilometre uzaklıktaki Baney kenti yakınında düştüğü bildirildi. 
     Ekvador Ginesi başbakan yardımcılarından Ricardo Mangue Obama, basına yaptığı açıklamada Equatair şirketine aid Rus yapımı Antonov tipi uçakta bulunan 55 kişiden kurtulan olmadığının tahmin edildiğini söyledi. 
     Ülke içinde, Bioko adasındaki başkent Malabo ile Bata kenti arasında sefer yapan uçağın düşüş nedeninin henüz bilinmediğini belirten Obama "Ölü sayısını doğrulayamıyoruz ancak bunun ciddi bir kaza olduğu açık ve uçaktan sağ kurtulan olduğuna ilişkin henüz bir haber almadık" diye konuştu. 
     Obama’nın uçakta 6’sı mürettebat 55 kişinin bulunduğunu kaydetmesine karşın yerel basında çıkan haberlerde uçakta 80 yolcu bulunduğu ifade edildi. Ancak henüz bunu doğrulayan herhangi bir açıklamada bulunulmadı. 
     Yetkililer, başkent Malabo’dan TSİ 00.00’da havalanan uçağın, havalandıktan kısa bir süre sonra radardan kaybolduğunu belirttiler. 
     
</TEXT>
</DOC>
