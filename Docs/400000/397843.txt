<DOC>
<DOCNO> 397843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/yas03.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Newton mı daha önemli, Einstein mı 
</HEADLINE>
<TEXT>


İngiltere'de yapılan bir araştırmaya katılanların çoğunluğu, 17. yüzyılın İngiliz fizikçisi Isaac Newton'ın insanlık ve bilim için Albert Einstein'dan daha önemli olduğu görüşünü ileri sürdü 


Bilim adamları 'Newton' dedi 
İNGİLİZ Bilimler Akademisi, 345 İngiliz bilim adamı ile 1300'den fazla vatandaşa, "Einstein veya Newton'dan hangisi bilime ve insanlığa daha çok katkı yapmıştır" diye sordu. Katılımcılardan soruyu yanıtlarken yaşadıkları dönemi de göz önüne almaları istendi. Bilim adamlarının tamamı, 1642-1727 yıllarında yaşayan yerçekimi yasasının mucidi Isaac Newton'ın insanlığı boş inanç ve batıl itikatlardan kurtardığını, ayrıca dogmalardan modern bilime geçmesini sağladığını savundular. 

Einstein'ın matematiğe katkısı 
YAHUDİ kökenli Alman Albert Einstein'ı savunanlar ise 1879-1955 yıllarında yaşayan bilim adamının görelilik teorisinin, evrenin oluşumu, karadelikler ve paralel evrenler konusundaki teorilere yol açtığını belirttiler. Einstein, matematik planda, atomların varlığını ve ışığın foton adı verilen partiküllerden oluştuğunu ispatlayarak, nükleer ve güneş enerjisinden faydalanmaya ve geliştirmeye olanak sağlamıştı. 



</TEXT>
</DOC>
