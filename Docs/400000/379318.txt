<DOC>
<DOCNO> 379318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/ekonomi/eko04.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Günlük işlemlerde risk artmaya başladı 
</HEADLINE>
<TEXT>


Borsa yeni bir tarihi rekor kırarak 13 Eylül'de 33,774 seviyesini test etti. Haftayı 33,294 seviyesinden tamamlayan endeks 32,100 desteğinde sıkışabilir 

Zeynep Candan Aktaş 

Borsa haftaya Tüpraş'la başladı, Tüpraşla bitirdi. Koç Grubu'nun rakiplerini eleyerek beklentilerin çok üstünde bir fiyatla 4 milyar 140 milyon dolarla ihaleyi kazanması İMKB - 100 Endeksi'ne yeni bir rekor kırdırdı. Tüpraş, Ereğli ve Aygaz hisse senetleri endeksin yeni zirvesini görmesinde etkiliydi. Salı günü ikinci tavanlardan gelen satışlar İMKB - 100 Endeksi'nin bir günlük ters dönüş yaşamasına ve 32,110'ların test edilmesine neden oldu. Cuma günü zirveye ikinci kez yapılan atakla 33,636 test edildi. Endeks haftayı yüzde 3.39'luk değer artışı ile 33,294 seviyesinden tamamladı. Son atakta öncü senetlerin etkisinin zayıf kalması 33,774 direncinin hemen önümüzdeki hafta geçilme olasılığını zayıflatıyor. Endekste en önemli destek 32,100 seviyelerinde. AB Daimi Temsilciler Meclisi olağanüstü toplantısında Kıbrıs konusundaki karşı deklerasyonda uzlaşma sağlanamamış olması önümüzdeki hafta da bu konunun gündemde kalma olasılığını artırıyor. 3 Ekim tarihine yaklaştıkça müzakerelerin zamanında başlayıp başlamayacağı daha çok önem kazanacak. Bu arada Almanya'da hafta sonu yapılacak seçim de AB ve Türkiye tarafından yakından izleniyor. Beklentilerin birer ikişer yerini gerçekleşmelere bıraktığı bu ortamda yüksek hacimlerle geniş marjlarda gerçekleşen işlemler yatırımcılar için tuzağa dönüşebilir. Bundan sonraki dönemde senet değişimlerinin çok daha yoğun yaşanacağı ve yoğun hacimlerle oluşacak zirvelerin yukarı ataklarda güçlü dirençler oluşturacağı gözden kaçırılmamalı. Endeksin bulunduğu seviye, günlük işlemlerde aşırı risk içerirken, uzun vadeli yatırımcılar için satış fırsatı olarak görülebilecek bir seviye. Zaten senet bazında endeksteki her yeni zirve, senetlerde de orta vadeli tarihi zirvelerin oluşmasını sağlıyor. 
Bol kazançlı haftalar dileğiyle. 


</TEXT>
</DOC>
