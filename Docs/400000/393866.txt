<DOC>
<DOCNO> 393866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur21.html </URL>
<DATE> 2005/11/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yakınları bulunamadığı için 7 yıldır hastanede yaşıyor 
</HEADLINE>
<TEXT>

     Psikiyatri hastası genç, yakınları bulunamadığı için, 7 yıldır Konya Numune Hastanesi’nde yaşamını sürdürüyor. 
     Hastane yetkilileri, AA muhabirine yaptıkları açıklamada, 7 yıl önce sokakta dövülen bir kişinin hastaneye getirildiğini söylediler. 
     Yetkililer, üzerinde kimliği bulunmayan kişinin yoğun bakımda 2 gün tedavi edildikten sonra kendine geldiğini, ancak psikiyatri hastası olduğu anlaşıldığı için taburcu edilmediğini belirttiler. 
     Bu kişiye "konuşma ve zeka özürlü" teşhisi konulduğunu kaydeden yetkililer, yaşının 25 olduğu düşünülen kişiye kendi aralarında "Özgür" adını verdiklerini ve psikiyatri servisinde kapalı olarak yatırdıklarını bildirdiler. 
     Özgür’ü aradan geçen yedi yıl boyunca hiç kimsenin arayıp sormadığını ve tüm çabalara rağmen bir yakınına ulaşılamadığını belirten yetkililer, şunları söylediler 
     "Konuşamayan hastanın hastanemize kaydı da isimsiz olarak yapılmıştı. Buraya gelmeden önce çok kötü günler yaşadığını düşündüğümüz isimsiz hastamıza, Özgür adını verdik. Biz özgürlüğüne burada kavuştuğunu düşünüyoruz. Zaten artık o da ismini benimsedi." Özgür’ün, başlangıçta psikiyatri servisinde insanlara karşı çok tedirgin davrandığını bildiren yetkililer, "İlk geldiğinde Özgür’ün saldırgan bir tavrı vardı ama uzun süren tedavi sonrasında bu tavrı sona erdi. Darp sonucu hastanemize gelen Özgür’ün şiddetten ve insanlardan çok korktuğunun farkına vardık" diye konuştular. 
     Yetkililer, kimsesiz hastaları kötü amaçlı kullanmak isteyen birçok insan olacağı düşüncesiyle Özgür’ü ailesi bulunmadığı sürece bırakmayacaklarını söylediler. 
     
</TEXT>
</DOC>
