<DOC>
<DOCNO> 377380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur22.html </URL>
<DATE> 2005/09/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Konya'da sahte kredi kartı operasyonu... 
</HEADLINE>
<TEXT>

     Konya’da kopyalama tekniğiyle 4’ü 2 ayrı yabancı ülkeye ait toplam 13 sahte kredi kartı düzenlediği ve kullandığı iddia edilen 1 kişi yakalandı. 
     Alınan bilgiye göre, Konya’da bir esnafın kendisinden sahte kredi kartıyla alışveriş yapıldığı yolundaki ihbarı üzerine harekete geçen Kaçakçılık ve Organize Suçlarla Mücadele Şube Müdürlüğü ekipleri, sahte kartla alışveriş yapan kişiyi yakalamak için çalışma başlattı. 
     Olayın yaşandığı bölgede verilen eşkal üzerine zanlıya ulaşan polis, kendilerine silahla ateş etmeye çalışan şüpheli G.K’yi yakaladı. 
     Yapılan üst aramasında G.K’nin üzerinden, 4 ayrı kişi adına düzenlenmiş 13 adet sahte kredi kartı ve sahte kredi kartı ile alındığı tespit edilen 1 adet kurusıkı tabanca ele geçirildi. 
     Yetkililer, ele geçirilen kredi kartlarından 4 tanesinin iki yabancı ülkeye ait olduğunu ve kredi kartlarına bilgilerin kopyalanma tekniğiyle yüklendiğinin tespit edildiğini kaydettiler. 
     Ayrıca sahte kredi kartı olayıyla ilgili 2 kişinin İstanbul’dan kiraladıkları bir otomobille Konya Ereğli’de iki ayrı işyerinden toplam 3 bin YTL, Konya kent merkezinde ise iki ayrı işyerinden toplam 4 bin YTL’lik alışveriş yaptıkları öğrenildi. 
     Yakalanan G.K’nin "Sahte kredi kartı ile nitelikli dolandırıcılık ve bilişim suçundan" adliyeye sevk edildiği, diğer 2 şüphelinin ise yakalanmasına çalışıldığı bildirildi. 
     
</TEXT>
</DOC>
