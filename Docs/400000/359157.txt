<DOC>
<DOCNO> 359157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/ekonomi/aeko.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ikna olmadı, birinci gözden geçirme ertelendi 
</HEADLINE>
<TEXT>


Önceki gün gece yarısına kadar sürdürülen görüşmelerde ikna olmayan IMF, sosyal güvenlik reformunun yasalaşmadığı gerekçesi ile birinci gözden geçirmeyi erteledi 

EKONOMİ SERVİSİ 

Uluslararası Para Fonu IMF ile yeni stand - by anlaşması kapsamında yapılan birinci gözden geçirme ertelendi. Devlet Bakanı Ali Babacan, ertelemenin, sosyal güvenlik reformunu TBMM'den çıkarılmaması nedeni ile gerçekleştiğini söyledi. Gözden geçirme tamamlansaydı Türkiye yaklaşık 830 milyon dolarlık yeni bir kredi dilimi kullanacaktı. 
Erteleme açıklaması, dün sabah erken saatlerde, hem Hazine'den Sorumlu Devlet Bakanlığı'ndan hem de IMF kaynaklarından yapıldı. 

IMF, ikna olmadı 
Edinilen bilgilere göre önceki gün geç saatlere kadar Devlet Bakanı Ali Babacan ile IMF yetkilileri arasında sürdürülen görüşmede, Babacan, Meclis'in tatile girmesi nedeni ile geçirilemeyen reform yasasının, Meclis'in açılması ile birlikte geçirilmesi önünde bir engel olmadığını, gözden geçirmenin ertelenmemesini istedi. Ancak IMF yetkilileri, bu isteğini kabul etmedi. 
Bunun üzerine gözden geçirmenin ertelendiği duyuruldu. Babacan'ın açıklamasında, birinci gözden geçirme kapsamındaki yapısal ve makroekonomik hedeflerin, sosyal güvenlik reformu hariç tamamının tutturulduğunu, bundan sonraki çalışmaların program kapsamındaki gelecek döneme ilişkin hedeflere odaklanacağını bildirdi. Babacan tamamlanamayan gözden geçirmenin ne zamana ertelendiği konusunda bilgi vermedi. 
Bu erteleme ile birlikte birinci ile ikinci, veya ikinci ile üçüncü gözden geçirmenin birleştirilmesi veya tamamının takviminin ertelenmesi gerekecek. 

'Sosyal güvenlik reformu kilit önemde' IMF Birinci Başkan Yardımcısı Anne Kreuger, TBMM'nin sosyal güvenlik reformunu çıkarmadan tatile girmesi nedeniyle IMF yönetiminin birinci gözden geçirmenin ertelenmesi gerektiğine karar verdiğini açıkladı. 
Sosyal güvenlik reformunun, programın yapısal reform gündeminin kilit bir unsuru olduğunu bildiren Kreuger, yaptığı yazılı açıklamada Türkiye'nin ekonomik ve finansal performansının güçlü olmayı sürdürdüğünü, bütçe uygulamasının yolunda gittiğini ve büyüme ve enflasyon hedeflerinin ulaşılabilir olduğunu belirtti. 
Krueger, Merkez Bankası'nın yüksek sermaye girişlerinden avantaj sağlayarak programın hedefinin üzerinde bir döviz rezervi oluşturduğunu kaydetti. 

Ödevleri sıraladı 
Kreuger, programının öncelikllerini de şöyle sıraladı 
"Sosyal güvenlik yasası ve kamu yönetim yasasının onaylanması, gelir vergisi reformu, vergi idaresinin güçlendirilmesi, sosyal güvenlik alacaklarına ilişkin bir çerçevenin oluşturulması, enflasyon hedeflenmesini uygulamasına ilişkin teknik hazırlıklar ve devlet bankaları dahil, iddialı özelleştirme programının uygulanmasının sürdürülmesi." 
IMF Dış İlişkiler Sözcüsü Tom Dawson da açıklamasında Sosyal Güvenlik Reformu tasarısı çıkana kadar İcra Direktörleri'nin Türkiye için toplantı tarihi belirleyemeyeceğini söyledi. 

'Sonuçlar hedefe ulaşılacağını gösteriyor' Bakan Babacan, ekonomik program hedefleriyle ilgili gerçekleşmeler ve ekonomik gelişmelerle ilgili de bilgi verdi. Açıklamada şöyle denildi 
"İlk çeyrek büyüme rakamları, ekonomik aktivitenin yüzde 5 olan yıl sonu büyüme hedefi ile paralel olarak sürdüğünü göstermektedir. Enflasyondaki gelişmeler hedefe rahatlıkla ulaşılacağına işaret etmektedir. Kamu maliyesindeki başarılı performans devam ettirilmektedir." 

'Reformlar yasalaştı' 
Babacan şöyle devam etti 
"Konsolide kamu sektörü faizdışı fazlası hedefin 1.6 milyar YTL üzerine gerçekleşmiştir. Konsolide kamu sektöründeki sonuçlar daha da çarpıcıdır. Tüm bu gelişmeler, yıl sonu faiz dışı fazla hedefine güvenli bir şekilde ulaşılabileceğini göstermektedir. Gözden geçirme kriteri olan Bankacılık Kanunu kabul edildi. Kamu bankalarının özelleştirilmesi için spesifik stratejiler oluşturulmuştur. Yapısal reformlar, sosyal güvenlik reformu hariç tamamlanmıştır." 


</TEXT>
</DOC>
