<DOC>
<DOCNO> 386554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo04.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç'in son savaşı 
</HEADLINE>
<TEXT>


Trabzonspor'un hocası, yeni takımında işinin zor olabileceği şeklindeki soruya, "Ben savaş gördüm, daha kötüsü olamazdı. Savaş beni daha güçlü yaptı" yanıtını verdi 


Bordo - Mavili takımın teknik patronu Vahid Halilhodziç, takımda eksikler bulunduğunu, gerçek Trabzonspor'un ikinci yarıda ortaya çıkacağını söyledi. 
Boşnak hoca, düzenlediği basın toplantısında zorlu günlerin kendisini beklediği yorumu üzerine "Bosna'da savaş gördüm. Daha kötüsü olmaz. Savaş beni daha güçlü yaptı. Bir günde oradaki her şeyimi kaybettim. Sabah zengindim, akşam sadece üzerimdeki elbiseler vardı. Önemli olan en zor durumda güçlü olup, ayağa kalkmak. Taraftarımızdan sabır ve destek istiyoruz" diye konuştu. 
Üç büyük kulüpten daha başarılı olmak için takımın performansını artırmak zorunda olduklarını kaydeden Halilhodziç, "Sene sonuna kadar geldim ama 10 yıl kalacakmış gibi çalışıyorum" dedi. 
Halilhodziç, Gökdeniz'in ikinci bir şansı hak ettiğini de sözlerine ekledi. 

Tercümenin tercümesi 

Halilhodziç, sabahki idmanda sakatlığı bulunan Fabiano Eller ile konuşmak isteyince ilginç bir durum ortaya çıktı. Halilhodziç, milli takımdan dönen Adem Koçak'a Fransızca, bu oyuncu Brezilyalı oyuncunun tercümanı Burak Çengelci'ye Türkçe, Çengelci de Eller'e söylediklerini kendi diliyle aktardı. Düz koşu yapan Eller'in forma giymesi zor gözüküyor. Antrenmana milli futbolcu Hüseyin Çimşir de katıldı. Çek Milli Takımı'nda forma giyen Tomas Jun'un bugün takıma katılacağı bildirildi. 

'Hain değilim' 

Trabzonspor yönetiminin, Gökdeniz Karadeniz'e, kendi maçları sırasında rakip takım lehine bahis oynayıp, oynamadığını sorduğu ortaya çıktı. Ancak yıldız futbolcunun, "Kesinlikle böyle bir şey yok. Kendi maçıma bahis oynayacak kadar hain değilim. Bunlar uydurma şeyler. Çok çirkin söylentiler" yanıtını verdiği öğrenildi. Gökdeniz hafta başından itibaren idmanlara başlayacak. 


</TEXT>
</DOC>
