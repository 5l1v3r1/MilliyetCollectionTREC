<DOC>
<DOCNO> 351647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/dunya/dun02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokol onaylandı 
</HEADLINE>
<TEXT>


Rum Kesimi'nin 'Kıbrıs Cumhuriyeti' olarak tanımlandığı, Ankara Anlaşması'nı yeni üyelere genişleten protokolü imza sırası Ankara'da 

GÜVEN ÖZALP Lüksemburg UTKU ÇAKIRÖZER Ankara 


Lüksemburg'da bir araya gelen AB dışişleri bakanları, Ankara Anlaşması'nı yeni üyelere genişleten Uyum Protokolü'nü onayladı. Ankara'da ise Dışişleri Bakanı Abdullah Gül, Rum Kesimi'ni "Kıbrıs Cumhuriyeti" olarak tanımlayan belgenin Türkiye tarafından "Bir kaç gün içinde imzalanacağını" açıkladı. 
AB Genel İşler ve Dış İlişkiler Konseyi'nde onaylanan belge konusunda herhangi bir tartışma yaşanmazken, Birlik dışişleri bakanları Türkiye'nin onay verdiği metine sadık kaldılar. Dışişleri bakanlarının verdiği bu onayla birlikte Türkiye'nin mart sonunda protokol hakkındaki mutabakat mektubunu iletmesiyle AB içinde başlayan onay süreci tamamlanmış oldu. 
Türkiye, gelinen aşamada "düşük profilli" bir yaklaşım benimsenmesini istediğinden, protokolün mektup teatisi yöntemiyle imzalanmasını talep ediyor. Metnin imza düzeyinin de düşük tutulması öngörülüyor. Bu çerçevede Ankara'nın tercihi metne Türkiye'nin AB nezdindeki Daimi Temsilcisi Büyükelçi Oğuz Demiralp'in imza atması yönünde. 

Deklarasyon 
Türkiye'nin protokolü imzalarken bir de yazılı deklarasyon yapması öngörülüyor. Bu deklarasyonda ise Türkiye'nin Kıbrıs'a yönelik politikalarında herhangi bir değişiklik olmadığı dile getirilerek, üstü kapalı da olsa, imzanın tanıma anlamına gelmeyeceği vurgulanacak. Ankara'nın bu girişimi AB tarafından "tek taraflı girişim" olarak algılanıyor. 
Uyum Protokolü'nün imzalanmasıyla Ankara, gümrük birliği uygulamasını yeni üye ülkelere genişletecek. 

'Zirveye yetişmez' 

Milliyet'in sorusunu yanıtlayan Gül, "Birkaç gün içinde imzalayacağız. Hazırlıkları Brüksel Zirvesi'ne yetişmez ama zirvenin hemen ardından imzalayacağız" dedi. Gül, Rum Kesimi'nin belgenin imzasıyla yetinmediği ve TBMM'de 3 Ekim'e kadar onaylanması yönündeki talebine ise, "Öyle bir zaman kısıtlaması yok. Meclis yakında tatile girecek. Çıkması gereken önemli kanunlar var. Biz belgeyi normal görevimiz olarak Meclis'e sevk ederiz ancak tatilden önce onaylanacağını sanmıyorum. Zaten 17 Aralık kararına göre böyle bir zaman koşulu da bulunmuyor" yanıtını verdi. 


</TEXT>
</DOC>
