<DOC>
<DOCNO> 354383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko30.html </URL>
<DATE> 2005/06/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MÜSİAD Millete mal olmuş değerler, düşük değerlere satılmamalı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, Türk Telekom'un özelleştirilmesiyle ilgili olarak, ''Millete mal olmuş değerler düşük değerlere satılmamalıdır. Kamuoyu vicdanını rahatsız etmeyecek değerler olduğu takdirde bu özelleştirmeler tamamlanacaktır'' dedi. 
     MÜSİAD'ın ''2005 Türkiye Ekonomisi'' raporunun açıklandığı basın toplantısının ardından gazetecilerin soruların yanıtlayan Bolat, son dönemlerde Türkiye'ye yabancı yatırımcıların ilgisinin arttığını söyledi. 
     THY, Petkim halka arzında beklenenin üstünde talep olduğunu ifade eden Bolat, ''Türk Telekom'la ilgili bundan 1-2 yıl öncesine göre konuşulan değerlerin çok çok üzerinde değerler konuşulmaya başlandı. Bu önemli ve millete mal olmuş değerler düşük değerlere satılmamalıdır. Kamuoyu vicdanını rahatsız etmeyecek değerde olduğu takdirde bu özelleştirmeler tamamlanacaktır'' dedi. 
     Bir başka soru üzerine de Bolat, hükümetin iş dünyası ile temaslarını azalttığı kanaatini paylaşmadığını belirtti. 
     Bolat, ''Önümüzdeki hafta ekonomi raporumuzu Ankara'ya, hükümete götürüyoruz. Sayın Başbakanımızdan, ekonomiyle ilgili bakanlarımızdan ve muhalefet partilerinin başkanlarından randevular aldık'' diye konuştu. 
     
     ''GEREKSİZ POLEMİK MEYDANA GETİRİLDİ'' 
     Başmüzakereci yardımcılığı konusundaki tartışmaların hatırlatılması üzerine de Bolat, burada gereksiz bir polemik meydana getirildiğini söyledi. 
     Ömer Bolat, şunları kaydetti 
     ''Son bir kaç haftadır başmüzakereci yardımcılığı şeklinde bir tartışma suni bir şekilde gündeme geldi. O konunda biz şu açıklamayı yapmıştık müzakere heyeti siyasi otorite ve bürokrasi içinden kurulacak ama iş dünyasıyla da yakın bir istişare içinde olunması lazım. Bu anlamda müzakere heyetinin yanında iş dünyası kuruluşlarının temsilcilerinden oluşacak TOBB çatısı altında bir Danışma Kurulu oluşturulmalı ve MÜSİAD olarak da biz bu danışma kurulunda yer almak istiyoruz demiştik. Geçen hafta Sanayi ve Ticaret Bakanımız da TOBB şemsiyesi altında böyle bir Danışma Kurulu oluşturulacağını ve bizim gibi kurumların da bu çatı altında görev yapacağını ifade etti. Akl-ı selim budur bunun dışında tartışmayı uzatmak gereksizdir, polemiktir, suni gündem yaratmaktır.'' Son 2.5 yıldır Türkiye'nin istikrarlı bir ortam içinde toparlanma sürecine girdiğini, bunun özellikle orta direk denen kesimin ciddi fedakarlıkları ile ciddi bedel ödenerek gerçekleştirildiğini söyleyen Bolat, artık hükümetin orta direğin güçlendirilebileceği ve gelir adaletsizliğinin azaltılabileceği programlara odaklanması gerektiğini vurguladı. 
     
</TEXT>
</DOC>
