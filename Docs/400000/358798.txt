<DOC>
<DOCNO> 358798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/ekonomi/eko06.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Konsorsiyumla Erdemir'e girebiliriz 
</HEADLINE>
<TEXT>


EKONOMİ SERVİSİ 

Türkiye Odalar ve Borsalar Birliği TOBB Başkanı Rifat Hisarcıklıoğlu, Erdemir özelleştirilmesine katılmak isteyen girişimci grubun, TOBB'un ortaklığına ihtiyaç duyması halinde konunun değerlendirilerek ortak olunabileceğini söyledi. 
Müstakil Sanayici ve İşadamları Derneği MÜSİAD yönetimi ve üyeleriyle ekonomi ve reel sektörün ele alındığı toplantıda bir araya gelen Hisarcıklıoğlu, Türkiye'de faaliyet gösteren yabancı ortaklı firmaların da içinde yer aldığı 25 şirketin Erdemir özelleştirmesinde bir araya gelmek istediğini kaydederek, şöyle devam etti 
"TOBB bu girişimci grubu bir araya getirme, koordinasyon sağlama rolünü üstleniyor. Eğer, Erdemir özelleştirilmesine katılmak isteyen girişimci grup, TOBB'un ortaklığına ihtiyaç duyarsa TOBB Yönetim Kurulu'nda konu değerlendirilerek ortak olunabilir ama esasında şu anda oynadığımız rol sadece koordinasyon görevi." 

'Telekom'da şart eşitti' 
Türk Telekom konusundaki soruları da yanıtlayan Hisarcıklıoğlu, ihalede eşit şartlardaki rekabet ortamında tekliflerin verildiğini belirterek, "İhalede en son gelmiş olunan rakam bu ise o zaman verilmesi lazım. Yoksa inandırıcılığınızı kaybedersiniz" dedi. Türk Telekom'un "özelleştirilip özelleştirilmemesi" yönündeki tartışmalara da değinen Hisarcıklıoğlu, "Devlet eliyle yapacağınız her işin sonu hüsran" dedi. 
Hisarcıklıoğlu, büyümedeki yavaşlamaya karşın ithalatın artış hızının yavaşlamadığını da belirterek, "Demek ki ekonomide yolunda gitmeyen bir şeyler var" diye konuştu. 




</TEXT>
</DOC>
