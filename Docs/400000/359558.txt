<DOC>
<DOCNO> 359558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo12.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpekçinin Yaşar 
</HEADLINE>
<TEXT>


HAKAN DİLEK 


Büyük usta Rıfat Ilgaz öleli tam 12 sene olmuş. 12. yılda bir yıldız gibi kaydığında gökyüzünde, onun futbola teşne bir yazısı geldi aklıma. Bir de "kastamonuspor.com"da yer alan "Top taşıyan sprinter bir golcü alacağız " haberi. 1960'lar.. Kastamonuspor futbol takımında o dönem bir rehavet başlamış ve bu durumun ortadan kalkmasına yol açacak önlemler aramış yöneticiler. Takım koşmuyor, pres yapmıyor, bir bananecilik, bir adam sendecilik.. Oooo almış başını gidiyor. 'Yok' diyor yöneticiler, 'bu böyle olmayacak Bize sıkı pres yapan, koşan ve taraftarda heyecan yaratacak bir adam lazım.' Çok geçmiyor idarecilerden biri Kastamonu'nun bütün mektuplarını aynı gün ve saatte büyük bir süratle dağıtan nam - ı diğer postacı Köpekçinin Yaşar'ı kestiriyor gözüne. -ki çok koştuğu ve hızı dolayısıyla bu lakap verilmiş ona- Yaşar sıkı yürüyüşçü, koşucu... Heyecanı yaratsa yaratsa bu adam yaratır ve takımı ateşler diye düşünüyorlar. 
Uzun pazarlıklardan ve naz eden Yaşar'ın inadını kıracak önerilerden sonra bayrak öpülüyor fotolar çektiriliyor Kastamonu Postası için ve belediye hoparlöründen anons yaptırılıyor bütün kente müjdeli haberi vermek için "Dikkat Dikkat Köpekçinin Yaşar Kastamonuspor formasıyla fır dönecektir " Yetmiyor davullu müjdeci giriyor devreye "Kastamunu formasıynan davul gibi patlatacak topları " 
Neyse beklenen gün geliyor ve Köpekçinin Yaşar takımıyla birlikte arz - ı endam ediyor Kastamonu Gazi Stadyumu'nda. Maç başlıyor ve iyi oynuyor karşı takım. Rehavet yemiş bitirmiş Kastamonuspor'u. Köpekçi için toplanan tezahürat grubu şöyle bir silkiniyor önce ve sonrası mal m "Köö -Pek -cii, Köö -Pek -cii, Dep dep dep dep " 
Köpekçi tamam der gibi bakıyor tribünlere önüne bir top atılıyor ve başlıyor bizim sprinter koşmaya aman ne koşu. Galyalılar'ın Asterix'i gibi postacı Yaşar. İlk gol rakiplerin şaşkın bakışları arasında yazılıyor yeni golcümüzün ve Kastamonuspor'un hanesine. Sonra... Sonrası "Bir, iki, üç, dört yetmez " tiradı tribünlerin. Yetmez hakikaten ve dört farkla biter maç. Eh işte Rıfat usta, büyük ustası Türkçemin... Sen gideli tam 12 yıl olmuş. 1986'da Merter'deki buluşmamızda "Dilini geliştir Annenden öğrendiğinle kalma " demiştin. Dili geliştirmek nedir, rehavet nasıl bir şeydir rehavete kapılmış bir ekipte Köpekçinin Yaşar gibi olmak ne anlama gelir, hepsini anladım.. Oyununun güzelliğine ve sana hürmetle... 


</TEXT>
</DOC>
