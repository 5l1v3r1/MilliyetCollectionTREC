<DOC>
<DOCNO> 396669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun20.html </URL>
<DATE> 2005/11/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Amerikalı kovboylar da artık kalaşnikof kullanıyor 
</HEADLINE>
<TEXT>

     Gerilla silahı kalaşnikof tüfekleri artık ABD'deki kovboylar tarafından da kabul görüyor. 
     İngiliz Telegraph gazetesinin haberine göre, ABD'nin Meksika sınırına yakın yaşayan günümüz kovboyları, özellikle ağır silahlarla donanmış Meksikalı insan ve uyuşturucu kaçakçılarına karşı korunmak için Rus kalaşnikof marka tüfekleri tercih ediyorlar. 
     2005'in ''Vahşi Batısı''nda kovboyların artık Winchester marka tüfek ve at yerine kalaşnikof marka yarı otomatik tüfekle 4x4 arazi araçlarını kullandıklarını yazan gazete, bölgede son yıllarda insan ve uyuşturucu kaçakçılığının giderek artmasıyla buralarda yaşayan Amerikalıların da daha fazla silahlandıklarını bildirdi. 
     Arizona'nın güneyindeki Sonoran çölünde Meksika sınırına yakın bir yerde gümüş madeni bulan Roger McCaslin adlı Amerikalı, ailesini ve madenini Meksikalı çetelerden korumak için kalaşnikof tüfeklerle silahlandıklarını belirtiyor. 
     ABD Başkanı George W. Bush'un da muhafazakarların desteğini yeniden kazanma çabaları çerçevesinde gelecek günlerde sınır güvenliğiyle ilgili yeni girişimini açıklaması bekleniyor. 
     
</TEXT>
</DOC>
