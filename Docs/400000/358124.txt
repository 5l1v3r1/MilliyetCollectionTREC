<DOC>
<DOCNO> 358124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur13.html </URL>
<DATE> 2005/07/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Düğün çıkışı kaza Gelin ve damat ağır yaralı 
</HEADLINE>
<TEXT>

     Mustafa İNSAN MERSİN, DHA 

      MERSİN’de, düğün çıkışı meydana gelen trafik kazasında gelin 25 yaşındaki Şenay Baykan, damat 30 yaşındaki Talat Baykan ile yeğenleri 1 yaşındaki Mahir Göktuğ ağır yaralandı. 
     Kaza, Okan Merzeci Bulvarı Mezarlık Kavşağı’nda meydana geldi. Güney1 Düğün Salonu’nda gece yapılan yapılan düğün töreninin ardından gelin Şenay Baykan ve damat Talat Baykan’ı otele götüren 32 yaşındaki Bahadır Baykan yönetimindeki 33 FS 639 plakalı otomobil, Mezarlık Kavşağı’na geldiğinde 30 yaşındaki Hüseyin Altınbaş yönetimindeki 33 DC 852 plakalı minibüsle çarpıştı. 
     Kazada, gelin, damat ve yeğenleri Mahir Göktuğ ağır yaralanırken, Bahadır Baykan ile otomobilde bulunan 24 yaşındaki Mehtap Baykan ve 22 yaşındaki Bengül Baykan ise hafif yaralandı. Mersin Devlet Hastanesi’ne götürülen yaralılardan damat Talat Baykan, gelin Şenay Baykan ve Göktuğ’un sağlık durumlarının ciddi olduğu bildirildi. 
     Minibüs şoförü gözaltına alınırken, hastaneye akın eden gelin ve damadın yakınları sinir krizi geçirdi. Kazayla ilgili soruşturma sürdürülüyor. 
     
</TEXT>
</DOC>
