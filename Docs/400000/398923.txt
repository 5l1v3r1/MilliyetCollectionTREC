<DOC>
<DOCNO> 398923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun45.html </URL>
<DATE> 2005/11/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Soyer Lokmacı Barikatını açacağız... 
</HEADLINE>
<TEXT>

     KKTC Başbakanı Ferdi Sabit Soyer, Lefkoşa'daki Lokmacı Kapısı'nın açılması için üzerlerine düşeni yapacaklarını ve kapıyı açacaklarını söyledi. 
     Başbakan Soyer, bir heyeti kabulü sırasında, gazetecilerin, Lokmacı Kapısı'nın açılmasına verdiği desteği geri çeken ve Türk tarafının faaliyetlerini BM'ye şikayet eden Rum yönetiminin tutumunu hatırlatması üzerine, şöyle konuştu 
     ''Verecek cevabım var, şikayeti yapsın. Biz yolumuzu yürümeye devam edeceğiz, çünkü bu Lokmacı barikatını açacağız. Herhangi bir şekilde iki toplumun temas etmesini istemeyen siyasetinin bir sonucudur bu. Biz, daha evvel alınan kararlar doğrultusunda, Lokmacı barikatının açılması için üstümüze düşen her şeyi yerine getireceğiz.'' 
     
     ''BUNUN ADINA BİZANS SİYASETİ DENİR'' 
     Başbakan Soyer, Rum basınına, ''Rum tarafının Annan Planı ile ilgili değişiklik önerileri'' diye yansıyanların, ''Rum yönetiminin küçük bir politik manevrasından öte bir şey olmadığını'' belirterek, ''Bununa adına Bizans siyaseti denir'' dedi. 
     Rum basınında çıkan, ''Rum tarafının BM'ye sunduğu önerileri'' de değerlendiren Soyer, basına ''öneriler'' diye yansıyanların, BM Genel Sekreteri Kofi Annan'ın eski yardımcısı Kirean Prendergast'ın Kıbrıs'a yaptığı ziyarette Rumların sözlü olarak ilettiği görüşler olduğunu belirtti. 
     BM Genel Sekreteri'nin, Annan Planı'nın felsefesi ve özüne sadık kalınarak listelenmiş değişiklik önerilerini yazılı olarak istediğini, fakat Rum tarafının bunu yerine getirmediğini kaydeden Soyer, ''Rum basınına sızdırılan hadise, BM'nin ve dünyanın kendinden beklediğini yerine getirdiği izlenimini vermeye dönük küçük bir politik manevradan öte bir şey değildir. Bunun adına tarihte 'Bizans siyaseti' denmektedir. Bu onun bir parçasıdır'' diye konuştu. 
     Soyer, sözlü olarak ortaya konan görüşlerin, Annan Planı'nın özüne ve felsefesine aykırı olduğunu ifade ederek, ''Çünkü Kıbrıs Türk halkının siyasi eşitliğine, toplumsal varlığına karşıtlığı içeren bir görüşler bütününü taşımaktadır ve Kıbrıs'ın siyasal gerçekliğiyle uyum sağlamayan içeriktedir. Bu sözlü görüşler, O'nun, Rum lider Tasos Papadopulos'un Annan Planı'nı öldürmek istediğinin açık delilidir. Kıbrıs Türk tarafı olarak da, bizim böyle bir tavrı tasvip etmemiz, mümkün ve olanaklı değildir'' dedi. 
     
</TEXT>
</DOC>
