<DOC>
<DOCNO> 355439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo15.html </URL>
<DATE> 2005/06/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Galatasaray'da tatil bitiyor... 
</HEADLINE>
<TEXT>

     Galatasaray, Birinci Süper Futbol Ligi'nde 2005-2006 sezonunun hazırlıklarına yarın İstanbul'da start verecek. 
     Florya Metin Oktay Tesisleri'nde toplanacak sarı-kırmızılılılar, teknik direktör Eric Gerets yönetiminde ilk antrenmanını sabah saatlerinde yapacak. 
     Sarı-kırmızılıların ilk antrenmanına, evliliği nedeniyle izinli olan Volkan Arslan ve Kamerun'da evlenecek Rigobert Song'un yanısıra, 15. Akdeniz Oyunları için Olimpik Milli Takım ile İspanya'da bulunan Cafercan Aksu ve Arda Turan'ın katılmayacağı açıklandı. 
     Teknik heyet ve futbolcuların antrenman sonrası tesislerde yönetim kurulu üyeleriyle öğle yemeği yiyecekleri, akşam da sarı-kırmızılı futbolcu Volkan Arslan'ın düğününe katılacakları bildirildi. 
     
     1 TEMMUZ'DA HOLLANDA'YA GİDİYORLAR 
     Yeni sezon hazırlıklarına İstanbul'da başlayacak Galatasaray, kamp için 1 Temmuz Cuma günü Hollanda'ya gidecek. 
     Pazartesi ve salı günü çift antrenman yapacak futbolcuların, Bakırköy Acıbadem Hastanesi'nde gruplar halinde sağlık kontrolüllerinden geçecekleri, 1 Temmuz Cuma sabahı da özel bir uçakla 15 günlük kamp için Hollanda'nın başkenti Amsterdam'a gidecekleri bildirildi. 
     Çalışmalarını Amsterdam'a 90 kilometre uzaklıktaki Hoenderloo'da sürdürecek sarı-kırmızılılar, 6 Temmuz Çarşamba günü FC Panningen, 9 Temmuz Cumartesi günü BV Borussia Dortmund, 12 Temmuz Salı günü Roda JC Kerkrade ve 15 Temmuz Cuma günü de FC Heusden takımlarıyla hazırlık maçı yapacak. 
     Galatasaray kafilesi, 16 veya 17 Temmuz'da yurda dönerek çalışmalarını İstanbul'da sürdürecek. 
     
</TEXT>
</DOC>
