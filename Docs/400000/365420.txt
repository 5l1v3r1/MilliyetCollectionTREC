<DOC>
<DOCNO> 365420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy18.html </URL>
<DATE> 2005/07/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
DSP'den iki "Vahdettin" istifası daha... 
</HEADLINE>
<TEXT>

     Eski Kültür Bakanı Suat Çağlayan ile eski Devlet Bakanı Erdoğan Toprak, DSP’den istifa ettiler. 
     Çağlayan ve Toprak, istifaları ile ilgili yaptıkları ortak açıklamada, ekonomik ve sosyal sorunlar ağırlaşırken, ülke bütünlüğü, ulusal birlik ve laik Cumhuriyete karşı saldırıların giderek yoğunluk kazandığını ifade ettiler. 
     Lozan’ın yeniden tartışmaya açıldığını, laik, demokratik Türkiye Cumhuriyeti’nin ılımlı bir İslam Cumhuriyeti haline getirilerek, Büyük Ortadoğu Projesi’nin bir parçası yapılmaya çalışıldığı savunulan açıklamada, şunlar kaydedildi 
     "Bunlara karşın DSP ise sol kimliği ile bağdaşmayacak biçimde din tartışmalarının içine sokulmakta, Cumhuriyetin ve ulus devletinin kuruluşunun yeniden tartışılmasına neden olacak çıkışlarda taraf olmaktadır. Özellikle parti yönetiminin, ’Din elden gidiyor’ ve ’Son Padişah Vahdettin ile ilgili tarihi gerçeklerle bağdaşmayan açıklamalara’ taraf olması konusundaki tavrını, DSP’nin benimsediğimiz kimliği ile bağdaştıramıyoruz. 
     DSP kendisinin dışında oluşan bu tartışmalardan bir türlü bağımsız kimlik sergileyememekte ya bazı söylemleri savunmakta ya da bazılarının kişisel görüşlerini parti görüşü olarak kamuoyuna yansıtmaktadır." Açıklamada, güçlü bir sol partiye her zamankinden fazla gereksinim bulunduğuna dikkat çekilerek, DSP’nin sergilediği tavırlarla bu gereksinimi karşılayamayacağı ifade edildi. 
     Eski Bakanlar Zekeriya Temizel ve Hikmet Uluğbay da bir süre önce DSP’den istifa etmişlerdi. 
     
</TEXT>
</DOC>
