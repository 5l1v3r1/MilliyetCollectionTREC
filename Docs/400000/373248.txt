<DOC>
<DOCNO> 373248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/eko09.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özerklik zedelendi borsaya açılsın' 
</HEADLINE>
<TEXT>


EBRU SUNGUR 

İsdemir'in olağanüstü genel kurulu dün Ankara'da toplandı. Genel kurulda, şirketin ana sözleşmesinin bazı maddeleri değiştirilerek ana sözleşmeye iki geçici madde eklendi. Buna göre, İsdemir hisseleri "A" ve "B" grubu olarak ikiye ayrıldı. Toplam 750 milyon YTL'lik sermayenin 20 milyon YTL'lik bölümü A grubu olarak belirlendi. Erdemir'e ait A grubu hisseler üzerinde Özelleştirme Yüksek Kurulu'nca aksine bir karar alınıncaya kadar ÖİB adına intifa hakkı tesis edildi. 
Çelik - İş Sendikası İskenderun Şubesi Başkanı Cengiz Gül, kararın özerkliği zedelediğini savundu. Genel kurul kararlarına muhalefet şerhi koydurduklarını ve kararların oybirliği ile değil, oy çokluğuyla alındığını belirten Gül, "Özerk yapı korunamadığı için geleceği karanlık görüyorum. Özerkliğin darbe alması, şirketin, dolayısıyla hissedarı olan işçilerin zarar etmesine yol açabilir. Genel kurulda yüzde 11'lik işçi hissesinin borsaya açılmasını önerdik" dedi. 


</TEXT>
</DOC>
