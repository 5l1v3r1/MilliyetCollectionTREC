<DOC>
<DOCNO> 373355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko01.html </URL>
<DATE> 2005/08/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
GAP'tan tekstil ihracatı, 10 yılda 10 kat arttı... 
</HEADLINE>
<TEXT>

     GAP bölgesinden tekstil ve hammaddeleri ihracatı, son 10 yılda yaklaşık 10 kat arttı. 
     Güneydoğu Anadolu İhracatçı Birlikleri verilerine göre, bölge illerinden Ocak-Temmuz 2005 döneminde toplam 618 milyon 378 bin dolarlık tekstil ve hammaddeleri ihraç edildi. Bölge illerinden 1995 yılının aynı döneminde tekstil ve tekstil hammaddeleri ihracatı 62 milyon 200 bin dolar olarak gerçekleşmişti. 
     Ocak-Temmuz 1995 ve Ocak-Temmuz 2005 dönemleri itibarıyla bölge illerinden tekstil ve hammaddeleri ihracatı yüzde 924 oranında, bir başka ifadeyle yaklaşık 10 kat arttı. 
     Bölge illerinden halen çok sayıda ülkeye, makine halısı, çeşitli türden iplik, ev tekstili, dokuma ve konfeksiyon ürünleri ile sanayi mamulü tekstil ürünleri ve tekstil hammaddeleri dışsatımı yapılıyor. 
     Bölgedeki tekstil işletmeleri şimdilerde, ürün kalitesine ve modern pazarlama tekniklerini kullanmaya verdikleri önem yanında daha çok marka yaratarak dünya tekstil ticaretinden aldıkları payı artırmaya, tekstil ve tekstil hammaddeleri ihracatındaki artışa süreklilik kazandırmaya çalışıyor. 
     
     TAKDİR EDİLECEK BİR BAŞARI 
     Güneydoğu Tekstil ve Hammaddeleri İhracatçıları Birliği Başkanı Ali Küçükkınacı, tekstil ihracatındaki artışın, bölgedeki girişimcilerin dişinden tırnağından artırdığı parasal birikimi ve devletin sağladığı desteği yatırıma ve döviz girdisine dönüştürmede ne denli başarılı olduğunun en açık göstergesi olduğunu belirtti. 
     Tekstil ihracatında 10 yılda sağlanan 10 katlık artışın, Türkiye'de ve dünyada ciddi ekonomik krizlerin yaşandığı, zaman zaman tekstilcilerin feryatlarına ülkeyi idare edenlerin kulak tıkadığı bir zaman diliminde gerçekleştirildiğinin de asla gözardı edilmemesi gerektiğini vurgulayan Küçükkınacı, sözlerini şöyle sürdü 
     ''Bölge tekstil ihracatında sağlanan ve her türlü övgüye ve takdire layık bu gelişmede Gaziantep'in başrolü oynadığını kimse inkar edemez. Gaziantepli girişimci kendisi için dezavantajlı bir coğrafik bölgede yer almasına karşın kendi ilinde önemli ve modern tekstil işletmeleri kurarak, ürettiği kaliteli ürünleri dünyadaki tüm pazarlarda satarak bölge tekstil ihracatının sıçrama yapmasını sağlamakla kalmamış, bölgesindeki diğer illerde de tekstil sektörünün gelişmesine önderlik etmiştir.'' Küçükkınacı, bölgede sanayileşmenin Gaziantep'teki tekstil sektörü yatırımları sayesinde hayat bulduğuna dikkati çekerken, bölgedeki işadamlarının dile getirdiği sorun ve sıkıntılar değerlendirilirken yaşanan bu gerçeklerin gözardı edilmemesi gerektiğini vurguladı. 
     
</TEXT>
</DOC>
