<DOC>
<DOCNO> 364494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur48.html </URL>
<DATE> 2005/07/26/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Çaldıran'da 77 yabancı uyruklu kişi yakalandı... 
</HEADLINE>
<TEXT>

     Van’ın Çaldıran ilçesinde, yasadışı yollardan yurda giriş yapan yabancı uyruklu 77 kişi yakalandı. 
     AA muhabirinin aldığı bilgiye göre, ilçenin Soğuksu köyünde devriye görevi yapan jandarma ekipleri, Uzunyol mezrası yakınlarındaki arazide yaya olarak ilerleyen bir grubu şüphe üzerine durdurdu. 
     Yapılan kimlik kontrollerinde, gruptaki Pakistan uyruklu 32, Bangladeş uyruklu 5 kişinin yasadışı yollardan yurda giriş yaptıkları belirlendi. 
     Jandarma ekipleri, ilçenin Sarıçimen köyü kırsalında ise Pakistan uyruklu 40 kişiyi yasadışı yollardan yurda giriş yapmak isterken yakaladı. 
     Yetkililer, "Pasaport Kanunu’na Muhalefet ve Sınır İhlali" suçundan gözaltına alınan yabancı uyrukluların yasal işlemlerinin ardından sınır dışı edileceğini bildirdi. 
     Olayla ilgili soruşturmanın sürdürüldüğü belirtildi. 
     
</TEXT>
</DOC>
