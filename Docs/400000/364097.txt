<DOC>
<DOCNO> 364097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy07.html </URL>
<DATE> 2005/07/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Eski parlamenterden İngilizlere bir PKK anısı 
</HEADLINE>
<TEXT>

     Eski Parlamenter Rahmi Kumaş, 1998 yılında BM Türk Derneği Başkanı olarak katıldığı bir BM Dernekleri toplantısında PKK’yı "Özgürlük Savaşçıları" diye niteleyen İngiliz ve Alman temsilcilerle tartışmasını hatırlatarak, "Onlara terör sizi de vurur demiştim. Şimdi Londra’yı vurdu. Çok üzücü ama kendilerine dünaydım demek zorundayım" dedi. 
     Rahmi Kumaş, ANKA’ya yaptığı açıklamada, "terör" tartışmasının BM Türk Derneği’nin Başkanı olarak katıldığı 2 Kasım 1998’de Viyana’da yapılan Birleşmiş Milletler Dernekleri Dünya Federasyonu WFUNA Avrupa Bölge Toplantısı’nda yaşandığını bildirdi. 
     Kumaş, gündemde Türkiye’nin bulunduğu toplantı sırasında söz alan Almanya temsilcisinin PKK’yı "Özgürlük Savaşçıları" diye nitelediğini, İngiltere temsilcisinin de buna destek verdiğini belirtti. Kumaş, bunun üzerine kendisinin söz alarak PKK’ya "Özgürlük Savaşçısı" denmesinin kabul edilemeyeceğini belirterek, "Teröre özgürlük savaşı derseniz, bu prim vermek olur. Terörün kimi ne zaman vuracağı belli olmaz. Yarın gelir sizi de vurur" dediğini kaydetti. 
     Kumaş, toplantı süresince İngiliz ve Alman temsilcilerinin tezlerinde ısrarlı olduklarını, toplantı sonucunda ise Türkiye’de de bir bölge toplantısı yapılması kararı alındığını bildirdi. Bu toplantı için İçişleri Bakanlığı nezdinde girişimlerde bulunup hazırlıklar yaptıklarını anlatan Kumaş, "Ancak tam toplantı yapılacakken bu kez yine İngiliz ve Almanlar ’Sizde Kürt hakları yok’ diyerek toplantıyı engelledi. Biz de o zaman yine ’Bizde Kürt Türk ayrımı yok. Hepsi eşit vatandaş’ diyerek karşı çıktık ancak toplantı yapılamadı" diye konuştu. 
     Kumaş, Londra’da gerçekleşen son saldırıların bu tartışmayı kendisine hatırlattığını belirterek, "O zaman terör Avrupa’yı da vurur diye uyarmıştık. Şimdi Londra’yı vurdu. Çok üzücü. Ama kendilerine maalesef günaydın demek zorundayım" dedi. 
     
</TEXT>
</DOC>
