<DOC>
<DOCNO> 383150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo09.html </URL>
<DATE> 2005/10/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çalımbay Para ve ün peşinde değilim... 
</HEADLINE>
<TEXT>

     Beşiktaş Teknik Direktörü Rıza Çalımbay, kendisi için Beşiktaş'ın başarısının her şeyden önce geldiğini ifade ederek ''Para ve ün peşinde değilim'' dedi. 
     BJK TV'ye açıklamalarda bulunan Çalımbay, göreve başladığından bu yana kendisi hakkında eleştirilerin sürdüğünü belirterek, ''Hemen 'Rıza hoca şöyle, Rıza hoca böyle' dediler. Taa ki 4-3'lük Fenerbahçe maçına kadar. Bu maçta herkes sustu. Ne zaman bir mağlubiyet aldık, tekrar olaylar gündeme geldi. Bunlar normal, daha da çıkarılacak, olacak. Ben şu anda görevimin başındayım, Beşiktaş'ın başarası için bütün her şeyimi ortaya koyuyorum. Elimden geleni yapıyorum. İlerisi neyi gösterir, bilmiyorum. Ama şu anda ben buradayım ve Beşiktaş için çalışıyorum'' diye konuştu. 
     ''Ben burada para ve ün peşinde değilim'' diyen Çalımbay, Beşiktaş'ta futbolcu olarak tatmadığı hiçbir şeyin olmadığını belirterek, şunları söyledi 
     ''İsmime isim katmama gerek yok. Zaten her şeyim belli. Kendimi ispat etme gibi bir düşüncem yok. Camiada bilinen insanız. Burada en çok şampiyonluk gören bir insanım, en çok formasını giyen insanım. Yeni bir şey kazanmaya ihtiyacım yok. Benim amacım futbol hayatımda kazandığım şampiyonlukları, başarıları yeniden Beşiktaş'a kazandırmak.'' 
     
     ''ZARAR VERDİĞİMİ ANLADIĞIMDA GİDERİM'' 
     Rıza Çalımbay, son günlerde yaşanılanların kendilerini yıpratığı gibi gözüktüğünü dile getirerek, ''Ancak bir bakıma aklımızı başımıza getirdi'' dedi. 
     Çalımbay, şöyle devam etti 
     ''Aklımız zaten başımızda, ama bunların hepsinden bir ders aldık. Burada kaldığımız müddetçe Beşiktaş'a elimizden gelen her şeyi yapmak istiyoruz, yapıyoruz da, bundan herkes emin olabilir. Ne zaman Beşiktaş'a bir zararımız olur, kimsenin bağırmasına çağırmasına gerek yok, biz kendimiz gideriz. Çünkü biz Beşiktaşlıyız, bizim için önemli olan her şeyden önce Beşiktaş'ın başarısıdır.'' Kendisini burada camianın desteğinin tuttuğunu anlatan Rıza Çalımbay, ''Camiadan destek almasam, yönetim, taraftarlar bana sahip çıkmasaydı, kopar giderdim. Onların sayesinde görevimin başındayım şu anda. Herkes şunu bilsin, ben ve ekibim canımızı dişimize takarak çalışıyoruz. Antrenman olsun, diğer konular açısından olsun, en iyisini yapıyoruz'' şeklinde konuştu. 
     
     ''AVRUPA, LİGDEN DAHA ÖNEMLİ'' 
     Genç teknik adam, kendisi için Avrupa'da başarılı olmanın, ligden daha önemli olduğunu belirterek, ''Bu herkese ters gelebilir, ancak Beşiktaş en az Galatasaray kadar Avrupa'da sesini duyurmalı'' dedi. 
     Bunun kendisinin en büyük isteklerinden biri olduğunu anlatan Çalımbay, şunları söyledi 
     ''Beşiktaş'ın Avrupa'da çok çok başarılı olmasını istiyorum. Herkese ters gelebilir ama bence Avrupa'da başarılı olmak ligden daha önemli. Beşiktaş nasıl olsa, öyle ya da böyle şampiyon olur, bu sene olmazsa başka sene olur. Bence Beşiktaş'ın da bir Galatasaray gibi Avrupa'da söz sahibi olması lazım. En az oraya kadar gelmesini istiyorum. En büyük hedefim o.'' Rıza Çalımbay, bir aksilik olmaması halinde kesinlikle UEFA Ligi'nde gruplardan çıkacaklarını iddia ederken, 3 kulvarda mücadele edeceklerini ve tüm oyuncuları aynı şekilde formda tutmak zorunda olduklarını vurguladı. 
     Malmö maçıyla Avrupa'da yeni bir başlangıç yaptıklarını kaydeden Çalımbay, ''Yepyeni bir lig, Avrupa Ligi başlayacak. Ben Avrupa için çok iddialıyım. UEFA Kupası'nda çok iyi yere geleceğiz, gruplardan çıkacağız'' dedi. 
     
     ''TARAFTAR YOULA'YA SAHİP ÇIKSIN'' 
     Çalımbay, bu olumlu havayı lige yansıtmayı istediklerini kaydederek, burada taraftarlara büyük iş düştüğünü anlattı. 
     Taraftarların bugüne kadar kendilerine çok büyük destek verdiğini vurgulayan Rıza Çalımbay, aynı zamanda yeni transfer Youla'ya da sahip çıkmalarını istedi. 
     Çalımbay, Gineli futbolcunun Beşiktaş'ın en büyük transferlerinden birisi olduğunu kaydederek, şöyle konuştu 
     ''Kendisinin büyük bir desteğe ihtiyacı var. Genç bir oyuncu, henüz 24 yaşında ve ister istemez telaş, panik yapıyor. Ona yardımcı olmaları lazım. Ona ve Veysel'e biraz daha destek olurlarsa, iyi olur. Youla Gençlerbirliği'ndeyken her takımın korktuğu ve tutulması zor bir oyuncuydu. Orada çok rahat oynuyordu, üzerinde baskı yoktu. Burada taraftar baskısı var, genç olduğu için de bazen etkileniyor. Her açıdan zorlanıyor. Sahip çıkılıp, manevi açıdan desteklenirse çok daha iyi olacak.'' 
     
</TEXT>
</DOC>
