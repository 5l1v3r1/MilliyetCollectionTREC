<DOC>
<DOCNO> 374410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy12.html </URL>
<DATE> 2005/08/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP'li Gülle'den silahla eğlenmeye tepki... 
</HEADLINE>
<TEXT>

     AK Parti Genel Başkan Yardımcısı Akif Gülle, eğlencenin ve kutlamanın, makul ve meşru yollardan yapılması gerektiğini, masum insanların canına kıymaya kadar varan davranışların hiçbir şekilde kabul edilemeyeceğini belirterek, "Müessif olayların devam ediyor olması, başka tedbirleri de gerekli kılmaktadır" dedi. 
     Gülle, yaptığı yazılı açıklamada, son günlerde, bilinçsiz eğlence anlayışından kaynaklanan üzücü olaylar yaşandığını anımsattı. 
     Gelişigüzel ve kanun dışı kullanılan silahlardan dolayı ölüm, yaralanma ve acı sonuçları olan olaylar meydana geldiğine işaret eden Gülle, "Kanunsuz silah kullanma, aşırı gürültü çıkarma, yüksek müzik dinleme, rahatsız edici görüntüler sergileme ve çevreye rahatsızlık verme gibi kabul edilemeyecek davranışlarda bulunmak, maalesef düğün, uğurlama ve benzeri kutlamalarda yaşanmaktadır" dedi. 
     Gülle, ölçüsü kaçırılmış her fiil gibi bu tür davranışların da toplum vicdanını rahatsız ettiğinin açık olduğunu ifade etti. 
     Bu tür davranışların, medeniyet ve ilerleme yolunda kuvvetli bir kararlılığı olan Türkiye’nin imajına da gölge düşürdüğünü vurgulayan Gülle, şunları kaydetti 
     "Eğlencenin ve kutlamanın makul ve meşru yollardan yapılması gerekir. Masum insanların canına kıymaya kadar varan bilgisizlik, görgüsüzlük ve dikkatsizlik eseri davranışlar hiçbir şekilde kabul edilebilir değildir. 
     TBMM’de yapılan son yasal düzenlemelerle bu tür fiillerin cezalarının arttırılmış olması ve kamu görevlilerimizin gayretlerine rağmen müessif olayların devam ediyor olması, başka tedbirleri de gerekli kılmaktadır. 
     Bize göre, bu konuda başta siyasi parti mensuplarımız, sivil toplum kuruluşları ve duyarlı vatandaşlarımızın katkıları büyük önem ifade etmektedir. Bir taraftan ilgili kamu kurumları ve yetkililerimizin olayların üzerine daha titiz gitmesini beklerken, vatandaşlarımızın da gerekli duyarlılığı taşımasını arzu etmekteyiz." 
     
</TEXT>
</DOC>
