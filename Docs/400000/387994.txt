<DOC>
<DOCNO> 387994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy22.html </URL>
<DATE> 2005/10/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rektörler, Aşkın'a destek amacıyla topluca Van'a gidecek 
</HEADLINE>
<TEXT>

     Van Yüzüncü Yıl Üniversitesi Rektörü Prof. Dr. Yücel Aşkın’a "destek" amacıyla olağanüstü toplanan rektörler, bugün saat 17.00’de Adalet Bakanı Cemil Çiçek ile görüşecekler. Rektörler Komitesi’nin YÖK Başkanı Erdoğan Teziç başkanlığındaki toplantısı, sona erdi. 
     Rektörler Komitesi, Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanması ile sonuçlanan olayın perde arkasında bir komplo olduğu yönünde şüpheler uyandığını belirterek, olayın kovuşturulmasının YÖK’ün yetkisinde olduğunu, Van Cumhuriyet Başsavcılığı’nın dosyayı, görevsizlik kararı alarak YÖK’e göndermesi gerektiğini kaydetti. 
     YÖK Başkanı Prof. Dr. Erdoğan Teziç, Rektörler Komitesi’nde alınan kararları, düzenlediği basın toplantısında okudu. 
     Açıklamada, Aşkın’ın tutuklanmasıyla sonuçlanan olaylarla ilgili bilgiler verilerek, şöyle denildi "Van Yüzüncü Yıl Üniversitesi’nde Rektör Prof. Dr. Aşkın’ın tutuklanması ile sonuçlanan olayın perde arkasında bir komplo olduğu yönünde şüpheler uyanmaktadır. Buna göre, olay, hukuki bir zemine oturmaktan hayli uzaktır. 
     2547 Sayılı Kanun’un 53. maddesi kapsamında bu olayın kovuşturulması YÖK’ün yetkisinde olup, Van Cumhuriyet Başsavcılığı’nın dosyayı, aynı savcılığın 2002 yılında yapmış olduğu gibi görevsizlik kararı alarak, görevli ve yetkili olan YÖK’e göndermesi gerekmektedir. Oysa, savcılık Ceza Muhakemesi Kanunu’nun olaya uygulanmaması gereken 250. maddesinden yararlanmak suretiyle arama ve tutuklama kararlarını talep etmiş ve bu talepleri kabul görmüştür. Ancak, anılan kanunun ilgili maddesinde yer alan suçun, yeni Türk Ceza Kanunu’nda yer 
     almaması oldukça düşündürücüdür." Rektörler Komitesi’nin açıklamasında, "Rektörler Komitesi, Rektör Prof. Dr. Yücel Aşkın’ın çete kurarak suiistimal yaptığı için mi yoksa medreseleştirilmek istenen üniversitenin cumhuriyetin laik, çağdaş yapısını korumak için mi bedel ödemek zorunda kaldığını kamuoyunun takdirine sunar" denildi. 
     YÖK Başkanı Prof. Dr. Erdoğan Teziç’in okuduğu Rektörler Komitesi açıklamasında, Van Yüzüncü Yıl Üniversitesi Rektörü Prof. Dr. Yücel Aşkın’ın çete kurarak ihaleye fesat karıştırmak iddiasıyla Van Cumhuriyet Başsavcılığı tarafından yürütülen ceza soruşturması kapsamında tutuklandığı anımsatıldı. Açıklamada, bu tutuklama işleminin ve "Rektöre karşı amacı aşan tavır ve davranışların haklı olarak kamuoyunda ve yüksek öğretim camiasında, yükseköğretimle ilgili müzakerelerin AB ile başlayacağı bugünlerde büyük bir infiale neden olduğu" vurgulandı. 
     "Bu çarpık olay, Türkler’i insan haklarına önem vermeyen bir biçimde gösteren Türkiye karşıtlarına AB’de bir fırsat daha tanınmasına yol açmıştır" denilen açıklamada, Rektörler Komitesi’nin bugünkü toplantısında konuyu her yönüyle incelediği belirtildi. 
     Açıklamada, bu inceleme doğrultusunda şu tespitlerin, kamuoyu ile paylaşılmasına oy birliği ile karar verildiği kaydedildi 
     "Van Yüzüncü Yıl Üniversitesi’nin kuruluşunda oluşturulan idari kadronun önemli bir kısmı, yüklendikleri görevler açısından nitelikli değillerdir. Elemanların istihdamında bölgesel baskılar, siyasi eğilimler ve hatır-gönül ilişkileri etkili olmuştur. İhale işlemlerini esas olarak yürütenler, yasal kısıtlamalar nedeniyle mevcut yönetim tarafından değiştirilememiş, nitelikli elaman temini yoluna gidilememiştir. İdari kadronun yetersizliği nedeniyle satın alma ve alınan malzemelerin demirbaşa getirilme sürecinde sorun yaşanmıştır. 
     Bu kapsamda, dış kredi yoluyla malzeme alımında ihmal, işi hafife alma ve savsaklama nedeniyle malzemelerin kesin kabulünde idari ve mali birimler tarafından bürokratik hatalar yapılmıştır. Maliye Bakanlığı Müfettişlerince düzenlenen raporda da bu durum, aynen tespit edilmiştir. Bu hataları yapanlar, daha sonra kendi hatalarını rektör Aşkın’ın aleyhine kullanmışlardır. 
     Şöyle ki, eski rektörün özel kalemi iken Mali ve İdari İşler Daire Başkanı olan ve malzemelerin bütçelendirilmesindeki kusuru nedeniyle görevinden alınarak başka göreve verilen bir personel, soruşturmada ihbarcı olarak önemli rol üstlenmiştir. Hakkında üniversite tarafından soruşturma açılmış olan bu kişinin savcılıktan ismen istenerek soruşturma sürecinde bilirkişi olarak görevlendirilmesi, bunun somut bir göstergesidir. Olayda adı geçen bir başka eleman da Tıp Fakültesi Sekreteri R. Çelik’tir. Adı geçenin hakkında, cihaz alımı projesindeki ihmali nedeniyle soruşturma açılmış, soruşturma sırasında emeklilik dilekçesi vermiş, daha sonra her nedense dilekçesini geri almıştır. 
     Rektör Aşkın, tutuklanmayla sonuçlanan sorgulama sürecinde kişiliği ve temsil ettiği makam ile bağdaşmayacak ölçüde kötü, onur kırıcı muamelelere maruz bırakılmıştır. Sayın Hakim Sinan Sivri tarafından rektöre kelepçe takılmasının istenmesi, on saati aşan soruşturma safhası boyunca ayakta tutulması, bitkin ve yorgun olmasına rağmen uzun bir yolda yürümek zorunda bırakılması iddiaları da üniversite camiasını dehşete düşürmüştür." Açıklamada, Rektörler Komitesi olarak Rektör Prof. Dr. Yücel Aşkın’a sahip çıkmada kararlı olunduğu vurgulanarak, "Rektör Aşkın’a sahip çıkmak, cumhuriyete sahip çıkmakla eş anlamlıdır. Rektörler Komitesi, Rektör Aşkın’ın çete kurarak suiistimal yaptığı için mi yoksa medreseleştirilmek istenen üniversitenin Cumhuriyetin laik, çağdaş yapısını korumak için mi bedel ödemek zorunda kaldığını kamuoyunun takdirine sunar" denildi. 
     Prof. Dr. Erdoğan Teziç, açıklamayı okuduktan sonra rektörler hep birlikte ayağa kalkarak alkışladılar. Prof. Dr. Teziç, daha sonra rektörlere, Aşkın’a destek vermek amacıyla 23 Ekim Pazar günü İstanbul’dan Van’a gitmek için uçak kalkacağını, uçağın İstanbul’dan Ankara’ya uğrayarak buradan Van’a gideceğini söyledi. 
     Açıklamanın ardından rektörler hep birlikte Adalet Bakanı Cemil Çiçek ile görüşmek üzere YÖK’ten ayrıldılar. 
     Teziç, rektörlerin bugün saat 17.00’de Adalet Bakanı Cemil Çiçek ile görüşeceklerini belirtti. Teziç, ayrıca rektörlerin Yüzüncü Yıl Üniversitesi Rektörü Prof. Dr. Yücel Aşkın’a destek amacıyla 23 Ekim Pazar günü Van’a gideceklerini bildirdi. 
     
</TEXT>
</DOC>
