<DOC>
<DOCNO> 384498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko32.html </URL>
<DATE> 2005/10/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Konut kredileri 9 milyar YTL'ye dayandı... 
</HEADLINE>
<TEXT>

     Tüketici kredileri, Eylül ayında bir önceki aya oranla yüzde 7.2, 2005 yılının 9 ayında ise bir önceki döneme göre yüzde 85.8 artarak 24 milyar 13.5 milyon YTL'ye yükseldi. 
     Merkez Bankası'nın verilerine göre, tüketici kredileri 26 Ağustos tarihi itibarı ile 22 milyar 393.7 milyon YTL idi. 
     Aynı dönemde, tüketici kredileri içinde en yüksek artış yüzde 14.1 ile konut kredilerinde oldu. 26 Ağustos tarihinde 7 milyar 837.5 milyon YTL olarak gerçekleşen konut kredileri, 30 Eylül tarihi itibarı ile 8 milyar 944.4 milyon YTL'ye çıktı. 
     Bu sürede taşıt kredileri yüzde 3.1 artarak 5 milyar 373.5 milyon YTL'den 5 milyar 543.1 milyon YTL'ye, diğer krediler yüzde 3.7 yükselerek 9 milyar 182.6 milyon YTL'den 9 milyar 525.8 milyon YTL'ye ulaştı. 
     Eylül ayı itibarıyla bireysel kredi kartı kullanım tutarı da yüzde 4.6 oranında artış yaşandı. Bireysel kredi kartı kullanımı 26 Ağustos tarihinde 15 milyar 355.7 milyon YTL'den 30 Eylül tarihi itibarı ile 16 milyar 68.2 milyon YTL'ye yükseldi. 
     Aynı dönemde tasfiye olacak tüketici kredileri ve bireysel kredi kartları toplamında yüzde 5.4 oranında artış yaşanarak 1 milyar 280.3 milyon YTL'den 1 milyar 349.4 YTL'ye çıktı. 
     
     9 AYLIK SONUÇLARI 
     Tüketici kredileri, 2005 yılında 30 Eylül itibarıyla yüzde 85.8 oranında artış gösterdi. Bu krediler, 2004 yılı sonu itibarıyla 12 milyar 924.6 milyon YTL idi. 
     Aynı dönemde, tüketici kredileri içinde en yüksek artış yaklaşık yüzde 238.6 oranı ile konut kredilerinde yaşandı. Konut kredileri 2004 yılı sonu itibarı ile 2 milyar 641.2 milyon YTL düzeyindeydi Bu sürede taşıt kredileri yüzde 28.2, diğer krediler de yüzde 59.8 oranında artış gösterdi. Söz konusu krediler 2004 yılı sonu itibarı ile sırasıyla 4 milyar 321.8 milyon YTL ve 5 milyar 961.6 milyon YTL olmuştu. 
     2005 yılında 30 Eylül itibarıyla bireysel kredi kartı kullanım tutarı da yüzde 16.8 oranında artış yaşandı. Bireysel kredi kartı kullanımı 31 Aralık 2004 tarihinde 13 milyar 752.9 milyon YTL idi. 
     Aynı dönemde tasfiye olacak tüketici kredileri ve bireysel kredi kartları toplamında yüzde 97.9 oranında artış yaşanarak 681.7 milyon YTL'den 1 milyar 349.4 YTL'ye çıktı. 
     
</TEXT>
</DOC>
