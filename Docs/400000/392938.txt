<DOC>
<DOCNO> 392938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/axsiy01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Azınlık tanımı Lozan'da belli' 
</HEADLINE>
<TEXT>


Adalet Bakanı Cemil Çiçek, "İlerleme Raporu'nda Kürt ve Alevilerin azınlık statüsünde yer alması halinde Türkiye, karşı metin yayımlayabilir" dedi 

ANKARA Milliyet 


Adalet Bakanı ve Hükümet Sözcüsü Cemil Çiçek, AB İlerleme Raporu'nda Kürt ve Alevilerin azınlık statüsünde yer alması durumunda Türkiye'nin karşı metin yayımlayabileceğini bildirdi. 
Başbakan Recep Tayyip Erdoğan başkanlığında toplanan Bakanlar Kurulu sonrasında açıklama yapan Çiçek, yarın açıklanacak AB İlerleme Raporu ile ilgili değerlendirme yapmaktan kaçınırken, "Bugüne kadar gayri resmi açıklamalar yapıldı. Biz resmi açıklamanın ardından gerekli değerlendirmeyi yaparız" dedi. İlerleme raporunda Kürt ve Alevilerin azınlık olarak yer alması durumunda Türkiye'nin tavrının ne olacağının sorulması üzerine Çiçek, şunları söyledi 

'Gerekli girişimler yapıldı' 
"Sadece bugün için değil, 17 Aralık öncesinde de yanlış ifadelerin kullanılmaması için gerekli girişimler yapıldı. Bazı kavramlar yapılan anlaşmalara göre anlam kazanır. Azınlıkların kimlerden ibaret olduğu Lozan'da bellidir. Biz azınlık kavramından bu anlaşmada belirtilenleri anlıyoruz. Zaten tüm dünyanın kabul ettiği anlamda azınlık kavramı yok. Uluslararası anlaşmalara, Anayasa'ya aykırı ifadeler yer alacaksa Dışişleri Bakanlığı takip ederek gerekli girişimler yapılır. Raporu 9'unda göreceğiz. Buna karşı Türkiye'nin hazırlayacağı metinler olabilir." 


</TEXT>
</DOC>
