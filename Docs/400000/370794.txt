<DOC>
<DOCNO> 370794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/spo06.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalya gözüktü 
</HEADLINE>
<TEXT>


İzmir'de devam eden Üniversite Oyunları'nda rakiplerini bir bir deviren Erkek Voleybol Milli Takımı, çeyrek final maçında da Polonya'ya şans tanımadı, yarı finale adını yazdırdı 

SAYCAN SAYIM 


Dünya Üniversiteler Yaz Oyunları'nda müthiş bir performans gösteren Erkek Voleybol Milli Takımı, hedefe emin adımlarla ilerliyor. Grubundan namağlup çıkan Ay - Yıldızlı ekibimiz, çeyrek final maçında Polonya'yı 3-1'le geçerek ilk 4'e kalmayı başardı. Rakibi karşısında zorlandığı ilk seti 27-25 kazanan milliler, ikinci seti 25-18 önde tamamladı. Üçüncü seti 25-23 yenik kapayan Ay - Yıldızlılar, son bölümü 28-26, maçı da 3-1 kazandı. 

Maçın karnesi 
HAKEMLER Elias Tayeh Libya , Grorge Kuroki Brezilya 
TÜRKİYE Hüseyin 9 , Ahmet 9 , Volkan 9 , Özkan 7 , Can 7 , Emre 7 , Nuri 7 , Yasin 5 , Ali 5 , Sinan 8 , Selçuk 5 
POLONYA Czarnowski 6 , Ruciak 7 , Woicki 7 , Milczarek 6 , Gromadowski 6 , Mozdzonek 6 , Rusek 6 , Neroj 5 , Lubiejewski 5 , Zuk 5 , Wika 5 
SETLER 27-25, 25-18, 23-25, 28-26 

Türk fırtınası 

Universiade'de Güreş Milli Takımı madalyalara ambargo koydu. Ay - Yıldızlı ekibimiz dün Şeref Tüfenk ile altın, Hamdi Eraslankılıç'la da gümüşe uzandı 

Serbestten sonra Grekoromen Güreş Milli Takımı da İzmir'de minderin tozunu attı... Dünya Üniversiteler yaz Oyunları'nda greko müsabakalarının ilk gününde 2 madalya kazanan Ay - Yıldızlı ekibimiz dün de bir altın ve gümüşün sahibi oldu. 
74 kiloda mindere çıkan Şeref Tüfenk finalde Polonyalı Radoslaw Truszkowski ile karşılaştı. İlk devrede 4-0 geriye düşmesine rağmen çabuk toparlanan Tüfenk, bu periyodu 6-4 önde kapadı. İkinci devreyi de 5-0 galip tamamlayan genç sporcu, 2-0'lık skorla birincilik kürsüsüne çıkmayı başardı. Milli sporcuya altın madalyasını Başbakan Yardımcısı Mehmet Ali Şahin verdi. Finale çıkan diğer sporcumuz Hamdi Eraslankılıç ise 96 kilo müsabakasında Kazak Margulan Assembekov'un rakibi oldu. İlk 2 devresi 1-1 eşitlikle tamamlanan karşılaşmanın 3. periyodunda da rakibine üstünlük sağlayamayan Eraslankılıç, müsabakadan 1-0 yenik ayrılarak gümüş madalyanın sahibi oldu. 
60 kilo repesaj müsabakasına kalan Bünyamin Emik ise Ermeni Sasun Ghambaryan'ı 2-0'la geçerek bronz madalya mücadelesi yapmaya hak kazandı. Üçüncülük maçında Kazak Yerbol Konyratov ile karşılaşan milli sporcu, müsabakadan 2-0 yenik ayrıldı. Ay - Yıldızlı ekibimiz bu sonuçlarla, İzmir'deki oyunları, 2 altın ve 2 gümüş madalyayla tamamladı. 

İtalya zaferi 

Sutopu Milli Takımı'nın Üniversiteler Oyunları'nda önceki gün İtalya ile karşılaştığı çeyrek final maçında kural hatasının belirlenmesiyle son 9 saniyesi yeniden oynanan müsabakayı, Ay - Yıldızlı ekimiz 9-8 kazandı. İtalya'nın 7-6 üstünlüğüyle başlayan maçta Onur'un penaltıdan bulduğu sayıyla eşitliği yakalayan milliler, birinci uzatma devresinde 8-7 öne geçti. Karşılaşmayı 9-8 önde bitiren milli takım, bugün 20.00'de Sırbistan Karadağ ile yarı final karşılaşmasına çıkacak. 

S. Karadağ engel olamadı 85-79 

Erkek Basketbol Milli Takımı, gruptaki son maçında Sırbistan - Karadağ'a mağlup olmasına rağmen çeyrek final vizesini kaptı. Universiade'daki daha önce oynadığı dört maçı da kazanan Ay - Yıldızlı ekibimiz, Sırbistan - Karadağ'a 85-79'luk skorla boyun eğdi. Milli takımımız, bugün 17.15'te başlayacak maçta Rusya ile finale çıkmak için karşı karşıya gelecek. 

Maçın karnesi 
HAKEMLER W.Unruh ABD , A.Kirsten Avustralya 
TÜRKİYE Hakan 6 5, Murat 8 19, Erdem 7 8, Onur 6 7, Adem 5 3, Muratcan 6 13, Nedim 8 18, Oğuz 6 6 
SIRBİSTAN KARADAĞ Tepiç 8 11, Goluboviç 6 4, Ivanoviç 5 , Kojadinovic 9 22, Plisnic 7 9, Scekic 8 13, Dozet 7 5, Djordjevic 6 , Migloseviç 7 10, Bogdanovic 8 11 
1. PERİYOT 14-15, DEVRE 38-37 Sırbistan-Karadağ lehine , 3. PERİYOT 60-60, MAÇ SKORU 85-79 

Oyunların en büyük gafı 

İzmir'deki Universiade'da günün en ilginç olayı Mısır kafilesinde yaşandı. Oyunlarda masa tenisi branşı olmamasına rağmen İzmir'e gelen 5 Mısırlı, federasyonlarının kurbanı oldu. Tenis müsabakalarına akredite olan Mısırlı masa tenisçiler, Karşıyaka Tenis Kulübü'nün kortlarına gidince adeta şaşkına döndüler. Kendilerinin masa tenisinde mücadele ettiklerini belirten sporcular, karşılarında bir türlü muhatap olacak kimse bulamadı ve ülkelerinin yolunu tuttu. Sporcular, Mısır Federasyonu'nun yaptığı yazışma hatasından dolayı mağdur duruma düştü. 

Pistte altın gün 

Türkiye, atletizmdeki ilk altın madalyasını erkekler 3 bin metre engellide Halil Akkaş ile kazandı. İzmir'deki organizasyonda atletlerimiz günü çifte madalya ile kapatırken, bayanlar 3 bin metre engelli yarışında da Türkan Erişmiş üçüncü olarak, bronza ulaştı. 
Atatürk Stadı'ndaki 3 bin metre engelli finalinde Halil Akkaş, 17 atletin yer aldığı yarışı baştan sona önde götürüp, 8.30.16'lık derecesiyle mutlu sona ulaştı. Moldova'dan Ion Luchianov 8.30.66 ile ikinci, G.Afrika'dan Ruben Ramolefi de 8.31.53 ile üçüncülüğü elde etti. 
Bayanlar 3 bin metre engellide Türkan Erişmiş ise, 9.50.32'lik derecesiyle kürsüye çıktı. Birinciliğe Macar Livia Toth'un 9.40.37, ikinciliğe de Avusturalya'dan Victoria Mitchell'in 9.47.54'lük dereceleriyle ulaştığı yarışta Erişmiş bronz madalyanın sahibi oldu. 
Akşam seansında yapılan eleme müsabakalarında 30 atletin yarıştığı bayanlar 800 metrede Binnaz Uslu, 2.03.58'lik derecesiyle genel klasman birincisi olarak yarı finale yükseldi. Erkekler 800 metrede de Selahattin Çobanoğlu, serisinde 1.51.23'lük derecesiyle birinci olarak yarı finalde mücadele etmeye hak kazandı. İki atletimiz, bugün pistte madalya arayacak. 

Heyecan sürüyor 

Universiade'daki yelken müsabakalarına dün 6 kategoride yapılan yarışlarla devam edildi. 13 sporcumuzun madalya mücadalesi verdiği yarışlarda erkekler laser standart, mistral, 470, bayanlar laser radyal ile 470 sınıfında müsabakaları gerçekleştirildi. 

Tekvandoda iki gümüş 

Tekvando Milli Takımı, Universiade'nin yedinci gününü iki gümüş madalya ile tamamladı. Bayanlar artı 72 kiloda Filiz Nur Aydın, finalde Hollandalı Oude Luttikhuis'e 3-2, erkekler 72 kiloda da Abdullah Sertçelik Taylandlı Patiwat Tongsalap'a 6-5 yenilerek ikincilik kürsüsüne çıktılar. 

Rüyalarda buluşuruz 

Oyunlarda finale kalan iki yüzücümüz madalyanın uzağında kaldı. Manisa'da yapılan yüzme müsabakalarının son gününde finale kalan Kaan Tayla, 50 metre serbestte, 22.95'lik derecesiyle yedinci sırayı aldı. Bayanlar 100 metre kurbağalamada ise İlkay Dikmen, 1.11.70 ile sekizincilikte kaldı. Milli takım, bu sonuçlarla 6 gün süren yüzme yarışlarını madalyasız tamamladı. 

PROGRAM 
ATLETİZM 
10.00-12.30, 18.00-21.30 
Elemeler ve finaller 
ESKRİM 
10.00-19.00 Flöre ve epe 
FUTBOL 
18.00 Türkiye-İrlanda Cum. E 
18.00 Türkiye - Yeni Zelanda B 
SUTOPU 
20.00 Türkiye - S.Karadağ 
RİTMİK CİMNASTİK 
16.00-21.00 Genel tasnif 
TEKVANDO 
09.00-20.00 Erkekler 78, 
Bayanlar 47 ve 51 kilo 
VOLEYBOL 
15.00 Türkiye - Tayvan B 
YELKEN 
13.00 Karşıyaka 
yelken parkuru 


</TEXT>
</DOC>
