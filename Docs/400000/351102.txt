<DOC>
<DOCNO> 351102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur20.html </URL>
<DATE> 2005/06/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İstanbul'da yağış hayatı olumsuz etkiliyor... 
</HEADLINE>
<TEXT>

     İstanbul'da sabah saatlerinde etkili olan yağış sırasında Ümraniye'de bir binanın çatısına yıldırım düştü, Sultanbeyli'de bir evin çatısı uçtu. 
     İstanbul Meteoroloji Bölge Müdürü Mustafa Yıldırım, AA muhabirine yaptığı açıklamada, sabah başlayan ve yaklaşık 1 saat süren yağışın özellikle kentin Anadolu Yakası'nda Samandıra, Sultanbeyli ve Sabiha Gökçen Havaalanı hattında etkili olduğunu söyledi. 
     Yağış sırasında rüzgarın hızının 60 kilometreye ulaştığını, lokal olarak bazı yerlerde daha da şiddetli estiğini ifade eden Yıldırım, yağışın öğle saatlerinden itibaren kenti terk ederek Batı Karadeniz'e kayacağını bildirdi. 
     Yıldırım, önümüzdeki 3 gün süreyle kentte yağış beklenmediğini de kaydederek, yarın İstanbul'da hava sıcaklığının 24 derece olacağını belirtti. 
     Mustafa Yıldırım, sabah saatlerinde gerçekleşen yağış sırasında Atatürk Havalimanı çevresinde metrekareye 5, Kilyos'ta 9.8, Sarıyer'de 10.1 ve Sabiha Gökçen Havaalanı çevresinde 17.6 kilogram yağış düştüğünü sözlerine ekledi. 
     Bu arada, Ümraniye Yeni Çamlıca Dursunbey Caddesi Yılmaz Sokak'ta ikametgah olarak kullanılan 12 numaralı binanın çatısına yıldırım düştü. Ölen ve yaralananın olmadığı olayda, binanın bacası hasar gördü. 
     Sultanbeyli Şalgamlı Caddesi Numara 28'deki binanın çatısının rüzgar nedeniyle uçması sonucu, caddedeki bir otomobilde maddi hasar meydana geldi. 
     Yoğun yağışın gerçekleştiği semtlerdeki bazı ev ve işyerlerinde ise su baskınları yaşandı, bazı caddelerde oluşan su birikintileri de trafiğin aksamasına yol açtı. 
     
</TEXT>
</DOC>
