<DOC>
<DOCNO> 393983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yasam/yas02.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi rezil ettin' dedi, vurdu 
</HEADLINE>
<TEXT>


Öfkeli baba, televizyon programında zorla evlendirildiğini belirterek kendisini suçlayan iki çocuk annesi kızını tabancayla vurarak öldürdü 

ABDURRAHMAN CENGİZ, ÜMİT TÜRK DHA 

Katıldığı televizyon programlarında zorla evlendirildiğini belirterek ailesini suçlayan iki çocuk annesi Nermin Ardıç 32 , babası Ersin Kaygaz 52 tarafından tabancayla vurularak öldürüldü. 
Çatalca Gökçeali köyünde oturan Nermin Ardıç, çeşitli televizyon kanallarındaki kadın ve aile içi şiddet konulu programlara katıldı. Ailesinin kötü muamelesine maruz kaldığını kaydeden Ardıç, zorla evlendirildiğini anlattı. Son olarak da 4 gün önce Star TV'de yayımlanan 'Ayşe Özgün Her Gün' adlı programa çıkan Ardıç, ailesi hakkındaki iddialarını tekrarladı. 
Buna tepki gösteren Ersin Kaygaz, kızının evine gitti. Ardıç'a 'Bizi rezil ettin' diyerek hakaretler yağdırdığı belirtilen Kaygaz, tabancasını çekerek art arda ateş etti. Ardıç olay yerinde öldü. Korkuya kapılan eşi Mustafa Ardıç ise evde gizlenerek saldırıdan kurtuldu. Kaygaz, tabancasıyla teslim oldu. 
Öte yandan Star TV Genel Müdürü Cengiz Özdemir, olay üzerine programı yayından kaldırdıklarını açıkladı. 

Bu ilk değil 

Elazığ'daki evinden kaçarak Yasemin Bozkurt'un "Kadının Sesi" programına katılan 5 çocuk annesi Birgül Işık 30 , canlı yayında eşinin kendisini dövdüğünü anlatınca, otogarda oğlu R.I. tarafından öldürülmüştü. İzmir'de de Kemal Alp, "Kadının Sesi" programına katıldıkları gerekçesiyle tartıştığı gelininin ağabeyi Yusuf Özbek ve olaya müdahale etmek isteyen polis memuru Mustafa Yavuz'u tabancayla öldürdü. 







</TEXT>
</DOC>
