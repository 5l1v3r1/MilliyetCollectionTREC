<DOC>
<DOCNO> 384995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yasam/yas04.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Edebiyat ve sanat iç içe 
</HEADLINE>
<TEXT>


15. İstanbul Sanat Fuarı ART-İST 2005 bugün başlıyor. 800'e yakın sanatçının eserlerinin görülebileceği ART-İST, 24. İstanbul Kitap Fuarı ile aynı mek nda, eşzamanlı olarak düzenleniyor 

KÜLTÜR SANAT SERVİSİ 

Sonbaharın tatlı sanat koşturmacalarından birine sahne olan İstanbul Sanat Fuarı ART-İST 2005, plastik sanatlarla ilgilenenlerin merakla beklediği etkinliklerden biri. 
TÜYAP Tüm Fuarcılık Yapım A.Ş. tarafından düzenlenen ART-İST 2005, 8-16 Ekim 2005 tarihleri arasında Beylikdüzü'ndeki TÜYAP Fuar ve Kongre Merkezi'nde gerçekleştirilecek. ART-İST 2005, bu yıl toplam 17 bin metrekarelik bir alana ve 4 salona yayılıyor. Fuarın konuk ülkeleri arasında Ermenistan, Kuzey Kıbrıs Türk Cumhuriyeti, Yunanistan, Suriye, Azerbaycan, Gürcistan, Makedonya, İtalya ve Fransa gibi ülkeler bulunuyor. 

30 anıta imza attı 
ART-İST 2005'in bu yılki sanatçı portföyünde 110'u yabancı olmak üzere 800'e yakın sanatçı yer alıyor. Etkinliğin her yıl geleneksel olarak verilen Sanatçı Onur Ödülü, heykel sanatına olan katkılarından dolayı 'Cumhuriyet'in heykeltıraşı' olarak tanınan Hüseyin Gezer'e verilecek. 
"Efenin Aşkı", "Çocuk ve Ana" gibi ünlü yapıtlarıyla tanınan Hüseyin Gezer'in anıtsal çalışmaları arasında, Antalya Atatürk Anıtı 1964 ve TBMM Atatürk Anıtı 1981 bulunuyor. Şimdiye kadar birçok yarışmada birincilik elde eden Gezer, Türkiye'nin çeşitli yerlerinde 30 kadar anıta imza atmış bir isim. 
Diğer ödüllerden Eleştirmen Onur Ödülü Zeynep İnankur'a, Sanatsever Kurum Ödülü Radikal gazetesine, Koleksiyoner Kurum Ödülü ise Anadolu Üniversitesi Çağdaş Sanatlar Müzesi'ne verilecek. 

Milliyet'ten kitap eki 

15. İstanbul Sanat Fuarı ART-İST 2005 ile eşzamanlı olarak düzenlenen 24. İstanbul Kitap Fuarı ise bu yıl önemli yabancı konukları ve kapsamlı etkinlik programıyla dikkat çekiyor. 
Bu yılki teması "Avrupa'daki Türkiye, Türkiye'deki Avrupa" olarak belirlenen fuarın onur yazarı ise, geçtiğimiz haziranda yitirdiğimiz usta yazar Vüs'at O. Bener. İstanbul Kitap Fuarı'nın yabancı konuk yazarları arasında Wilbur Smith, Thomas Meyer, Kenize Mourad, Plantu, Jean Christophe Rufin, Valeri Tong-Cuong, Grigori Tomski, Yiannis Xanthoulis, Dimitra Petrula, Jorge Parrondo, Moris Farhi, Asa Lind, Mikael Niemi, Ali Yıldırımoğlu, Cengiz Abdullayev gibi isimler yer alıyor. 
24. İstanbul Kitap Fuarı hakkında ayrıntılı bilgiyi, bugün Milliyet ile birlikte ücretsiz olarak edinebileceğiniz 48 sayfalık özel Kitap Fuarı ekimizde bulabilirsiniz. 

Etkinlikler 

15. İstanbul Sanat Fuarı'nda bu yıl Almelek, Artium, Bilim Sanat, Evin, Baraz, Binyıl, İstanbul Modern Sanatlar Galerisi, Karşı Sanat, Pi Artworks, Toprak Sanat gibi kuruluşların da aralarında olduğu 70 kadar katılımcı galeri yer alacak. Fuarda Boğaziçi, Mimar Sinan, Marmara, Yıldız Teknik, Anadolu ve Yeditepe üniversitelerinin sanat öğrencilerinin ve ARKHE, Güneşeresim, Kamil Abi, Düz Kontak, Kolektif ve gençsanat.org gibi bağımsız sanat oluşumlarının sergileri de görülebilecek. Omma Center of Contemporary Art ise farklı ülkelerden çok sayıda sanatçıyı tek çatı altında toplayarak fuarda temsil edecek. Fuarda açık alanda yer alan özel bir mek n ise Sinan Demirtaş Taşbaskı Atölyesi'nin teknik desteğiyle bir 'workshop' alanına dönüştürülecek. 


</TEXT>
</DOC>
