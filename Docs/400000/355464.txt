<DOC>
<DOCNO> 355464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur10.html </URL>
<DATE> 2005/06/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Okul sözü verdi, işsiz çıktı Trilyonluk yalanı kantin pazarlığı çözdü 
</HEADLINE>
<TEXT>

     Işıl ARSLAN DHA 

BURSA’da 1.5 milyon YTL tutarında okul yaptırmak için başvurup kendini işadamı olarak tanıtarak, Vali Oğuz Kağan Köksal ile protokol imzalayan Ali Güneş’in oyununu, yaptığı kantin pazarlığı ortaya çıkardı. Güneş’in, yaptırmayı düşündüğü okul kantinini kendisinin işleteceğini söylemesi üzerine yapılan araştırmada, işsiz olduğu ortaya çıktı. Valilik, törenle yapılan protokolü iptal etti. 
     Soğanlı Mahallesi’nde bir lise yaptırmak istediğini belirterek, İl Milli Eğitim Müdürü Reşat Kumbasar ile görüşen ve iki okulun da ek derslik ihtiyacını karşılama vaadinde bulunan evli ve iki çocuk babası Ali Güneş’in mali durumu, Kumbasar’a Okulu bitirdikten sonra kantini biz işletiriz'' demesiyle ortaya çıktı. Kendisini, Güneş Şirketler Grubu Yönetim Kurulu Başkanı olarak tanıtıp, turizm ve tekstil sektörüyle ilgilendiğini, Bodrum’da bir oteli olduğunu, İzmir'de de bir tekstil fabrikası bulunduğunu söyleyen Ali Güneş, eğitim gönüllüsü olduğunu belirtip, geçen Pazartesi günü Vali Köksal ile protokol imzaladı. İmza töreninden sonra yanına gelen Güneş’in, Yapacağımız okulun kantinini biz işletelim'' demesinden şüphelenen Milli Eğitim Müdürü Reşat Kumbasar, bir işadamının kantin işletme talebini anlamsız bulup, imzalanan belgeleri Güneş’e teslim etmedi. 
     Daha sonra Soğanlı Mahalle Muhtarlığı'nı arayarak Ali Güneş hakkında bilgi aldığını belirten Kumbasar, Şüphelerimde haklı çıktım. Çünkü tekstil ve turizm ile ilgilenen bir kişinin okul kantinini işletmek istemesi garip geldi. Muhtarla görüştüm ve Güneş’in kendisinin bize tanıttığı gibi biri olmadığını öğrendim'' dedi. Ardından Ali Güneş’i çağırarak kendisiyle görüştüğünü ifade eden Kumbasar, Ali Güneş’le yaptığımız görüşmede kendisinin asıl amacının, isim yapmak ve belki bu sayede iş imkanı yaratabilirim’ düşüncesinde olduğunu öğrendim. Aslında okul yaptıracak gücü olmadığını, babasının evinde oturduğunu, işşiz olduğunu ve çevresine de borcu olduğunu öğrendim'' dedi. 
     Ali Güneş’le yapılan bu görüşme sonrasında Emniyet Müdürlüğü’nün de yaptığı araştırmada gerçeğin ortaya çıkması üzerine protokolü iptal ettiklerini belirten İl Milli Eğitim Müdürü Reşat Kumbasar, Eğitime destek, gönül işidir. Biz kimseye cebinizde kaç para var diye soramayız. Okul yaptırmak istiyorum’ diyen herkese kapımız açık. Ancak durumun erkenden farkedilmesi çok iyi oldu'' diye konuştu. 
     Kumbasar, olayın başlangıç aşamasında olduğu için Ali Güneş hakkında savcılığa suç duyurusunda bulunmadıklarını söyledi. 

     
</TEXT>
</DOC>
