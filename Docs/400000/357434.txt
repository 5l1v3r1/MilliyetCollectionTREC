<DOC>
<DOCNO> 357434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur11.html </URL>
<DATE> 2005/07/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güney Marmara sahilleri kirli çıktı 
</HEADLINE>
<TEXT>

     Bursa’nın Mudanya, Gemlik, Karacabey ve İznik sahillerinde yapılan ölçümlerde, Marmara Denizi’nin güneyi ile İznik Gölü’nde kirliliğin had safhaya ulaştığı ortaya çıktı. 
     AA muhabirinin aldığı bilgiye göre, Bursa İl Sağlık Müdürlüğü Gıda ve Çevre Kontrol Şubesi ekiplerince Güney Marmara sahil şeridinde yer alan Karacabey, Mudanya, Gemlik ilçeleri ile İznik Gölü kıyılarında, vatandaşların en çok yüzdüğü 21 noktada yapılan periyodik ölçümler sürüyor. 
     Bölgede daha önce ayda bir kez yapılan, ancak yaz sezonunun başlaması nedeniyle haziran ayından itibaren 15 günde bir yapılmaya başlanan ölçümlerde, bazı bölgelerde 100 mililitrede 200 olması gereken kolibasili miktarının çok yüksek olduğu belirlendi. 
     Ölçümlerde, vatandaşların özellikle hafta sonları gittiği Narlı, Büyükkumla, Küçükkumla, Gemsaz, Burgaz Altınkum, Burgaz Halk, Kumyaka Özel İdare Kampı, Eşkel, Bayramdere, Yeniköy, Su Sporları İskelesi ve İnciraltı halk plajlarında kolibasili miktarının 100 mililitrede 2 bin 400 olduğu saptanırken Karacaali İzcilik Kampı 448, İznik Gölü kıyısındaki Darka Tatil Köyü ve DSİ İskelesi sahili de 1100 ile kirli sahiller arasında yer aldı. 
     Ölçümler sonucunda kolibasili miktarının Kumsaz, Kurşunlu Köyaltı ve Kurşunlu Halk plajlarında 23, Hasanağa İzcilik Kampı’nda 75, Mudanya Kızılay Kampı ve Eğerce Halk Plajı’nda 43, Zeytinbağı Halk Plajı’nda da 150 olduğu, 7 plajın bu değerlerle Bursa’nın en temiz sahilleri olduğu saptandı. 
     Bursa Sağlık Müdürü Osman Ayyıldız, AA muhabirine yaptığı açıklamada, yaz aylarında 15 günde bir deniz suyu numunesi ölçümlerde sürekli değişik sonuçlarla karşılaştıklarını söyledi. 
     Marmara Denizi’nin genel kirliliğinin bilinen bir olay olduğunu anlatan Ayyıldız, şöyle dedi 
     "Bursa kıyılarımızda da kirlilik sık görülen bir olgu. Deniz akıntıları, rüzgar gibi nedenlerle çok kirli gibi görünen bir yer ertesi gün temiz olabiliyor. Bunun nedeni Marmara Denizi’nde var olan kirliliğin dalga ve rüzgara bağlı olarak yüzmesi, dolayısıyla çöp ve kalıntıların kıyıda birikmesi. O yüzden de, bir gün kirli olan kıyı ertesi gün temiz hatta çok temiz olabiliyor. Bunun için ’şurada denize girin’ veya ’girmeyin’ diyemiyoruz. Vatandaşlarımız Bursa Sağlık Müdürlüğü’nün sitesinde yayımlanan deniz suyu ölçümlerini takip etmeli." 
     
</TEXT>
</DOC>
