<DOC>
<DOCNO> 366721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy02.html </URL>
<DATE> 2005/08/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Başörtülüler Meclis'ten umutlarını kesti... 
</HEADLINE>
<TEXT>

     TBMM İnsan Haklarını İnceleme Komisyonu’na, Ocak ayından beri başta cezaevlerinden olmak üzere çeşitli konularda bin 131 insan hakkı ihlali başvurusu gelirken, bunlardan sadece biri başörtüsü nedeniyle yapıldı. 
     TBMM İnsan Haklarını İnceleme Komisyonu’na, çeşitli konularda Ocak ayında 243, Şubat’ta 214, Mart’ta 230, Nisan’da 215, Mayıs’ta 191 ve Haziran’da 138 dilekçe geldi. 
     Komisyona yapılan başvurularda ilk sırayı cezaevi sorunları aldı. Cezaevlerindeki keyfi tutum ve işlemler, koşulların iyileştirilmesi, kötü muammele, nakil talebi, tedavi talebi ve cezaevinde ölüm gibi nedenlerle 126 şikayet geldi. Komisyona, tehdit, kaçırma iddiaları, can güvenliğinin olmaması, işkence, güvenlik kuvvetlerinin kötü davranışları, keyfi gözaltı, işkence endişesi gibi konularda ise 54 başvuru yapıldı. 
     İnsan Haklarını İnceleme Komisyonu’na, Güneydoğu ve diğer kayıplarla ilgili olarak 11, yine Güneydoğu’dan güvenlik kuvvetlerinin uygulamaları, yargısız infaz, öldürme iddiaları, şüpheli adam öldürme ve terörden doğan zararların tazmini gibi şikayetlerle 16, cezaevleriyle ilgili açlık grevi vb protestolarla ilgili olarak 18, güvenlik soruşturmasıyla ilgili 5 ayrı başvuru yapıldı. 
     Komisyona, zam talebi, disiplin cezaları, nakil talebi ve sorunları, sendikal sorunlar gibi nedenlerle 42 memur başvururken, öğrenci sorunları, öğretim üyesi sorunları ve YÖK ile ilgili olarak da 7 şikayet geldi. Komisyona, yardım talebi, yargı ile ilgili sorunlar, özürlülerin sorunları gibi konularda da başvurular oldu. 
     
     ELKATMIŞ, BAŞÖRTÜLÜLERLE TARTIŞMIŞTI 
     AKP Nevşehir Milletvekili Mehmet Elkatmış’ın başkanlığındaki komisyona başörtülüler tarafından sadece bir şikayet dilekçesi verildi. Bu şikayet dilekçesinde de 139 kişinin imzası yer aldı. 
     Başörtülü oldukları için insan hakları ihlalleriyle karşılaştığını söyleyen öğrenciler ve bazı vatandaşlar, daha önce Sıhhıye’de de oturma eylemi yapmışlardı. Bu kişiler Elkatmış’ı da ziyaret etmişler, eylemlerine katılmaya çağırmışlardı. Başörtüsü yasağını protesto için imza toplayan bu kişiler, AKP hükümetinin kendilerine verdiği sözü tutmadığını söyledikleri için, kendilerine tepki gösteren Komisyon Başkanı Mehmet Elkatmış ile de tartışmışlardı. 

ANKA 
     
</TEXT>
</DOC>
