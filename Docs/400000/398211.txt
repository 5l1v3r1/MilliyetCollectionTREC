<DOC>
<DOCNO> 398211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy11.html </URL>
<DATE> 2005/11/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ağar'dan Erdoğan'a Yüreğin varsa Kandil Dağı'na gidelim 
</HEADLINE>
<TEXT>

     DYP Genel Başkanı Mehmet Ağar, "Sen niye Hakkari’ye gitmiyorsun" diyen Başbakan Recep Tayyip Erdoğan’a, "Yüreğin varsa Kandil Dağı’na gidelim" dedi. 
     Ağar, Antalya SSK Kavşağı’nda partisince düzenlenen mitingde Başbakan Erdoğan’ın kendisi ve partisine yönelik eleştirilerini yanıtladı. Erdoğan için "Cumhuriyetin en aciz başbakanı Güneydoğuyu Barzani’ye havale etmek üzere" ifadelerini kullanan Ağar, Erdoğan’ın Hakkari gezisine, "Gencecik çocuklar vurulup ölürken Arap şeyhleri ile pazarlık yaptığını söylüyorsun. Oralarda o zaman olman lazımdı" diye değerledirdi. Ağar, Erdoğan’a şöyle seslendi 
     
     "HIRSIZLAR GİBİ GİTTİ" 

     "Başbakan, Hakkari’ye medyadan habersiz hırsızlar gibi gitti... mi Neyse gitti gitmedi. ’Siz de gidin’ dedi. 
     Sayın Başbakan iyi dinle. Sen İstanbul’da balık tutarken biz oralarda kurşun yağmuru altında görev yapıyorduk. 
     Sen gidip birtakım odaklardan iktidar olmak için dışarıda etekler altında gezerken biz oralarda siyaset yapıp millet eliyle meclise geliyorduk. 
     Türkiye’nin bir şehrine gitmeyi cesaret zanneden, bu utancı da Başbakan’a bırakıyorum. 
     Hakkari’ye gitmeyi cesaret zanneden Başbakan’a sesleniyorum. Hakkari, Şemdinli kesmez, yüreğin varsa hep beraber Kandil Dağı’na gidelim". 
     
     "STRAZBURG ULEMASINA SORDULAR" 

     Ağar, Başbakan’ın Samsun programına da değindi ve miting için "yağmurluk, kaşkol" dağıtmakla eleştirdi. Ağar, Erdoğan’ın "ülkeyi pazarlama görevi" sözüne gönderme yaparak, "Senin birinci görevin Türkiye’yi muhafaza ve müdafaa etmektir" dedi. 
     Hükümete dokunulmazlığın kaldırılması restini de yineleyen Ağar, "Saltanatınıza demokrasi yoluyla sandıkta millet son verecek" dedi. Ağar, AKP’yi de "Ben soracağım dediğim zaman köküne kadar hesap sorarım adama" diye konuştu. 
     AİHM’in türban kararı ve Erdoğan’ın ulema tartışmasına da değinen Ağar Dışişleri Bakanı ve eşinin "bir de Strazburg ulemasına soralım" dediğini söyledi. 
     Ağar, "Strazburg uleması, Gül ve Erdoğan ikilisine cevap vermiştir. Milletin Strazburg ulemasına sormaya ihtiyacı yoktur. Bu meseleyi millet iç dinamikleri ile çözecektir" dedi. 
     Mehmet Ağar, Erdoğan’ın "üst kimlik" açıklamasına da tepki gösterdi. Anadolu’ya Üçüncü Haçlı Seferi sonrası Batılıların Türkiye dediğine işaret eden Ağar, bu topraklarda kuru bir vatandaşlık bağı olmadığını söyledi. 
     "Bu ırmağı kimse derelere bölemez" derken cumhuriyetin Kürdü, Lazı Arnavut’u, Çerkezi de olacağını belirten Ağar, "Bunların hepsine hep birden Türk milleti diyoruz. Bundan niye kaçıyorsun" diye konuştu. 
     
     MİTİNGDEN NOTLAR 

     Mehmet Ağar’a konuşması sırasında eşi Emel Ağar da eşlik etti. Emel Ağar, eşi konuşurken öğle ezanı okunulması üzerine Ağar’ı eliyle uyararak ikazda bulundu. Ağar da bunun üzerine "Öğle mi, Allah kabul etsin" dedi. 
     Ağar çifti partililere miting sonrası karanfil dağıtırken alanda teröre değinen "Terör yakıyor ülkesi her yer enkaz Geldi Mehmet Ağar bir tarih daha yaz", "Benim adım Mehmet Ağar, bu vatan için mezara kadar" ve "Kanla alındı bu vatan unutma Erdoğan" pankartları dikkati çekti. 
     
</TEXT>
</DOC>
