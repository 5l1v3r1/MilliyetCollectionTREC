<DOC>
<DOCNO> 378448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur05.html </URL>
<DATE> 2005/09/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ehliyetsiz operatör, silindir makinesiyle küçük Burak'ı ezdi 
</HEADLINE>
<TEXT>

     
     Ahmet SAYAR İZMİR, DHA 
     
İZMİR'in Buca İlçesi'nde, evlerinin önünde oyun oynayan 4 yaşındaki Burak Gültekin, yol yapım çalışması yapan M.G.'nin kullandığı yol silindir makinesinin altında kalarak yaşamını yitirdi. Savcının olay yerine gelmesinden sonra Gültekin'in cesedi, Mezarlıklar Müdürlüğü Morgu'na kaldırılırken, iş makinesi şoförü M.G. gözaltına alındı. Buca Belediyesi'nin taşeron firma olarak yol yapım çalışmasını verdiği Delsan Şirketi'nde çalışan M.G.'nin, iş makinesi kullanması için gerekli olan ehliyete sahip olmadığı da belirlendi. M.G.'nin polisteki ifadesinde, Geri geri gidiyordum. Çocuk birden evlerinden çıkarak silindirin altına girdi. Yapacak bir şeyim yoktu'' dedi. 
     Feci kaza, Buca'nın Gediz Mahallesi, 222 46 Sokak, Numara 18'de, saat 17.00 sıralarında meydana geldi. Bir yıldır Buca Belediyesi'nin taşeron firması Delsan'da silindir makinesi operatörü olarak çalışan 19 yaşındaki M.G, yola dökülen asfaltı düzeltmek için manevra yaparken, hemen yakınındaki evlerinin önünde tek başına oynayan Burak Gültekin'i farketmedi. Gültekin, geri geri gelen silindirin altında kalarak feci şekilde can verdi. 
     Komşuların bağırışları üzerine panikle pencereye çıkan 32 yaşındaki Çiçek Gültekin, 2 çocuğundan biri olan oğlu Burak'ın kanlar içindeki cesedi ile karşılaştı. Sinir krizi geçiren anne Gültekin, komşuları ve akrabaları tarafından güçlükle sakinleştirilebildi. Bir konfeksiyon atolyesinde çalışan 34 yaşındaki baba Celal Gültekin de olayı duyar duymaz evine koştu. Evinin önünde toplanan kalabalığı gören Baba Celal Gültekin, gözyaşları içinde oğlunun yerde yatan cesedinin yanına gitmek istedi. Komşuları tarafından olay yerinden uzaklaştırılan baba Celal Gültekin, Bu kadar sorumsuzluk olmaz. Birilerinin ihmali yüzünden biricik oğlum, öldü. Akşama kadar buradan dünya kadar kamyon vızır vızır geçip durdu. Hiçbir önlem alınmadan çalışma yapılıyor. Sorumlular cezasını çeksin'' diyerek feryat etti. 
     Olayın şokunu üzerinden atamadığı gözlenen iş makinesi operatörü M.G.'nin ise, polislere, Geri geri gidiyordum. Çocuk birden evlerinden çıkarak, silindirin altına girdi'' dediği öğrenildi. M.G.'nin 23 yaşını dolduranlara verilen iş makinesi kullanma ehliyetine de sahip olmadığı belirlendi. Gültekin'in cesedi savcının gelmesinden sonra morga kaldırılırken, M.G, ifadesi alınmak üzere karakola götürüldü. 
     
</TEXT>
</DOC>
