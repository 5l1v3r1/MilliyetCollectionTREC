<DOC>
<DOCNO> 350073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo36.html </URL>
<DATE> 2005/06/08/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Maçtan notlar... Millilerde Rüştü şoku... 
</HEADLINE>
<TEXT>

     18. Dünya Kupası Avrupa elemeleri 2. Grup'ta deplasmanda Kazakistan ile karşılaşan A Milli Futbol Takımı'nda, son dakikada Rüştü şoku yaşandı. 
     Karşılaşma öncesi ilk 11'de yer alan ve ısınmak için sahaya çıkan Rüştü, belinde rahatsızlık hissedince kadrodan son anda çıkarıldı. Milli kalecinin, siyatik sinirinin beline vurduğu öğrenildi. Rüştü'nün yerine yedek kaleci Ömer, ilk 11'e alındı. Bu arada maç kağıdında Rüştü'nün adı ilk 11'de yer aldı. 
     
     TUNCAY VE NECATİ İLK 11'DE 

     A Milli Takım Teknik Direktörü Ersun Yanal, son yapılan Yunanistan maçının kadrosunda değişiklik yaptı. 
     Yanal, kırmızı kart cezalısı Yıldıray ile Koray'ın yerlerine Necati ve Tuncay'ı Kazakistan maçında ilk 11'de sahaya sürdü. 
     Milli takımda kaleci Volkan, Koray, Serhat, Serkan, Bülent, Okan ve Halil yedekler arasında yer aldı. Aday kadroda bulunan Erdinç, Güven, Cihan ve sakatlığı bulunan Ayhan, 18 kişilik maç kadrosuna alınmadı. 
     
     TÜRK TARAFTARLAR MAÇA İLGİ GÖSTERMEDİ 

     Karşılaşma öncesi Türk taraftarlara ayrılan 5 bin biletin de satıldığı bildirilmesine karşın, Türk seyirciler maça ilgi göstermedi. 
     Türk taraftarlara ayrılan bölümün büyük bir bölümü boş kalırken, karşılaşmayı yaklaşık bin kadar Türk seyirci izledi. 
     Tüm biletleri bir Türk'ün satın aldığı, ancak bunları satamayınca Türk taraftarlara ayrılan bölümün boş kaldığı öğrenildi. 
     Türk taraftarların bulunduğu tribünde Başbakan Recep Tayyip Erdoğan'ın büyük bir posteri açıldı. 
     Kazakistan taraftarları ise takımlarının grupta puanı olmamasına karşın maça büyük ilgi göstererek Merkez Stadı'nı tamamıyla doldurdu. 
     
     TARAFTARLARIN DOSTLUĞU 

     Karşılaşma öncesinde Kazak ve Türk taraftarlar, dostluk örneği sergiledi. 
     Basın tribünün önündeki tribünde Türk taraftarları Kazak taraftarlarıyla birlikte maçı izledi. Taraftarlara dağıtılan beyaz balonların bir yanında Kazak, diğer yanında da Türk bayraklarının olması dikkati çekti. 
     
</TEXT>
</DOC>
