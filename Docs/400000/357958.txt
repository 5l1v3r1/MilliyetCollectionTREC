<DOC>
<DOCNO> 357958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo10.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Topuz işi uzattı 
</HEADLINE>
<TEXT>


Üç büyüklerin transfer listesinde yer alan Mehmet Topuz, Kayserispor ile sözleşme yeniledi. Başarılı futbolcu, "Önce kulübümün menfaatleri " diyerek bu sezon biten mukavelesini 2007 yılına kadar uzattı 

OKTAY ENSARİ DHA 


Kayserispor'un başarılı ismi Mehmet Topuz sözleşmesini 2007'ye kadar uzattı. Üç büyük kulübün de transfer listesinde yer alan yıldız futbolcu, "Benim için önce kulübümün menfaatleri gelir" dedi. 
Mehmet şöyle devam etti 
"Üç büyükler hem başkanımızla, hem de benimle bire bir görüştü. Ancak kulübümün istediği bonservis bedelini vermedikleri için bu transfer gerçekleşmedi. Sezon sonunda sözleşmem bitecekti ama kulübümü düşünerek mukavelemi, 2007'ye kadar uzattım. Çünkü beni Mehmet Topuz yapan Kayserispor'dur." 
Genç milli Ergün Teber ise, "Bazı kulüplerden teklifler alıyorum. Ama, beni isteyen kulübün önce Kayserispor ile anlaşması gerekir. Görüşmeler devam ediyor. Gerçekleşirse, giderim, olmazsa da Sarı - Kırmızılı formayı giymekten gurur duyarım" dedi. 

2. etap Başkent'te 
Kayserispor, ikinci etap kamp çalışmalarına Ankara Kızılcahamam'da başladı. Kayseri'den karayoluyla Pataya Otel'e geçen Sarı - Kırmızılılar, yolculuk öncesi hafif bir ter idmanı yaptı. Teknik Direktör Ertuğrul Sağlam ise kafileye Kızılcaham'da katıldı. 

Tecrübe farkı 

Samet Aybaba, Slovak Dubnica karşısındaki 4-0'lık farklı yenilgiyi tecrübesizliğe bağladı, "Bu da bize ders oldu" dedi 

İLHAN GÜLER 

Intertoto Kupası'nda Dubnica'ya 4-0 yenilen Ankaraspor'un Teknik Direktörü Samet Aybaba, farklı mağlubiyeti tecrübesizliğe bağladı. 
İkinci tur ilk maçında Slovak Dubnica karşısına tam kadroyla çıkamadıklarını belirten Aybaba, "Kupaya üçüncü turdan katılacağımızı, karşılaşmayı da 18 Temmuz'da oynayacağımızı düşünüyorduk. Ancak ikinci torbadan kuraya girdiğimiz için maçımızı hazırlık dönemi geçirmeden erken oynamak zorunda kaldık. Bu nedenle tam kadroyla sahaya çıkamadık. Genç ve tecrübesiz bir ekiple mücadele ettik. Çok basit hatalar yaptık. Yine de sahada neler yapabileceklerini gördük. Oyuncularım için iyi bir tecrübe oldu. Intertoto Kupası'na katılma amacımız da buydu. Her şeye rağmen bu kadar farklı bir yenilgi beklemiyordum" dedi. 

Rize'nin eniştesi 

Çaykur Rize ile ilk idmanına çıkan Hakan Ünsal, eşinin de Rizeli olmasından dolayı tercihini bu takımdan yana kullandığını söyledi 

TUNÇ KAYACI 

Çaykur Rizespor'un Galatasaray'dan transfer ettiği Hakan Ünsal, dün Bolu kampına giderek sabah çalışmasında yer aldı. Antrenman öncesinde kulüp doktorları tarafından sağlık kontrolünden geçirilen Hakan, daha sonra arkadaşlarıyla birlikte idmana çıktı. Tecrübeli futbolcu, eşinin de Rizeli olmasından dolayı, teklif gelen takımlar arasından Çaykur Rizespor'u tercih ettiğini ifade etti. 
Milli futbolcu, şunları söyledi 
"Burada farklı bir heyecanı yaşayacağımı düşünüyorum. Gerçekçi hedefler koymak lazım. Bu da geçen seneki durumun biraz daha yukarısında olmalı. İlk 5'in içinde olmalıyız." 
Öte yandan her konuda anlaşma sağlanan ve geçen hafta İstanbul'a getirelerek ön protokol imzalanan Karim Ziani transferinden, kulübü Fransız Troyes'in fiyat artırması nedeniyle vazgeçildi. 

Malatya testten geçti 

Abant'ta çalışan Sarı - Kırmızılılar, dün sabahki antrenmanda laktak testine tabi tutuldu. Yüksek tempo ve sıcak futbolcuları oldukça zorladı 

Malatyaspor'da tempo iyice arttı. Abant Petro Club'da kampa giren Sarı - Kırmızılılar, sabah antrenmanında testten geçti. Kulüp doktorları tarafından futbolculardan kan alındı, kendilerine laktak testi yapıldı. 
Test sonuçlarının ardından futbolcuların performanslarını yeniden gözden geçirecek olan Teknik Direktör Feyyaz Uçar, kondisyon değerlerinin de yükselmesi için oyuncuları oldukça zorluyor. 
Kampta bulunan Malatyasporlular, idman temposunun artması ve sıcak hava nedeniyle antrenmanda zor anlar yaşadı. Bu nedenle oyuncular sık sık forma ve şortlarını değiştirmek zorunda kaldı. 
Malatyaspor, 8 Temmuz günü Denizlispor ile kaldıkları otelin sahasında bir hazırlık maçı yapacak. 

Petrov deneniyor Dejan bekleniyor 

Samsunspor, Bulgar orta saha oyuncusunu denemek için kampa getirdi. Kırmızı - Beyazlılar, Sırp futbolcuyu ise Samsun'a davet etti 

DAVUT AKTAŞ DHA 

Transferini tamamlayıp, yeni sezona sorunsuz hazırlanmak isteyen Samsunspor, yabancı atağına devam ediyor. Rusya Ligi'nde oynayan Bulgar orta saha oyuncusu Petrov'u denemeye alan Kırmızı - Beyazlılar, Sırp Dejan Radonoviç ile de prensipte anlaştı. Eski antrenörlerden Milorad Mitroviç'in olumlu referans verdiği Sırbistan - Karadağ Milli Takımı'nın orta saha oyuncusu Radonoviç'i Samsun'a davet ettiklerini açıklayan Samsunspor Genel Menajeri Yücel Uyar, şöyle konuştu 
"Orta sahaya bir yabancı oyuncu alacağız. Radonoviç için olumlu bilgiler geldi. Ön libero oynayan, duran topları ustaca kullanan tecrübeli bir futbolcu." 
Eksik bir kadroyla antrenmanlarını sürdürdüklerini hatırlatan Teknik Direktör Şaban Yıldırım ise ikinci etap kampında tam kadro çalışmayı ümit ettiğini söyledi. 
Öte yandan eşyalarını almak üzere Samsun'a gelen Ertuğrul Sağlam da Samsunspor'u ziyaret etti. 

DİYARBAKIRSPOR 

Lika gitti 
Yeşil - Kırmızılılar'ın Arnavut kalecisi Lika, ameliyat olmak için ülkesine gitti. Yapılan sağlık kontrollerinde karın kaslarında sorun bulunduğu ifade edilen Lika'nın, operasyon geçireceği açıklandı. Arnavut file bekçisinin, iyileşmesi durumunda yeniden Diyarbakırspor'a gelebileceği açıklandı. 

DENİZLİSPOR 

Bolu kampı bugün başlıyor 
Yeşil - Siyahlılar, Bolu'daki ikinci etap çalışmalarına bugün başlayacak. 18 Temmuz'a kadar burada kalacak olan Denizlispor, 11 özel maç oynayarak lig hazırlıklarını tamamlayacak. Teknik Direktör Giray Bulak takımı hazırlamak için uğraşırken, yönetim de transfer için çalışmalarını sürdürüyor. 

Karvan çok Yaman 

Azerbaycan Ligi'nde sezona iddialı başlamak isteyen Karvan, Gerede'de, Teknik Direktör Fuat Yaman nezaretinde çalışmalarını sürdürüyor. Konyaspor'dan Ernani, Diyarbakırspor'dan Bamba'yı ve Beşiktaş'tan eski öğrencisi Aydın'ı transfer eden Yaman, çalışma ortamının, yönetimle ilişkilerin mükemmel olduğunu söyledi. 

VESTEL MANİSA 

Yunus sakatlandı 
Süper Lig'in yeni ekibi, Avusturya kampına dün start verdi. Siyah - Beyazlılar, Graz kentine 90 kilometre uzaklıkta bulunan bir otele yerleşti. Yeni transfer Çek Johana da kafileye Graz'da katıldı. Sabahki antrenmanda Yunus'un sakatlanarak idmanı yarıda bırakması moralleri bozdu. Öte yandan yönetim, Hamburg SV'de forma giyen gurbetçi Eren Şen'i renklere bağlamaya çalışıyor. 


</TEXT>
</DOC>
