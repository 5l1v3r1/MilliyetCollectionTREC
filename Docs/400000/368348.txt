<DOC>
<DOCNO> 368348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko39.html </URL>
<DATE> 2005/08/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Bursa'da İkinci El Otomobil Borsası kuruldu... 
</HEADLINE>
<TEXT>

     Türkiye'de bir ilk olduğu bildirilen ikinci el otomobil borsası, Bursa'da açıldı. 
     Ede Müzayede firması ile Nilüfer Vakfı tarafından, Çalı Yolu üzerinde, pazar günleri açık otomobil pazarının kurulduğu alanda açılan borsada, hafta içi 5 gün boyunca ikinci el otomobiller açık artırma usulüyle satılacak. 
     Ede Müzayede Genel Koordinatörü Veysel Budak, Türkiye'de ikinci el otomobillerin gerçek değerinde satılacağı bir ortamın bugüne kadar kurulamadığını, bu yüzden ikinci el otomobillerin istenen zamanda, istenen değerde satılamadığını, böylece sahiplerinin de zarar gördüğünü bildirdi. 
     İkinci el otomobil almak isteyen kişilerin de hangi aracı, nereden, ne kadar bedelle alacaklarını bilemediklerini, bu nedenle bazen ''isabetsiz'' otomobil alarak maddi ve manevi zarar gördüklerini belirten Budak, bu sorunları dikkate alarak Türkiye'de ilk kez Bursa'da ikinci el otomobil borsasını kurduklarını kaydetti. 
     Budak, borsada hafta içinde ikinci el otomobil satışlarının noter huzurunda açık artırmayla satılacağını ifade ederek, ''Burada, tüm otomobiller, güvenli, gerçek fiyatında satılarak, hem alıcının hem de satıcının mağdur olmamaları sağlanacak'' dedi. 
     Ede Müzayede ve Nilüfer Vakfı olarak otomobilin satılan bedeli üzerinden satıcıdan yüzde 2, alıcıdan da yüzde 1 komisyon alınacağını, bunun dışında başka bir ücret talep edilmeyeceğini anlatan Budak, ikinci el otomobil borsasını tüm Türkiye'de geliştirmek istediklerini sözlerine ekledi. 
     Nilüfer Belediye Başkanı Mustafa Bozbey ve Ede Müzayede firması Genel Koordinatörü Veysel Budak tarafından açılışı yapılan ''Bursa İkinci El Otomobil Borsası''nda, ilk satış cuma günü düzenlenecek açık artırma ile gerçekleştirilecek. 
     
</TEXT>
</DOC>
