<DOC>
<DOCNO> 398878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yazar/uras.html </URL>
<DATE> 2005/11/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Yapı Kredi' için BDDK-SPK açıklama yapmalı 
</HEADLINE>
<TEXT>


Yapı Kredi Bankası YPK ekonomide ağırlığı, yurtdışında ve içinde kamuoyunda saygınlığı olan bir bankamızdır. Hisselerinin yüzde 42.6'sı borsada işlem görüyor. Önemli bölümü halkın elinde. 
Koçların İtalyanlarla yarı yarıya ortak oldukları Koçbank'ın sahibi "Koç Finansal Hizmetler Sermaye Grubu" KFH , YKB'nin yüzde 57.4 payını 1 milyar 160 milyon euroya satın aldı. 
YKB ile Koçbank birleştirilecek. Bu birleşmeden önce, KFH grubu, çoğunluk hissesine sahip olmanın verdiği güçle YKB'nin bilançosunu temizledi. Bankanın bilançosunda 2.650 milyon YTL brüt, 2.501 milyon YTL net düzeltme yapıldı. 
"Düzeltme" demek, açık anlatımıyla "zarar yazmak" demektir. Zarar yazmak demek, açık anlatımıyla bankanın varlığını özkaynağını küçültmek demektir. 

Özkaynak küçüldü 
Bankanın özkaynağı 4.6 milyar YTL idi. 2.5 milyar YTL zarar düşülünce 2.1 milyar YTL'ye indi. 
Borsada işlem gören hisselerin sahipleri bankanın 4.6 milyar YTL özkaynağının yüzde 42.6'sına sahipti. Şimdi sadece 2.1 milyar YTL özkaynağın yüzde 42.6'sına sahipler. KYH, bankanın yüzde 57.4 hissesini 1 milyar 160 milyon euroya satın almıştı. Düzeltmeyle 1 milyar 572 milyon euro satın almak için ödenen fiyattan daha çok zarar yazılınca "kafalar karıştı". 
Sadece bilanço düzeltme, sadece "halının altındaki pislikleri süpürme" penceresinden bakıldığında yapılanlar doğrudur. 
Fakat olan bitene daha başka pencerelerden bakılınca, açıklığa kavuşmasında yarar olan konular gündeme gelmektedir. 

Kafalar karıştı 
1 YKB bilançosunda bu kadar büyük düzeltme yapıldığına göre, önceki bilançolar gerçeği yansıtmıyordu. a BDDK ve SPK doğru olmayan bilançoların yayımlanmasına bugüne kadar nasıl izin verdi b YKB gibi göz önünde olan bir bankanın bilançoları gerçeği yansıtmıyor ise acaba aynı sorun diğer bankalarda da var mı O bilançolara nasıl güvenilecek c YKB hisse senetleri borsada yaygın biçimde işlem gören bir banka. Bankanın varlığında ortaya çıkan büyük azalma, bu bankanın hisse senedi fiyatları ile diğer bankaların hisse senedi fiyatlarını nasıl etkileyecek 
2 YKB, yakında Koçbank'la birleştirilecek. Bu birleşmede bankaların özkaynaklarına göre yeni sermaye yapısı ortaya çıkacak. Bilançodaki düzeltme sonunda, YKB özkaynağı yaklaşık olarak, kaba anlatımla 2.5 milyar dolardan 1.5 milyar dolara geriledi. Koçbank'ın özkaynağı yaklaşık 2.5 milyar dolar. YKB'nin bu birleşmeden sonra oluşacak 4.0 milyar dolarlık sermayesinde Yapı Kredi Bankası'nın eskiden yüzde 42.6'sına sahip olan hissedarların payı halka açık bölümün payı yüzde 20'nin altına düşecek. 
Olan biten ekonominin genelini, bankacılık sektörünün bütününü, borsayı, borsadan YKB hisse senedi satın alanları, halkı ilgilendiriyor. Öncelikle BDDK, SPK ve bu arada KFH halka daha geniş bilgi vermek zorundadır. 



</TEXT>
</DOC>
