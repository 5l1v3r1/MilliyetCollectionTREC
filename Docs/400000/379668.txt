<DOC>
<DOCNO> 379668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko40.html </URL>
<DATE> 2005/09/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Binali Yıldırım Haydarpaşa'yı tekrar canlandırmak istiyoruz... 
</HEADLINE>
<TEXT>

     Ulaştırma Bakanı Binali Yıldırım, Marmaray Projesi ile birlikte boşa çıkan Haydarpaşa Bölgesi'ndeki alanı, Galataport'a benzer bir projeyle tekrar canlandırmak istediklerini söyledi. 
     Azerbaycan Ulaştırma Bakanı Ziya Memmedov ve Gürcistan Ekonomik Kalkınma Bakanı Irakli Chogovadze, Yıldırım ile birlikte İstanbul Büyükşehir Belediye Başkanı Kadir Topbaş'ı makamında ziyaret etti. 
     Topbaş, konuk bakanlara, basına kapalı olarak gerçekleştirilen ziyaretin ardından Belediye Meclis Salonu'u gezdirerek bilgi verdi. 
     Ziyaret sonrasında gazetecilerin Haydarpaşa Limanı ile ilgili proje çalışmalarına yönelik sorularını yanıtlayan Yıldırım, İstanbullu'nun istemediği hiçbir şeyi idareciler olarak zorla yapmayacaklarını, kentin genel silüetine uygun yapılaşmayı gerçekleştirirken aynı zamanda gittikçe artan turizm potansiyelini de artırmak istediklerini ifade etti. 
     Binali Yıldırım, Galataport projesine benzer uygulamanın Haydarpaşa için de söz konusu olduğunu belirterek, şöyle konuştu 
     ''İstanbul'da iş merkezleri, cazibe merkezleri ağırlıklı olarak Avrupa Yakası'nda. Anadolu Yakası'nda bu tip yapılaşmalar yok. Son zamanlarda tek tük oteller yapılıyor ama çok yetersiz. O yüzden Marmaray Projesi ile birlikte boşa çıkan Haydarpaşa Bölgesi'ndeki alanı Galataport'a benzer bir projeyle tekrar canlandırmak, İstanbul'a, İstanbullu'ya kazandırmak istiyoruz. Burada da hassasiyetimiz yine aynı. İstanbul'un kültürel ve tarihi dokusuna uygun projeleri yarıştırırak, İstanbul'un beğenisini alan projeler hayata geçirilecek. Bunu yaparken ilgili tüm kurumlarla birlikte çalışıyoruz.'' Ulaştırma Bakanı Yıldırım, Haydarpaşa Limanı projesinin ihalesine ilişkin hazırlık çalışmalarının büyük oranda tamamlandığını ve bunu zamanı geldiğinde duyuracaklarını bildirdi. 
     Yıldırım, proje kapsamında Haydarpaşa Garı'nın aynen muhafaza edileceğini ve fonksiyonları geliştirilerek daha etkin kullanılacağını kaydetti. 
     
     KADİR TOPBAŞ 
     İstanbul Büyükşehir Belediye Başkanı Kadir Topbaş da, Galata'nın İstanbul'un önemli bir rıhtımı olduğunu vurgulayarak, Galataport ile buradaki hizmet birimleri ve fonksiyonların kente çok daha fazla turist getirmesinin amaçlandığını, yerel yönetim olarak kendilerinin de bunu desteklediğini söyledi. 
     Topbaş, projenin etkileri konusunda farklı değerlendirmeler olabileceğine işaret ederek, şunları kaydetti 
     ''Bu şehrin geleceğini hepimiz düşünmek zorundayız. Burada zaten yanlış olan birşeyi yapma konusunda kimsenin adımı yok. Yanlış değerlendirmeler üzerinde bir takım yorumlar, kentin hızla giden yükselişinde çok olumlu neticeler vermez. Katkısı olanlar, katkısını bize ulaştırsınlar. Ama lütfen frenleyici, engelleyici bir tavır koymayalım. Bu kent hepimizin. Önümüzü kimse tıkamaya kalkmasın. Herkes önümüzü açmaya çalışsın, kolumuza girsin.'' 
     
</TEXT>
</DOC>
