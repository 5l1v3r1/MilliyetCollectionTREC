<DOC>
<DOCNO> 360545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas18.html </URL>
<DATE> 2005/07/12/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Alanya "Almanya Rüyası" belgeselinde... 
</HEADLINE>
<TEXT>

     Almanya’da yaşayan üçüncü kuşak Türklerin entegrasyon sürecine eğilen "Almanya Rüyası" isimli belgeselde, Alanya’ya da yer verildi. 
     Belgeselde, Alanya’dan görüntüler ve röportajların yanı sıra Almanya’ya 43 yıl önce göç eden Türklerin, özellikle de bugün 3. kuşak olarak tanımlanan gençlerin entegrasyonu ve yaşam tarzlarına dair bir belgesel olan Almanya Rüyası, Yönetmen Murat Şeker tarafından hazırlandı. 
     Yönetmen Murat Şeker, AA muhabirine yaptığı açıklamada, hiphopçulardan işadamlarına, emekli işçilerden film yönetmenlerine uzanan geniş bir röportaj perspektifiyle hazırlanan belgesel filmde yorum veya dış ses gibi yönlendirici bir biçimin bulunmadığını, izleyiciye bizzat araştırmanın kendisinin sunulduğunu söyledi. 
     Şeker, belgeselin 6 aylık çekim ve bir o kadar da süren teknik çalışma sürecinde tamamlandığını, hem içerik hem de finansman bakımından bu konudaki ilk geniş çaplı ve bağımsız proje olma özelliğini taşıdığını ifade etti. 
     Belgeselde, Alanya’da yerleşik olarak yaşayan Almanlar ve Almanya’da çalıştıktan sonra geri dönen Türklerle röportajlar yapıldığını vurgulayan Şeker, Belediye Başkanı Hasan Sipahioğlu’nun da belgeseldeki konuşmasında, Alanya’da 7 bin yabancının yaşadığını, bunların yüzde 60’ının Alman olduğunu belirterek, yabancıların şehre önemli katkılar yaptığından söz ettiğini belirtti. 
     Almanya’da Gothe Üniversitesi ve Türkiye’de Akbank Sanat Günleri çerçevesinde İstanbul’da gösterilen belgeselin, önümüzdeki günlerde Almanya ve Türkiye’deki ulusal bazı televizyon kanallarında da yayınlanacağını sözlerine ekledi. 
     
</TEXT>
</DOC>
