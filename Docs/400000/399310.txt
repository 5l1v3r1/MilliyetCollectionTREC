<DOC>
<DOCNO> 399310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko58.html </URL>
<DATE> 2005/11/30/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
İzmir, Expo'ya kilitlendi 
</HEADLINE>
<TEXT>

     İzmir Ticaret Odası İZTO Yönetim Kurulu Başkan Yardımcısı Akın Kazançoğlu, Oda olarak topyekün EXPO 2015 hedefine kilitlendiklerini belirtti. 
     İZTO Meclis toplantısında konuşan Kazançoğlu, Yönetim Kurulu Başkanı Ekrem Demirtaş ve Büyükşehir Belediye Başkanı Aziz Kocaoğlu'nun Uluslararası Sergiler Bürosu'nun Genel Kurulu'na katılmak üzere Fransa'ya gittiğini belirtti. 
     Paris'te İzmir için görüşmeler yapılacağını kaydeden Kazançoğlu, şöyle dedi 
     ''EXPO'ya yönelik yoğun çalışmalarımızı daha hızlı ve verimli bir şekilde yürütebilmek amacıyla Odamızda bir EXPO Ofisi açıyoruz. Bundan sonra EXPO çalışmalarımız bu ofis kanalıyla yürütülecek. Oda olarak topyekun bu hedefe kilitlendik. Bundan birkaç yıl öncesine kadar EXPO'ya ev sahipliği yapmamız hayal gibi görünürken bugün bu hayalin gerçeğe dönüşmesine ramak kaldı. EXPO 2015 İzmir, hepimizin gönül birliği yapıp tek yumruk olarak uğrunda mücadele vermesi gereken dev bir projedir.'' Kazançoğlu, Oda'nın İzmir'in futbol takımlarına destek amacıyla başlattığı ''Performansa Dayalı Destek Sistemi'' kapsamında bugüne kadar 294 milyar TL ödediklerini belirtti. 
     
</TEXT>
</DOC>
