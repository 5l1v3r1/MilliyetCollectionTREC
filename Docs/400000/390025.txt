<DOC>
<DOCNO> 390025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/spo04.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürsüde kapışma 
</HEADLINE>
<TEXT>


Trabzonspor'un dün yapılan olağan Divan Kurulu toplantısında kavga çıktı. Eski yönetici Mustafa Erdem, konuşma yaptığı sırada önce Başkan Atay Aktuğ'a laf attı, ardından hızını alamayarak üstüne yürüdü 


Türkiye Kupası'nda Kayseri önünde alınan farklı yenilginin ardından iyice kaosa sürüklenen Trabzonspor'da, dünkü Divan Kurulu toplantısı olaylı geçti. 
Başkan Atay Aktuğ'un konuşması sırasında eski yöneticilerden Mustafa Erdem kendisine laf attı. Aktuğ, alınan kötü sonuçlardan büyük bir ızdırap duyduğunu, Şenol Güneş'i de Futbol A.Ş.'nin başına geçmeyi kabul etmemesinin ardından haziranda görevden almayarak hata yaptıklarını söyledi. 
Federasyon ve diğer güçlerle mücadele ettiklerini de savunan Aktuğ, kapanış konuşması sırasında "Ya destek verin, ya da gitmemi istiyorsanız istifamı vereyim" deyince sessizlik oldu. Bu sırada Mustafa Erdem'in kendisine laf atması üzerine ortam gerildi. Eski yönetici, "Sende yüz yok" derken, tartışmaya Erdem'in iş ortağı, eski genel sekreter Yusuf Ziya Yılmaz da katıldı. Mustafa Erdem, daha sonra Aktuğ'un üzerine yürüdü. 

'Kahramanlık yapma' 
Divan Kurulu Başkanı Nizami Algan araya girip, olayı yatıştırmaya çalıştı. Aktuğ'un "Kahramanlık yapma" diye bağırarak kendisi için Disiplin Kurulu'ndan işlem yapılmasını istediği Erdem, "Terbiyesiz yüzsüz. Beni senin gücün de, disiplin de cezalandıramaz" diye konuştu. Aktuğ ancak Erdem ve Yılmaz'ın susturulmasının ardından konuşmasını tamamlayabildi. 
Toplantıda konuşan eski futbolcu Serdar Bali, "Bu takımda hocasına, 'beni kolay yiyemezsiniz, kılçığım boğazınıza takılırım' diyen futbolcu var mı " diye yönetime sordu. 

Pişmanlık belirtisi 

Bordo - mavili takım, ara vermeden yarınki Denizlispor maçının hazırlıklarına başlarken, Teknik Direktör Halilhodziç sabahki idman öncesi öğrencileriyle bir toplantı yaptı. Kayserispor karşısında alınan farklı yenilgi nedeniyle kızgın olduğu gözlenen Boşnak hoca sert uyarılarda bulundu. 
Önceki akşam yapılan karşılaşmadan sonra gazetecilerin "Şartların böyle olduğunu bilseydiniz, gelir miydiniz " sorusunu "yorum yok" diyerek geçiştiren Halilhodziç, "Bu futbol ve oyundan utanıyorum. Elim kolu bağlı, çaresizim. Oyuncuların mücadele etmediğini söyleyebilirim. Bu da beni çok yaralıyor" sözleri pişmanlık duyduğu yorumlarına yol açtı. 

Young yetişiyor 

Denizlispor maçına gözünü çeviren Trabzonspor'da dün sabahki çalışmaya sakat Fatih Tekke ve Szymkowiak katılmadı. Lee Young, Erdinç, İbrahim Ege ve Hüseyin ise takımdan ayrı koşu yaptı. Kayserispor maçında boynuna darbe alan Lee Yong'un durumunun ciddi olmadığı ve Denizlispor maçında forma giyebileceği bildirildi. Antrenmanda futbolcuların son derece moralsiz olduğu gözlendi. 

Şahin Çadır tiyatrosu 

Basın Sözcüsü İbrahim Şahin, hakem hatalarının Kayserispor maçında da sahnelendiğini söyledi. Trabzonsporlu yönetici, "Ramazanda adeta çadır tiyatrosu oynandı. Hakemler yönetimleriyle Trabzonspor'un sonuç almaması için gerekli düdükleri çaldı. Metin Tokat, Yattara'nın düşürülmesine penaltı çalmadı. Lee Yong'un sakatlandığı pozisyon kırmızı karttı. Buna benzer birçok hata yapıldı" dedi. 


</TEXT>
</DOC>
