<DOC>
<DOCNO> 376782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo11.html </URL>
<DATE> 2005/09/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dünya Kupası elemelerinde dün gece gol yağmuru ve sürprizler... 
</HEADLINE>
<TEXT>

     2006 Dünya Kupası Avrupa elemelerinde sona yaklaşılıyor. Dün gece oynanan karşılaşmalarda gol yağmuru vardı, Belçika 8, Danimarka 6, Finlandiya 5 gol atarak rakiplerini uğurladı. Sürpriz sonuçlarda ise Malta ve İskoçya imzası vardı... 
     1. Grup'ta Galatasaray'ın yeni transferi Marek Heinz'ın da ilk golü attığı maçta Çek Cumhuriyeti Ermenistan'ı 4-1'le geçti, grubun lideri Hollanda ise sahasında Andorra'yı 4'ledi. Goller Van der Vaart, Cocu ve Nistelrooy'dan 2 geldi. Grupta Portakallar 28, Çek Cumhuriyeti 24 puanda... 
     3. Grup'ta lider Portekiz, Rusya deplasmanından 0-0 beraberlikle dönerek istediğini aldı ve 24 puanla zirvede tek başına kaldı. İkinciliği 19'ar puanla Slovakya ve Rusya paylaşıyor. 
     4. Grup'ta zirvede puanlar eşit. İskoçya Kıbrıs Rum Kesimi'ni deplasmanda devirdi ve Fransa'nın önünde 16 puan ve averajla liderlik koltuğuna oturdu. Zidane ve diğer eski yıldızların katılımıyla canlanan Fransa, İrlanda'yı Arsenalli forvet Henry'nin golüyle mağlup etti ve 16 puana çıktı. İsrail ise topladığı 15 puanla bu ikiliyi takip ediyor. 
     5. Grup'ta İtalya Almanya'yı garantiledi gibi. Gök-Maviler 1-0 geriye düştükleri Belarus deplasmanında Luca Toni'nin hat-trick'i ve Camoranesi'nin sayısıyla 4-1 kazandı ve 17 puanla zirveye yerleşti. Dün gecenin en büyük sürprizini Norveç'i deplasmanda 2-1 yenmeyi başaran İskoçya yaptı. Grupta ikincilik için 12'şer puanlı Norveç ve Slovenya ile 10 puanlı İskoçya çekişiyor. 
     6. Grup'ta Polonya ile liderlik için amansız bir mücadeleye girişen İngiltere, dün gece Kuzey İrlanda deplasmanında 1-0 yenilerek büyük yara aldı. Polonya sahasında Galler'i 1-0 yenerek 2006 Almanya için büyük avantaj yakaladı. 
     7. Grup'ta ise dün gecenin en kritik maçlarından biri oynandı. Henüz gol yemeyen lider Sırbistan-Karadağ, zirve için çekiştiği İspanya deplasmanındaydı. İspanyollar Raul'la 18'de öne geçti, Kezman 69'da eşitliği sağladı. Grupta lider Sırbistan 16, ikinci İspanya 14 puana yükseldi. Belçika ise San Marino'yu 8-0 gibi tarihi bir skorla ezdi geçti... 
     8. Grup'ta Hırvatistan Malta deplasmanında 1-1'lik sonuçla ayrılarak büyük hayal kırıklığı yaşadı ve 20 puanda kaldı. İsveç ise deplasmanda Macaristan'ı 1-0'la geçerek grupta liderliğe yükseldi.... 
     

1. GRUP Çek Cumhuriyeti 4 1 Ermenistan Finlandiya 5 1 Makedonya Hollanda 4 0 Andorra 2. GRUP Kazakistan 1 2 Yunanistan Ukrayna 0 1 Türkiye Danimarka 6 1 Gürcistan 3. GRUP Rusya 0 0 Portekiz Letonya 1 1 Slovakya Liechtenstein 3 0 Lüxemburg 4.GRUP Faroe Adaları 0 2 İsrail Kıbrıs Rum Kesimi 1 3 İsviçre İrlanda 0 1 Fransa 5. GRUP Belarus 1 4 İtalya Norveç 1 2 İskoçya Moldova 1 2 Slovenya 6. GRUP Azerbaycan 0 0 Avusturya Polonya 1 0 Galler Kuzey İrlanda 1 0 İngiltere 7. GRUP Litvanya 0 1 Bosna Hersek Belçika 8 0 San Marino İspanya 1 1 Sırbistan Karadağ 8. GRUP Bulgaristan 3 2 İzlanda Malta 1 1 Hırvatistan Macaristan 0 1 İsveç      

     
</TEXT>
</DOC>
