<DOC>
<DOCNO> 376942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/axspo05.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz sezonu kapadı 
</HEADLINE>
<TEXT>


Trabzonsporlu futbolcu dün federasyonda verdiği ifadesinde bahis organizasyonunda bulunduğunu itiraf etti. Gökdeniz'in, bu itiraf nedeniyle, 1 yıllık cezası 6 aya indirilecek 

ÖZEL HABER CEMAL ERSEN 


A.Sebat-Kayseri maçıyla patlak veren "Bahis organizasyonu", Trabzonsporlu Gökdeniz ve A.Sebatspor'un eski futbolcusu Ali Şen Kandil'in Profesyonel Futbol Disiplin Kurulu'na yaptıkları itiraflarla gün yüzüne çıktı. Gökdeniz'in bir yıllık cezasının itirafta bulunması nedeniyle altı aya ineceği, ancak milli futbolcunun bu sezonu kapatacağı, Ali Şen Kandil'in ise üç ay ceza ile kurtulacağı öğrenildi. 
İki futbolcunun itirafları ışığında Kayserispor kalecisi Metin Aktaş, A.Sebatspor doktoru İlhan Günaydın ve Ogün Temizkanoğlu'nun yanı sıra Hamza ve Bayram'ın da ceza almasının gündeme geldiği bildirildi. 
Gökdeniz dün Futbol Federasyonu'nun Levent'teki binasına geldi. Kurul Başkanı Adnan Türkkan ve federasyon yöneticileriyle bir araya gelen Gökdeniz, "İtirafta bulun, cezan hafiflesin. Bir hata yapmışsın bunun bedelini ödemen gerek. Genç bir insansın, sana ders olmalı" sözleriyle yapılan ısrarlı teklifi kabul etti. 
Gökdeniz, İDDAA oyunu yasallaştığı günden bu yana belli miktarlarda oynadığını, ancak son dönemlerde rakamı yükselttiğini, 27 Nisan'da da yüklü oranda bahis oynadığını, İDDAA bayii ve bazı futbolcu arkadaşlarıyla telefon görüşmesi yaptığını, onları yönlendirdiğini itiraf etti. Herhangi bir maçın sonucunu etkilemek niyetiyle bahis yapmadığını ısrarla belirten Gökdeniz, olayın bu noktalara geleceğini düşünmediğini, psikolojisinin bozulduğunu ve hatasının bedelini ödemeye hazır olduğunu beyan etti. 
Gökdeniz'in önümüzdeki hafta sonuçlanması beklenen soruşturma doğrultusunda yapılacak itiraf indirimiyle 6 ay hak mahrumiyeti cezasına çarptırılacağı kaydedildi. PFDK tarafından "tedbir" konulan Trabzonsporlu futbolcuya Gaziantep maçından başlamak üzere resmi müsabakalarda forma giymesi yasaklandı. 
PFDK'nın "itiraf edin cezanız yarı yarıya azalsın" çağrısına yanıt veren ilk futbolcu Ali Şen Kandil, bahis skandalına karışanların isimlerini geçen hafta kurula anlattı. Genç oyuncu Gökdeniz'in defalarca kendisini ve bazı futbolcuları yüklü miktarlarda bahis oynaması yolunda teşvik ettiğini, geçen yılki Ankaraspor-A.Sebatspor maçında iki farklı skor için birlikte bahis yaptıklarını, ancak müsabakanın 2-1 bitmesi nedeniyle yatırdığı paranın karşılığını alamadığını söyledi Bu maçta başkent ekibi Wederson'un golüyle öne geçmiş, Erman Ergin'in kendi kalesine attığı golle fark ikiye çıkmış, ancak Orhan Kaynak'ın 75. dakikadaki golü kurgulanan bahis oyununu bozmuştu . 
Soruşturma sonunda Metin Aktaş'ın üst sınırdan ceza alacağı, Doktor İlhan Günaydın'a ömür boyu müsabakalardan men cezası çıkacağı, Ogün'ün cezasının da 6 aydan az olmayacağı öğrenildi. 



</TEXT>
</DOC>
