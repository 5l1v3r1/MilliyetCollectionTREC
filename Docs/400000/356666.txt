<DOC>
<DOCNO> 356666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy29.html </URL>
<DATE> 2005/06/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TBMM çalışmalarını uzatma kararı aldı... 
</HEADLINE>
<TEXT>

     TBMM İçtüzüğü gereği 1 Temmuz’dan itibaren tatile girmesi gereken Meclis, çalışmalarını uzatma kararı aldı. Genel Kurul, Cuma, Cumartesi ve Pazar günü de çalışacak. 
     TBMM Danışma Kurulu’nda gündem sıralaması ve çalışma gün ve saatleri konusunda uzlaşma sağlanamaması üzerine, AK Parti ve CHP grupları, önerilerini ayrı ayrı Genel Kurul’a getirdiler. 
     AK Parti grubunun, Cumhurbaşkanı Ahmet Necdet Sezer tarafından bir kez daha görüşülmek üzere Meclis’e iade edilen TÜBİTAK Yasası’nda değişiklik öngören yasa, kanuna aykırı eğitim kurumu açanlara verilen cezanın indirilmesini öngören TCK Yasası’nda değişiklik yapan yasa ile Özürlüler Yasası’nda değişiklik yapan tasarı, Emniyet, Jandarma ve MİT’in gerekli gördüğü dinlemelerin tek bir merkezden yapılmasına ilişkin yasa teklifinin gündemin ön sıralarına çekilmesi ve 1 Temmuz’da tatile girmeyerek Cuma, Cumartesi ve Pazar günü de çalışmasına ilişkin önerisi kabul edildi. 
     Kabul edilen öneriye göre, Genel Kurul yarın 11.00-23.00, Cuma günü 14.00-23.00, Cumartesi ve Pazar günü ise 12.00-23.00 saatleri arasında çalışacak. 
     
     "YASALARI ÇIKARMAZSAK TATİLİ HAK ETMEYİZ" 
     AK Parti grubunun önerisi üzerindeki görüşmeler sırasında, önerinin aleyhinde söz alan DYP Denizli Milletvekili Ümmet Kandoğan, Meclis’in kapanmasına bu kadar kısa süre varken ve 70 milyonun beklediği pek çok yasa dururken, neden TÜBİTAK gibi bir konunun gündemin ön sırasına taşındığını sordu. Bu hükümet döneminde çıkarılan her 10 yasadan birinin Cumhurbaşkanı’ndan geri döndüğünü anımsatan Kandoğan, hükümetin muhalefetin eleştirilerine kulak vermesini istedi. 
     Kandoğan ayrıca, yaklaşık 2 aydır, TBMM İçtüzüğü’nün emri olduğu halde denetim yapılamadığını, 250 araştırma önergesinin gündemde sırasını beklediğini ifade etti. 
     AK Parti Adana Milletvekili Recep Garip ise çıkarılması gereken yasaları çıkarmadan tatili hak etmeyeceklerini söyledi. Milletvekili olarak topluma karşı sorumlulukları bulunduğunu ifade eden Garip, ayrıca, realist insanların sorunları ötelemek yerine çözmek durumunda olduğunu kaydetti. 
     CHP Grup Başkanvekili Ali Topuz, grup önerilerinde dokunulmazlık dosyası yanında Özürlüler Yasa Tasarısı’nın öncelikle görüşülmesinin de bulunduğunu ancak, bu önerilerinin kabul görmediğini söyledi. 
     TÜBİTAK ve TCK değişikliği gibi toplumsal gerginlik yaratan iki konunun gündemin ön sırasına taşınmak istenmesinin, "iki parti arasındaki uzlaşma ihtimalini dinamitlemekten başka bir şey olmadığını" belirten Topuz, "Siz Meclis’te gerginliği sürdürmek istiyorsunuz" dedi. 
     Cuma, Cumartesi ve Pazar günü için 11-12 saate varan sürelerde çalışmalar öngörüldüğünü belirten Topuz, "Eğer çalışmaya ihtiyaç varsa bırakın bu yapay yolları. Tatile girmeyelim ve Meclis normal çalışma günlerinde çalışsın, ne kadar çıkarılması gereken yasa varsa çıkaralım. Bu işi Meclis’e yakışır biçimde, çağdaş, insani koşullarda gerçekleştirelim" diye konuştu. 
     Topuz, iktidar partisinin, Bankacılık ile Sosyal Sigortalar Yasa tasarılarını görüşebilmek için içtüzük değişikliği yapmak gibi bir yola girmesini ise hiç tavsiye etmeyeceğini belirterek, "O zaman bizim de yapacaklarımız vardır" görüşünü dile getirdi. 
     CHP grubunun, Malatya Milletvekili Muharrem Kılıç hakkındaki dokunulmazlık dosyasının öne çekilmesi önerisi ise Genel Kurul’da benimsenmedi. Öneri üzerinde görüşlerini açıklayan Kılıç, söz konusu dosyanın "memura yalan beyanda bulunmak ve cezaevine mobil telefon sokma girişimi iddiasıyla hakkında açılan ve sonuçlanma aşamasındayken milletvekili olması dolayısıyla kalan" dava ile ilgili olduğunu ifade etti. 
     Yaşamı boyunca yalan söylememeye özen gösterdiğini, cezaevine araç telefonu sokma girişiminde bulunmadığını söyleyen Kılıç, şunları kaydetti 
     "Yargılanmak ve aklanmak istiyorum. ’Dokunulmazlığın arkasına sığındı’ yakıştırmaları beni lekeliyor, toplum karşısında küçük düşürüyor. Bana yapılan insan haklarına, hak arama özgürlüğüne ve adil yargılanma hakkına aykırıdır. Hakkında dosya bulunan tüm CHP milletvekilleri olarak dokunulmazlıklarımızın kaldırılmasını istiyoruz, sizi kendi dokunulmazlıklarınızla baş başa bırakmak istiyoruz. Ama siz, bu dokunulmazlık arkasına saklanmak bizi de buna ortak etmek istiyorsunuz." 
     
</TEXT>
</DOC>
