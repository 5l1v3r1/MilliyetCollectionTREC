<DOC>
<DOCNO> 376488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo36.html </URL>
<DATE> 2005/09/07/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Erzik "Almanya yolu açıldı" 
</HEADLINE>
<TEXT>

     UEFA As Başkanı Şenes Erzik, Türkiye’nin, Ukrayna’yı yenerek, önemli bir engeli aştığını ve Almanya için yolun açıldığını bildirdi. 
     Erzik, karşılaşma sonrası yaptığı açıklamada, Dünya Kupası elemelerinde gruplarda büyük çekişmenin yaşandığını belirterek, "Bizim grup’ta da Ukrayna çıktı. Diğer 3 takım ikincilik için mücadele ediyor. Biz Arnavutlut’u da yenip, gruptan 2. olarak çıkmak istiyoruz. Play-off’da da kolay rakipler yok. Ama artık Almanya yolu açıldı" diye konuştu. 
     Erzik, maçtan önce Ukrayna futbol federasyonu başkanıyla öğle yemeği yediğini ifade ederek, "Başkan bana Grup liderliğini garantiledik. Ama dostane bir maç olmayacak dedi. Ben de ona Milli takımın eksiklere rağmen kazanmaya odaklandığını söyledim. Ve sonuçta kazandık. Bu beni son derece mutlu etti" dedi. 
     Futbol Federasyonu Başkanı Levent Bıçakçı ise, özellikle 2. yarıda çok iyi oynadıklarını bildirerek şöyle konuştu 
     "Galibiyeti hak ettik. Biz bu grupta Arnavutluk’u da yenip, Almanya’ya gideceğiz. Teknik heyet ve oyuncuları kutluyorum. Danimarka maçında uzatmada gol yemiştik. Ancak Bugün maçın son anlarında hiç korkmadım. Çünkü top hep bizdeydi." Milli takımın Ukrayna karşısındaki tek golünü atan Tümer Metin ise, kendisinin gol atmasının önemli olmadığını, önemli olan takımın kazanması olduğunu söyledi. 
     Tümer, maçtan önce Yunanistan’ın uzatma dakikalarında attığı golle Kazakistan’ı yenmesinin haberini aldıklarını belirterek, "Soyunma odasında kötü bir hava esti. Fakat karşılaşmada herkes büyük bir özveriyle ve fedakarca oynadı. Galip gelmesini de başardık. Gol atmak bugün bana nasip oldu, yarın başka bir arkadaşıma da nasip olabilir. 
     Önemli olan kazanmak" şeklinde konuştu. 
     
</TEXT>
</DOC>
