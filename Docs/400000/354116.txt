<DOC>
<DOCNO> 354116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur22.html </URL>
<DATE> 2005/06/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Memura sicil affı komisyondan geçti 
</HEADLINE>
<TEXT>

     Meclis bugüne değin çıkardığı onlarca affa bir yenisini daha ekliyor. Disiplin suçu işleyen memurlara bir kez daha af getiriliyor. 
     Türk devlet yönetiminin ayrılmaz bir parçası olan kamu görevlileri dahil suçlulara kitlesel af uygulaması bu hükümet tarafından da gerçekleştirilecek. Çeşitli gerekçelerle disiplin cezasına çarptırılan toplam 20 bin 543 memura af getiren tasarı ve teklifler Adalet Komisyonu’nda birleştirilerek kabul edildi. TSK personelinin dışında, yüz kızartıcı suçlar, devlet aleyhine işlenen suçlar ve devlet sırrını açığa vuranlar aftan yararlanamayacak Memurlar ile Diğer Kamu Görevlilerinin Bazı Disiplin Cezalarının Affı hakkında Yasa Tasarısı TBMM Adalet Komisyonunda kabul edildi. 
     
     AKP, POLİSLERE RÜTBE VE KIDEMLE RÜŞVETÇİ HAKİME DE AF İSTEDİ 

     AKP’lilerin "rüşvet aldığı veya irtikapta yiyicilik 
     bulunduğu kanısı uyandıran" eylemleri nedeniyle ceza alan hakim savcıların da af kapsamından yararlanması yönündeki önergesi, Devlet Bakanı ve Başbakan Yardımcısı Mehmet Ali Şahin’in de karşı çıkmasıyla reddedildi. AKP’nin eski hakim kökenli Kahramanmaraş Milletvekili Mehmet Yılmazcan da disiplin cezası alan emniyet mensuplarının da emsalleriyle birlikte aynı rütbe ve kıdemi kazanabilmesi için verdiği önerge de benzeri biçimde reddedildi. 
     
     AKP’Lİ KUTLU AF MİLLETVEKİLLERİNİ DE KAPSAYACAK MI 

     Önergeler üzerine CHP’li Orhan Eraslan ve Muharrem Kılıç, "kapsam genişletilirse nereye varacağı belli olmaz" diyerek karşı çıktı. Tasarı kabul edilince AKP milletvekili Fehmi Hüsrev Kutlu’nun "Acaba bu memur ve diğer kamu görevlileri kapsamına milletvekilleri de giriyor mu " diye sorması komisyon üyelerinin gülüşmesine yol açtı. Komisyon Başkanı Köksal Toptan da gülerek, "Onu disiplin kurulu başkanı Hakkı Köylü’ye soracaksın" diyerek espri yaptı. 
     
     20 BİN 543 MEMURA AF GELİYOR 

     Kabul edilen tasarıyla toplam 20 bin 543 memura disiplin affı getirildiğini belirten Devlet Bakanı Şahin, bunlardan 9 bin 361’inin uyarma, 5 bin 682’sinin kınama, 3 bin 153’ünün aylık kesme, bin 551’inin kademe durdurma cezası, 639’unun devlet memurluğundan çıkarma cezası ve 187’sinin de diğer nedenlerle ceza aldığını bildirdi. 
     
     DÜZGÜN MEMURA CEZA 

     Tasarıyla devletin şahsiyetine karşı işlenen suçlarla basit veya nitelikli zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas, yüz kızartıcı veya şeref ve haysiyet kırıcı suçlar, kaçakçılık, resmi ihale ve alımlara fesat karıştırma ve devlet sırlarını açığa vurma gibi suçlarla, yer değiştirme veya meslekten çıkarma cezasını gerektiren suçlar dışındaki fiillerden dolayı verilmiş disiplin cezaları bütün sonuçlarıyla affediliyor. Bu af 23 Nisan 1999 ile 14 Şubat 2005 tarihleri arasını kapsayacak. 
     Düzenleme bu haliyle yasallaştığında, af kapsamına giren disiplin cezalarının verilmesini gerektiren suçlarla ilgili olarak, memurlar ve kamu görevlileri hakkında soruşturma ve kovuşturma yapılamayacak. Devam eden soruşturma ve kovuşturmalar kaldırılacak, kesinleşmiş olan disiplin cezaları da uygulanmayacak. Bu disiplin cezaları ilgililerin sicillerinden de silinecek. Tasarı yasalaşıp yürürlüğe girdiğinde açtığı davalar sürenler, davalarının devam etmesini isterlerse 30 gün içinde bunu bildirecek. Aksi takdirde "karar verilmesine yer olmadığına" denilerek dosyalar kapatılacak. 
     Davaya devam edip de kaybedenler ise, bu aşamadan sonra da aftan yararlanabilecek. 
     
     20 BİN MEMURU İLGİLENDİRİYOR 

     Devlet Bakanı ve Başbakan Yardımcısı Mehmet Ali Şahin, sicil affının 20 bin 543 memuru ilgilendirdiğini söyledi. 
     Memurlar ve Diğer Kamu Görevlilerinin Bazı Disiplin Cezalarının Affı Hakkında Yasa Tasarısı, Adalet Komisyonu'nda kabul edildi. CHP'li milletvekillerinin de olumlu bulduğu tasarı hakkında bilgi veren Şahin, konunun, geçen yıl kamu görevlileri konfederasyonları ile yapılan görüşmede gündeme geldiğini, bu konuda mutabakat metni imzalandığını söyledi. 
     Son olarak 1999 yılında disiplin suçlarının affına ilişkin düzenleme yapıldığını hatırlatan Şahin, yeni düzenlemenin 20 bin 543 memuru ilgilendirdiğini bildirdi. Şahin, bunlardan 9 bin 361'inin uyarı, 5 bin 682'sinin kınama, 3 bin 123'ünün aylık kesme, 1551'inin kademe ilerlemesinin durdurulması, 639'unun ise devlet memurluğundan çıkarma cezası aldığını kaydetti. 
     Şahin, hükümet olarak, tasarının TBMM'nin tatile gireceği 1 Temmuz'a kadar çıkarılmasını istediklerini bildirdi. 
     
     AFFIN GENİŞLETİLMESİ KABUL EDİLMEDİ 

     Memurlara yönelik sicil affının genişletilmesi teklifi, Şahin'in olumsuz görüş bildirmesi üzerine kabul edilmedi. 
     AK Parti Gaziantep Milletvekili Mahmut Durdu'nun, rüşvet, irtikap ve hediye alma nedeniyle yer değiştirme cezası verilen hakim ve savcıların da af kapsamına alınması ve af tarihinin 23 Nisan 1999'dan öncesini de kapsamasıyla ilgili önergeleri, kabul edilmedi. 
     AK Parti Kahramanmaraş Milletvekili Mehmet Yılmazcan'ın, aftan yararlanan polislerin terfilerinde emsalleri ile aynı durumda olmasına imkan veren önergesi de reddedildi. 
     AK Parti Yozgat Milletvekili Bekir Bozdağ'ın, af konusunda değişik taleplerle karşılaştıklarını belirterek, bunun, komisyon tarafından değerlendirilmesi isteği de kabul edilmedi. 
     CHP Niğde Milletvekili Orhan Eraslan, uzun süredir memurlar için sicil affı yapılmadığını belirterek, kapsamı genişletilmemek koşuluyla yapılacak düzenlemenin yararlı olacağını söyledi. "Kapsam genişletilirse istenmeyen sonuçlar çıkar" diyen Eraslan, disiplin hukukunun kaldırılmasının doğru olmayacağını, Meclis'in idari yargı yerine geçmemesi gerektiğini kaydetti. 
     Görüşmelerin ardından tasarı kabul edildi. 
     
</TEXT>
</DOC>
