<DOC>
<DOCNO> 350992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun15.html </URL>
<DATE> 2005/06/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
BM'de reform çabaları... 
</HEADLINE>
<TEXT>

     BM Güvenlik Konseyi'nin genişletilmesi yönünde Almanya, Hindistan, Brezilya ve Japonya G4 tarafından yapılan önerinin bu ay sonu oylanması bekleniyor. 
     Konseyde birer daimi üyelik isteyen ve G4 olarak anılan bu ülkeler, BM Genel Kurulu'nda gerekli desteği alacaklarını ve oylamayı kazanacaklarından emin görünürken, öneriye karşı çıkanlar da bunun tersini savunuyor. 
     Türkiye'yi birçok konuda destekleyen, konseyin daimi olmayan üyesi Pakistan, özellikle Hindistan ile rekabetinden ötürü bu öneriyi reddederken, Büyükelçisi Münir Ekrem, G4'ün Genel Kurul'da oylamaya gitmesi durumunda kaybedeceğini söylüyor. 
     Önerinin sahiplerinden Almanya'nın ve Hindistan'ın BM nezdindeki daimi temsilcileri Günter Pleuger ve Nirupam Sen, BM Genel Sekreteri Kofi Annan'la görüşmelerinden sonra yaptıkları açıklamada, Güvenlik Konseyi'nin üye sayısını 25'e çıkarmayı hedefleyen tasarının ay sonu oylanması kararında bir değişiklik bulunmadığını belirterek, Annan'ın konseyin genişletilmesinin eylül ayındaki BM zirvesine kadar tamamlanmasını istediğini kaydettiler. 
     G4'ün, BM'nin faaliyetinin iyice azaldığı ağustos ayında konseyin genişletilmesi için gerekli üç tasarıyı 45 gün içinde geçirmeyi tasarladığı ve bunun ilk adımını, bu ay sonu atmayı hedeflediği belirtiliyor. 
     BM'nin kuruluşunun 60. yıldönümünde yapılacak Genel Kurul toplantılarında ilke olarak geniş çaplı bir reform kararının kabul edilmesi bekleniyor. Bu zirvede genel eğilimin, BM'de reform için tarihi bir fırsat ve bunun kaçırılmaması gerektiği şeklinde olduğu değerlendirmesi yapılıyor. 
     191 üyeli BM Genel Kurulu'nda çoğunluk, 3'te 2 oranına denk gelen 128 oydan oluşuyor. Güvenlik Konseyi daimi üyeleri ABD, Çin, Rusya, Fransa ve İngiltere'nin Genel Kurul'da veto hakları bulunmuyor. 
     G4'ün konseyin genişletilmesi önerisinin BM üyesi ülkeler arasında dolaştırılmaya başlamasından bu yana ABD, bu hareketi durdurmak için harekete geçmiş, Japonya'nın adaylığını desteklerken, Almanya'nınki konusunda çekincelerini dile getirmişti. 
     Amerikalı diplomatlar, bu karar tasarısını istemedikleri halde kendilerine zorla kabul ettirilmeye çalışılan bir ''düğmeye basma'' olarak değerlendiriyor. 
     ABD Dışişleri Bakanı Condoleezza Rice, çarşamba günü Almanya Dışişleri Bakanı Joschka Fischer ile görüşmesinde, ülkesinin bu konudaki tutumunu bir kez daha bildirerek, konseyin genişlemesinin BM'nin öncelikli reform çabalarının bir parçasını oluşturmadığını söylemişti. 
     Diplomatik kaynaklar, ABD'nin Almanya'nın konseyde daimi sandalye sahibi olmasına karşı çıkmasının, Washington'ın Irak'a müdahalesine karşı çıkan Almanya Başbakanı Gerhard Schröder'e olan güvensizliğinden kaynaklandığını söylüyorlar. 
     Japonya'nın rakibi Çin de G4'ün önerisine sert şekilde karşı çıkıyor. 
     Çin Dışişleri Bakanlığı da öneriyi ''olgunlaşmamış'' olarak değerlendirerek, önerinin BM'de reform için potansiyel tüm gelişmelerin ''altını oyduğunu'' savunmuştu. 
     G4, önerisini yumuşatmak ve desteği artırmak için yeni daimi üyelere veto hakkından 15 yıl süreyle vazgeçtiğini açıklamıştı. 
     G4, sunduğu karar tasarısında, bugün 5'i daimi, 10'u geçici olmak üzere 15 üyeden oluşan Güvenlik Konseyi'nin üye sayısını 6 daimi, 4 geçici üye ekleyerek 25'e çıkarmayı hedefliyor. 
     
</TEXT>
</DOC>
