<DOC>
<DOCNO> 379640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko12.html </URL>
<DATE> 2005/09/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tüpraş ihalesine katılan Macar MOL, yeni fırsatlar peşinde... 
</HEADLINE>
<TEXT>

     Fatma Metin 

Tüpraş ihalesinde açık artırma sürecine katılan, ancak üçüncü yazılı turda elenen Macar Petrol ve Gaz Firması MOL'un Grup Strateji Başkanı Michel Marc Delcommune, ''geldik, hemen gidiyor değiliz. Türkiye'deki fırsatları incelemeye devam edeceğiz'' dedi. 
     AA muhabirinin sorularını yanıtlayan Delcommune, MOL'un geçtiğimiz 5 yıl içinde 11 özelleştirmeye dahil olduğunu, Türkiye'de katıldıkları ihale sürecinin ise şu ana kadarki en şeffaf ve en iyi organize edilmiş süreç olduğunu belirtti. 
     Michel Marc Delcommune, ihaleyi kazanan Koç-Shell Ortak Girişim Grubu konusunda, ''ihaleyi kazananların, çok güçlü bir grup olduğunu düşünüyorum. Onları tebrik ediyoruz ve onlara içtenlikle başarı temenni ediyoruz. Tüpraş'ın Doğu Akdeniz bölgesinde belli başlı oyunculardan bir tanesi olabileceğini düşünüyoruz'' diye konuştu. 
     
     YENİ REFERANS FİYAT OLUŞTURDU 
     İhalede Koç-Shell Ortak Girişim Grubu'nun verdiği 4 milyar 140 milyon dolarlık fiyata ilişkin de Delcommune, bunun esasında dünya çapındaki rafineriler için yeni bir referans fiyat oluşturduğunu söyledi. 
     Delcommune, ''ancak rafineri süreci, çok yüksek talep ve çok yüksek bir kapasite kullanım sürecinden geçmekte. Tabii bu gerçeği artık kabul etmek gerekir ki bu gerçek, MOL için hiç de kötü bir gelişme değil. Çünkü MOL'un da 4 tane rafinerisi var. O nedenle demek ki bizim rafinerilerimiz de bizim düşündüğümüzden daha değerliymiş. Tüpraş ihalesinden sonra MOL'un da hisse fiyatları arttı'' dedi. 
     Bu arada Ortak Girişim Grubu'nda Shell'in varlığının, Tüpraş'ın uluslararası en iyi uygulamalara erişimini garanti altına alacağını ifade eden Delcommune, bu işlem sonucunda Tüpraş'ın bir süre daha Türk mülkiyetinde, Türk firmalarının elinde kalmasının Tüpraş için daha iyi olacağını söyledi. 
     Delcommune, ''MOL ekibinde, bizim aramızda ufak bir çekişme, rekabet vardır. Nihayetinde iddiayı ben kazandım çünkü ben Koç'la Shell alır demiştim'' diye konuştu. 
     Hem Türk ekonomisine hem de Türkiye'deki yatırım fırsatlarına çok büyük bir ilgi olduğunu belirten Delcommune, ''AB ve Türkiye ilişkileri hakkında çok ciddi siyasi tartışmalar süregeliyor o nedenle yatırımcılar kendi ülkelerindeki siyasetçileri dinlemekten ziyade, kendileri gelip kendi gözleri ile Türkiye'de olup biteni görmek istiyorlar. Türkiye'deki dinamizmden büyüme ve iş fırsatlarından da olumlu bir şekilde etkileniyorlar'' dedi. 
     
     ''KAZANAN KONSORSİYUMA TEKLİFTE BULUNMADIK'' 
     Tüpraş ihalesini kazanan konsorsiyuma herhangi bir teklifte bulunmadıklarını söyleyen Delcommune, şu anda teklifte bulunma gibi bir planları da olmadığını kaydetti. Michel Marc Delcommune, şunları söyledi 
     ''Türkiye'deki iş fırsatlarına ilgimiz devam ediyor. Geldik hemen gidiyor değiliz. Türkiye'deki fırsatları incelemeye devam edeceğiz. Motor yakıtlarının kalitesi arttı, çünkü AB artık ürünlerin daha kaliteli olmasını talep ediyor. O nedenle motor yakıtları sektöründeki fırsatları değerlendireceğiz. AB'ye giden yolda, yakıtlarda ve dizel yakıtlarda bir büyüme ve artış bekleyebiliriz. Yine AB'nin yakıtlardaki kalite iyileşmesi ile ilgili bir takvim beklentisi var. Önümüzdeki 5 yıl içinde bence Türkiye'de yakıt satan bütün firmaların karşılaşacağı en büyük zorluk da bu olacaktır. Eğer MOL bu süreçte bir rol sahibi olabilirse, memnuniyetle bu rolü gerçekleştirecek.'' Delcommune, Petkim'in özelleştirilmesi durumunda, Petkim'le ilgili de analizler yapacaklarını kaydetti. 
     Öte yandan Tüpraş ihalesinin ikinci kez iptalinin Türkiye'nin imajı için olumsuz olacağını anlatan Delcommune, ''ihaleyi kazanamadıkları için üzüntü duyup duymadıkları'' konusunda ise ''biz bir futbol takımı değiliz. Bizim hissedarlarımız bizden kazanmamızı değil, değer yaratmamızı bekliyorlar. O nedenle, bazen onlar için kaybetmek ama gereğinden fazla para ödememek daha anlamlıdır'' diye konuştu. 
     
</TEXT>
</DOC>
