<DOC>
<DOCNO> 362350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun22.html </URL>
<DATE> 2005/07/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngilizler faturayı Blair'e kesti... 
</HEADLINE>
<TEXT>

     İngiliz halkı, 7 temmuzda Londra'da düzenlenen saldırıları Irak Savaşı'na verilen desteğe bağlıyor. 
     İngiltere’de yayımlanan The Guardian gazetesinin anketine göre, halkın 3’te 2’si, Londra’daki bombalı saldırıların ardındaki nedenlerin başında hükümetin Irak savaşına katılma kararının geldiğine inanıyor. 
     ICM Araştırma Enstitüsü tarafından yapılan anketin sonuçları ayrıca, halkın yüzde 75’inin, ülkeyi gelecek günlerde yeni intihar eylemlerinin beklediğine inandığını ortaya koydu. Bu yüzde 75’lik kesimin yeni saldırılar olacağına kesin gözüyle baktığı bildirildi. 
     Halkın yüzde 33’ü, Londra’daki bombalı saldırılarda Başbakan Tony Blair’in büyük "günahı bulunduğuna" inandığını belirtirken, yüzde 31’lik kesim ise "Evet, Tony Blair’in bu işte küçük de olsa bir 
     etkisi var" şeklinde görüş bildirdi. 
     Guardian’ın anketi, halkın sadece yüzde 28’inin "Hayır, Londra’daki bombalı saldırılar İngiltere Irak’ta savaşa katılmasa da olacaktı" diyerek, hükümetin bu konudaki tezine destek verdiğini de ortaya koydu. 
     Bu arada, Londra’nın merkezine yönelik saldırıların halkın günlük yaşamını çok fazla etkilemediği ortaya çıktı. Ankete katılanların yüzde 83’ü "Londra merkezine eskisi kadar gittiğini" belirtirken, "metroya eskisi kadar binmeyi sürdürdüğünü" söyleyenlerin oranı ise yüzde 75. 
     Halkın yüzde 71’i, "İngiltere’de yaşayan ancak kin ve nefret yayan Müslümanların sınırdışı edilmesini" isterken, halkın yüzde 22’si ise "görüşü ve duygusu ne olursa olsun, herkesin İngiltere’de 
     yaşamaya devam etmesi gerektiğini" savundu. 
     Halkın büyük bölümü de yeni terörle mücadele yasalarının gereksiz olduğunu vurguladı. Bunların yüzde ’ü ise hükümetin her vatandaşına resimli bir kimlik kartı vermesine gerek olmadığı görüşünü ortaya koydu. 
     ICM araştırması, "Başbakan Blair’den duyulan bütün rahatsızlığa rağmen", İşçi Partisi’nin oy oranının halen yüzde 39 civarında olduğuna dikkat çekti. Muhafazakar Parti’nin oy oranının ise yüzde 31 olduğu belirtildi. 
     
</TEXT>
</DOC>
