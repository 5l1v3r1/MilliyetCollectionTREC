<DOC>
<DOCNO> 396312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy01.html </URL>
<DATE> 2005/11/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erbakan'ın hukukçusundan Erdoğan'a ulema eleştirisi... 
</HEADLINE>
<TEXT>

     Başbakan Recep Tayyip Erdoğan’ın AİHM kararı sonrası ortaya attığı "ulema" önerisi Necmettin Erbakan’ın hukukçusu SP’li Mustafa Kamalak tarafından da eleştirildi. 
     Kamalak, "Ulema önerisinin ne bilimsel, ne hukuki, ne de dini bir anlamı bulunmadığını" belirterek, "Erdoğan kanaatimce bu sözü öfkeyle söyledi" dedi. 
     AİHM’de kapatılan FP davasında da görev yapan Kamalak, ANKA’ya yaptığı açıklamada, Erdoğan’ın ulema önerisi için, "Kanaatimce o söz sayın Başbakan tarafından öfke ile söylenmiş bir sözdür. Önerinin ne bilimsel, ne hukuki, ne de dini bir anlamı bulunmamaktadır" şeklinde konuştu. Kamalak, ulema önerisinin "polemiğe açık" olduğunu belirtirken de, "Başbakan’ın önerisi polemiğe açık olunca da muhalefetin eline koz geçmiş oldu. Bu söz ister istemez muhalefetle yeni bir polemik konusu oldu. Nitekim Başbakan da bunu düşünmeden öfkeyle söyleyerek hata ettiğini anlayınca düzeltme yoluna gitti" dedi. 
     
     GÜCÜ VAR TEK İHTİYACI CESARET 
     Kamalak, Başbakan Erdoğan’ın AİHM’in Leyla Şahin kararı sonrasındaki tavrını da, "Ağlamak sızlamak kimseye fayda sağlamaz. Kaldı ki ağlama sızlama mevkiinde de değiller. 
     Sayın Başbakan ve iktidarı ya bu problemi çözmeli ya da artık susmalı" diye konuştu. Milletin Başbakan Erdoğan’a türban sorununu çözecek gücü verdiğini, ANAP’ın da desteğiyle Anayasa’yı değiştirecek sayısal gücünün bulunduğunu kaydeden Kamalak, "İhtiyacı olan tek şey cesaret. Cesareti varsa türbanı çözmek için yapacağı şey çok basittir" diyerek şu öneride bulundu 
     "Anayasa’nın 42’nci maddesine göre öğrenim hakkı temel haktır, engellenemez. Engelleme fiilidir. Bunu aşmanın yolu da, Anayasa’nın 42’nci maddesinin 1’inci fıkrasının sonuna ’yüksek okullarda kılık kıyafet serbesttir’ hükmünün eklenmesinden geçer. Anayasa’ya yaptığınız bu eklemeyi Cumhurbaşkanı onayladığı takdirde türban sorunu kökünden halledilmiş olur. Cumhurbaşkanı veto ederse yeniden gönderirsiniz. Cumhurbaşkanı da bu kez ’milli tecelli’ diyerek ya onaylayacak, ya da referanduma götürecektir. Bu takdirde de sorunu referandumla millet doğrudan çözecektir." 

ANKA 
     
</TEXT>
</DOC>
