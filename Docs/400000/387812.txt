<DOC>
<DOCNO> 387812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun07.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunç Çağı'ndan gelen kadınlar 
</HEADLINE>
<TEXT>


Vedat Nedim Tör Müzesi'nde açılan "Tunç Çağı'nın Gizemli Kadınları" isimli sergide, dünyada nadir bulunan küçük kadın heykelcikleri izleyiciyle buluşuyor 

Yasemin Bay 

Tunç Çağı'nın küçük, kutsal kadınları İstanbul'a konuk oluyor. Yapı Kredi Vedat Nedim Tör Müzesi'ndeki "Tunç Çağı'nın Gizemli Kadınları" adlı sergi, MÖ 3 binli yıllarda 'tunç'un kullanıma girmesiyle başlayan yeni bir çağın küçük heykelciklerini içeriyor. Vedat Nedim Tör Müzesi yöneticisi ve aynı zamanda serginin de küratörü olan Şennur Şentürk, sergi için 9 müzeden eser aldıklarını söylüyor "Ankara Anadolu Medeniyetleri, Antalya, Adıyaman, Burdur, Afyonkarahisar, Kütahya, Kayseri, Eskişehir ve Edirne müzelerinden seçilen 89 eser bir araya getirildi. 9 eser de özel bir koleksiyoncudan geldi." 

Stilize, basit formlar 
Serginin danışmanı Kocaeli Üniversitesi Fen Edebiyat Fakültesi Arkeoloji Bölümü Öğretim Üyesi Yrd. Doç. Dr. Şengül Aydıngün, sergideki küçük heykelciklerin bildik 'ana tanrıça' figüründen farklı olduğunu belirtiyor "Anadolu'da Neolitik Çağ'dan beri gelen bir ana tanrıça geleneği var. Bu gelenek kadının hükmedici, otoriter betimlerini gösteren heykeller olarak bize yansıyor. Ana tanrıça heykelleri MÖ 7 binli yıllardan itibaren ortaya çıkıyor ve Tunç Çağı'nın başladığı 3 binli yıllara gelene kadar değişime uğruyor. Şişman kadınlar inceliyor, soyutlaşıyor. Baş, boyun, omuz çıkıntısı ve gövdeden oluşan çok stilize, basit formlara ulaşıyor." 
Tunç Çağı'nda bir yanda idoller, bir yanda da figürinler görülüyor. Bu dönemde ana tanrıça idol biçiminde yani daha soyut betimleniyor. Öte yandan küçük heykelcik olarak nitelendirilen ve daha plastik formlara sahip olan figürinler ise, kutsal rahibe, koruyucu tanrıça ya da yönetici sınıfın kadınları olarak düşünülüyor. 
Şentürk, sergideki heykelciklerin 'soyut' görüntülerinden yola çıkarak çağdaş sanata gönderme yaptığını söylüyor. Sergiye Tomur Atagök'ün tarihi 1980'lere uzanan "Tanrıça Serisi"nden eserler katıyor. Gerçekten de sergideki heykeller çağdaş sanatı anımsatıyor. Örneğin ilk Tunç Çağı'na ait bir heykel, ilk bakışta akla hemen Munch imzalı "Çığlık" isimli tabloyu getiriyor. 
Sergidekilerin her biri nadir eserler. Dolayısıyla bir araya gelmeleri de çok zor. Şentürk, "Belki de bu sergi önemli ve nadir olan eserlerin bir araya gelebildiği ilk ve son sergi olacak" diyor. Sergideki eserlerin son derece sıkı güvenlik koşulları altında getirildiğini, her bir esere eskortların eşlik ettiğini de sözlerine ekliyor. 
Sergi 30 Mart 2006 tarihine kadar izlenebilir. 0212 252 47 00 


</TEXT>
</DOC>
