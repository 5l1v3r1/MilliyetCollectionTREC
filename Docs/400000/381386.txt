<DOC>
<DOCNO> 381386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo13.html </URL>
<DATE> 2005/09/25/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
4. İslam Ülkeleri Kadın Oyunları'nı erkeklerin izlemesine izin verilmiyor 
</HEADLINE>
<TEXT>

     İran'ın başkenti Tahran'da başlayan 4. İslam Ülkeleri Kadın Oyunları müsabakalarına, 45 ülkeden toplam bin 700 kadın sporcu katılıyor. 
     Tahran'da dün başlayan ve 29 Eylül Perşembe gününe kadar sürecek oyunlarda sporcular, karate, salon futbolu, judo, golf, hentbol, voleybol, atletizm, jimnastik, yüzme, tekvando, okçuluk, masa tenisi, tenis, basketbol, bedminton ve squash alanlarında yarışıyorlar. 
     Oyunlara katılan ülkeler arasında, Azerbaycan, Afganistan, Suriye, Endonezya, Pakistan, Hollanda, Rusya, Sırbistan, Filipinler, Tayland, Amerika, Güney Kore, Malezya, Kuzey Kıbrıs Türk Cumhuriyeti KKTC , Irak, Libya, Bosna-Hersek, Almanya, İngiltere ve Japonya'nın da yer aldığı toplam 45 ülke bulunuyor. 
     Tahran'daki çeşitli spor merkezlerinde devam eden oyunlarda bin 700 kadın sporcu yarışıyor. Oyunlara ev sahibi İran 17 dalda katılırken, Suriye 14, Irak 12, Afganistan 11, Ermenistan 10, Azerbaycan, 10, Katar 9, KKTC 4 dalda yarışıyor. 
     Almanya golf, ABD atletizm, İngiltere ise salon futbolu ve squash dalında oyunlara katılıyor. 
     Oyunları, golf ve okçuluğun dışındaki alanlarda, erkek izleyicilerin ve erkek basın mensuplarının izlemesine izin verilmiyor. 
     
</TEXT>
</DOC>
