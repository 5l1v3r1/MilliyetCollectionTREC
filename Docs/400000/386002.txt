<DOC>
<DOCNO> 386002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun01.html </URL>
<DATE> 2005/10/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta anayasa görüşmeleri sürüyor... 
</HEADLINE>
<TEXT>

     Iraklı siyasi liderlerin, Sünnilerin cumartesi günü referanduma sunulacak yeni Irak anayasasını desteklemesini sağlamak için, aralık ayındaki genel seçimlerden sonra anayasada değişiklik yapılabilmesi konusunda anlaşmaya vardığı bildirildi. 
     Başbakan İbrahim Caferi'nin Dava partisinin iki numaralı ismi Cevad Maliki, AFP'ye yaptığı açıklamada, Amerikan büyükelçiliği yetkililerinin arabuluculuğu sayesinde anlaşmaya varıldığını ve anlaşmaya göre, 15 Aralık'ta seçilecek meclis bünyesinde anayasada değişiklik yapabilecek bir komisyon kurulacağını söyledi. 
     Maliki, ''Komisyonun, değişiklik yapabilmek için oluşturulmasının ardından 4 ay süresi olacak'' dedi. 
     Cevad Maliki'ye göre, anlaşmanın sağlandığı görüşmeye, referandum konusunda çekinceleri olan Irak İslami Partisi temsilcileri, ABD'nin Bağdat Büyükelçiliği yetkilileri, İngiliz diplomatlar ve BM temsilcileri de katıldı. 
     
     IRAK İSLAMİ PARTİSİ, ANAYASAYI DESTEKLİYOR 
     Irak'ın en büyük siyasi Sünni örgütü olan Irak İslami Partisi, siyasi yetkililer arasında Anayasada değişiklik yapılabilmesi konusunda anlaşmaya varılmasının ardından, referandumda ''evet'' oyu kullanılması çağrısında bulunacağını açıkladı. 
     Partinin Sözcüsü Ayad Sammaray, yaptığı açıklamada, ''bir anlaşma sağlandı ve biz referandumda evet oyu verilmesi çağrısında bulunacağız'' dedi. 
     Varılan anlaşmayla, anayasada 15 Aralık seçimlerinden sonra değişiklik yapılabilmesinin sağlandığını belirten Sammaray, diğer Sünni siyasi ve dini grupların da referandumda ''evet'' oyu kullanılması çağrısı yaptığını belirtti. 
     
</TEXT>
</DOC>
