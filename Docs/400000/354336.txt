<DOC>
<DOCNO> 354336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun45.html </URL>
<DATE> 2005/06/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Batılı diplomatlara göre Papadopulos'un talepleri mantıksız... 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos'un, BM Genel Sekreteri'nin siyasi İşler Yardımcısı Sir Kieran Prendergast'la görüşmesi sırasında ortaya koyduğu tezler, batılı diplomatlarca ''mantıksız'' olarak nitelendirildi. 
     Papadopulos'un ''açıklanan bazı tezlerinin, yersiz ve zamansız olduğuna'' dikkati çeken diplomatlar, ''çünkü Papadopulos gerçekte bir uzlaşı çözümü istemiyor, 1960 Zürih Anlaşmalarının iyileştirilmesini talep ediyor'' dedi. 
     Kıbrıs Rum basının da çıkan haberlere göre, Batılı diplomatlar, Papadopulos'un, Prendergast'ın önüne koyduğu 8 maddenin, ''Kıbrıs sorununun çözümüne yönelik bir prosedür başlamasına hiçbir ümit olasılığı bırakmadığı'' görüşünde. Batılı diplomatlar, ''Papadopulos'un taleplerinin, mitinglerde atılan sloganlardan farklı olmadığını'' söylüyor. 
     Rum basını, ''Papadopulos'un tutumunun, Lefkoşa'daki yabancı diplomatların alay etmesine neden olduğunu'' yazdı. Papadopulos'un ''alay konusu olan'' tezleri, şu şekilde özetleniyor 
     ''1-1999'dan bugüne, Kıbrıs Rum malları üzerine inşa edilen bütün binalar yıkılsın. 
     2-Bütün göçmenler, evlerine dönsün. 
     3-Bütün 'yerleşikler' Türkiye'den adaya yerleşen nüfus ayrılsın. 
     4-Türk Alayı da dahil olmak üzere, bütün Türk askerleri çekilsin. 
     5-Her türlü müdahale hakkı kaldırılsın ve Garanti Anlaşmaları revize edilsin. 
     6-İngiliz üsleri, çözüm planından çıkarılsın. 7-Cumhurbaşkanı ve Cumhurbaşkanı Yardımcısı doğrudan halk tarafından seçilsin. 
     8-Veto hakkı ve benzeri gibi konuları ele almak üzere, Kıbrıslı Türkler ve Rumlardan müteşekkil bir komite kurulsun.'' 
     ''Papadopulos'un tezlerinin şu veya bu şekilde Kıbrıs Türk tarafına ve Atina'ya da aktarıldığına'' işaret eden Rum basını, ''Bu tezlerin iyimserlik olasılığı bırakmadığının değerlendirildiğini, bunun, Prendergast'ın raporunda da görüleceğini'' yazdı. 
     
</TEXT>
</DOC>
