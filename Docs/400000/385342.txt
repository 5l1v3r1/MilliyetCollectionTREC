<DOC>
<DOCNO> 385342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonyas04.html </URL>
<DATE> 2005/10/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Robbie Wiliams Kate Moss’u savundu 
</HEADLINE>
<TEXT>

     HİLAL YILMAZ Londra DHA 

      ÜNLÜ İngiliz şarkıcı Robbie Williams, kokain kullanırken çekilen fotoğrafları basına yansıyan manken Kate Moss’u aşağılayan kimi İngiliz gazetecilerin de uyuşturucu bağımlısı olduğunu söyledi. 
     Kate Moss’u yerden yere vuran gazetecilerle birlikte kendisinin bir çok kokain partisine katıldığını itiraf eden Robbie Williams İngiliz basınını ’ikiyüzlülük yapmakla’ suçladı. Ünlü popçu şöyle devam etti 
     "Kate’i eleştiren gazetecilerle beraber bir çok kez kokain çektim. Kendileri uyuşturucu bağımlısı olan bu insanların Kate’i kokain kullandığı için insafsızca eleştirmeleri iğrenç bir davranış. Kate’e ’Kokain kullanma’ diye öğütte bulunanların asıl kendileri bağımlı." Ünlü İngiliz model Kate Moss’un kokain kullanırken çekilen fotoğrafları Daily Mirror gazetesinde yayınlanmış ve büyük yankı uyandırmıştı. Olayın ardından ünlü modelle çalışan Burbery, Chanel ve H M gibi dev markalar mankenle olan sözleşmelerini iptal etmişti. ABD’deki bir klinikte tedavi gören Kate Moss davranışından dolayı özür dilemişti. 
     Uyuşturucu alışkanlığıyla uzun yıllar savaşan popçu Robbie Williams da aynı klinikte tedavi görmüştü. 
     
</TEXT>
</DOC>
