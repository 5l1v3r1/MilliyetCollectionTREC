<DOC>
<DOCNO> 357833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy06.html </URL>
<DATE> 2005/07/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Meclis, tartışmalı oturumun ardından tatile giriyor... 
</HEADLINE>
<TEXT>

     TBMM'nin yarından itibaren 1 Ekim'e kadar tatile girmesine ilişkin öneri, Genel Kurul'da kabul edildi. 
     AK Parti, Danışma Kurulu'nun toplanamaması nedeniyle gündem değişikliği ve tatil kararına ilişkin önerisini TBMM Genel Kurulu'na sundu. 
     Önerinin aleyhinde söz alan AK Parti Ankara Milletvekili Ersönmez Yarbay, "bu durumdan üzgün olduğunu" ifade ederek sözlerine başladı. "Kendi kendimizi hızla kamuoyu önünde küçük düşürüyoruz" diyen Yarbay, "CHP gelmezse gelmesin yasaları çıkaralım diyemeyiz. Ara verelim on onbeş gün sonra yine toplanalım. Arkamızdan atlı kovalamıyor. Biz kendi kendimize gücümüzü harcamayalım" diye konuştu. Yarbay, muhalefetin bulunmadığı bir Meclis'in meşruluğunun tartışılmaya başlanacağı uyarısında bulundu. 
     Ersönmez Yarbay, "Muhalefet olsun, diye konuşmuyorum. Ben bundan sonra da AK Parti'den milletvekili adayıyım. Ama kendi partim yanlış yaparken seyirci kalamam. Rica ediyorum. Bu yasalar içinde gerçekten acil olan bir iki tanedir" dedi. 
     AK Parti milletvekillerinin "Bunları grupta konuşsaydın" diye tepki göstermesi üzerine Yarbay, 40 gün önce grupta "Bürokrasi" ile ilgili bir konuşma yapmak için söz istediğini, ancak hala kendisine yanıt verilmediğini bildirdi. 
     Çalışmalara ara verilmesi ve CHP'nin toplantılara katılması sağlandıktan sonra yeniden toplanılması önerisinde bulunan Yarbay, "Çoğunluğumuz var, biz zaten istediğimiz yasaları çıkartırız ama böyle 'Ret', 'Kabul' diyerek çocuk oyuncağı gibi el kaldırıp indirerek yasa çıkartmak kimseye bir şey kazandırmaz"dedi. Yarbay, bazı AK Parti milletvekillerinin tepkileri arasında konuşmasını tamamlayarak sıraların en arkasına oturdu. Bazı milletvekili arkadaşları da Yarbay'ın yanına geldi. 
     
     "TALİHSİZ BEYAN" 

     Önerinin lehinde söz alan AK Parti Grup Başkanvekili Faruk Çelik, Meclis'in gündemine hakim olduğunu, bu nedenle değişiklikler yapabileceğini söyledi. "Herkesin ağzından çıkana dikkat etmesi" gerektiğini ifade eden Çelik, "Ne söylediğimizi iyi bilmeliyiz. Bizim Meclis'te muhalefeti konuşturmamak gibi bir niyetimiz yok. Birilerinin tatil talebi erken başlamışsa da yapacağımız bir şey yok. Biz kimsenin Meclis'ten ayrılmasından yana değiliz. Ama azınlığın çoğunluğa hakim olmasına izin verilirse bu nasıl demokrasi olur " diye sordu. 
     Muhalefetin sorun çözmeyi değil, halkın sorunlarını arttırmayı amaçladığını savunan Çelik, Yarbay'ın konuşmasını da "Talihsiz beyan" olarak niteledi. Çelik, Meclis'te el kaldırıp indirmenin "Şerefli" bir iş olduğunu kaydederek, "Buna çocuk oyuncağı demek abestir. El kaldırıp indirmeyi sıradan görüyorsak burada oturmamızın anlamı yok. Yanlış yolda değiliz, dosdoğru yoldayız" diye konuştu. 
     ANAP Malatya Milletvekili Süleyman Sarıbaş da önerinin aleyhinde yaptığı konuşmada, muhalefeti olmayan bir Meclis'ten alelacele yasa çıkartmanın kimseye faydası olmayacağını ifade ederek, "Bu tarihi bir uyarıdır" dedi. Diktatörlükler dahil her rejimde iktidarın bulunduğunu kaydeden Sarıbaş "Ama muhalefetsiz meclis olmaz" diye konuştu. 
     Sarıbaş, "CHP ile bu yasalarda anlaşılabilirdi, belki birkaç maddede tartışma çıkabilirdi, değişiklik önergesi verilebilirdi veya birkaç gün fazla çalışılabilirdi. Ama hiçbirinizin vicdanı da rahat değil" dedi. 
     Konuşmaların tamamlanmasından sonra AK Parti'nin grup önerisi oylanarak kabul edildi ve görüşmelere geçildi. 

     
</TEXT>
</DOC>
