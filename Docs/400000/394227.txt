<DOC>
<DOCNO> 394227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas12.html </URL>
<DATE> 2005/11/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Delici ve kesici aletle yaralanmalarda bu aletleri çıkarmaya çalışmayın 
</HEADLINE>
<TEXT>

     Kesici ve delici aletlerle yapılan saldırıda, kişinin göğüs kısmından aldığı darbenin ölüm riskini yüzde 90 artırdığı bildirildi. 
     Çukurova Üniversitesi ÇÜ Tıp Fakültesi Kalp ve Damar Cerrahisi Anabilim Dalı Öğretim Üyesi Prof. Dr. Şah Topçuoğlu, AA muhabirine yaptığı açıklamada, Adana ve çevre illerde özellikle bıçakla yaralanmaların çok olduğunu göğüs ve kalp bölgesine isabet eden kurşun, bıçak, çakı, şiş gibi kesici ve delici aletlerle yaralanmaların çoğunun ölümle sonuçlandığını ifade etti. 
     Hastaların çoğunun hastaneye yetişmeden, yetişenlerin de büyük kısmının kan kaybından öldüğünü belirten Prof. Dr. Topçuoğlu, "Göğüs bölgesinden alınan darbe, karın ve bacak gibi vücudun diğer bölgelerine oranla ölüm riskini yüzde 90 artırıyor. Bu nedenle bu tür saldırı tehlikesi karşısında kişi öncelikle göğüs bölgesini korumalı" dedi. 
     Göğüs bölgesinde olan yaralanmalarda, akciğer, kalp, kalpten çıkan ve kalbe giren büyük damarlar gibi çok hayati organların yanında lenf damarı ve yemek borusunun da bulunduğuna işaret eden Prof. Dr. 
     Topçuoğlu, şöyle konuştu 
     "Delici, kesici aletle olan yaralanmalarda dikkat edilmesi gereken ilk kural, bu aletlerin yerinden kesinlikle çıkarılmaması ve hastanın tam donanımlı bir merkeze gönderilmesidir. İkinci kural ise bu tür yaralanmalarda kan kaybı çok önemli olduğundan, yaralananın kan grubu biliniyorsa o grup kan vericilerin hazırda tutulmasıdır." 
     
     4.5 SANTİMLİK BIÇAK 3 SAATTE ÇIKARILDI 
     Topçuoğlu, ÇÜ Tıp Fakültesi Balcalı Hastanesi’ne sırtına saplanmış 4.5 santimetre boyundaki bıçakla getirilen bir hastanın erken 
     müdahaleyle hayata döndürüldüğünü belirterek, "Bu hastanın sırtındaki bıçak olay yerinde çıkarılmış olsaydı, hastayı yaşatmak mümkün olamazdı" dedi. Hastanın hastaneye geldiğinde şok tablosu içinde olduğunu, bu nedenle acilen ameliyata alındığını ifade eden Prof. Dr. Topçuoğlu, şöyle devam etti "Hastanın sırtındaki bıçağı 3 saatte çıkardık. Bıçağı çıkarabilmek için göğsünü açtık. Ekmek bıçağının hastanın omuriliğinin hemen yanından, yemek borusunun önünden geçip sağ akciğer alt lobunu ve kalp zarını geçerek, kalbin sağ kulakçığına ve kalbe gelen büyük damara girdiğini gördük. Kanama çok olduğundan kalp durdurulmadan dışarıya çıkan kan tekrar hastaya verildi. Bıçak yerinden çıkarıldığında 4-5 santimetre boyunda kalbin kulakçığının ve kalbe giren büyük damarın yırtıldığı görüldü. Damarlar, kalp ve akciğer tamir edildi." Prof. Dr. Topçuoğlu, bilinçli ve erken müdahaleyle hastanın 7 günde taburcu edildiğini kaydetti. 
     
</TEXT>
</DOC>
