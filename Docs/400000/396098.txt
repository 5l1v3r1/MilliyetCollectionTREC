<DOC>
<DOCNO> 396098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo13.html </URL>
<DATE> 2005/11/18/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Konyaspor, taraftar organizasyonuna güveniyor... 
</HEADLINE>
<TEXT>

     Ligde bu hafta sahasında Ankaragücü'nü ağırlayacak olan Konyaspor, tribünde taraftar desteğini sağlamak için çalışmalarını sürdürüyor. 
     Konyaspor Kulübü Basın Sözcüsü Güven Öten, AA muhabirine yaptığı açıklamada, Samsunspor galibiyetinin kendileri açısından bir dönüm noktası olduğunu, ilk yarı sonuna dek elde edilebilecek galibiyet serisinin anahtarı olarak da Ankaragücü maçını gördüklerini söyledi. 
     Teknik kadro ve futbolcularda morallerin en üst düzeyde olduğunu anlatan Öten, şunları kaydetti 
     ''Ankaragücü karşılaşmasını önemsiyoruz. Bu nedenle bu maçı galibiyetle bitirmek için çok yönlü bir hazırlık içine girdik. Denk iki takımın karşılaşacağı maçın sonucunu seyircimiz belirleyecek. Bu amaçla sahaya ilk giren 7 bin taraftarımıza özel olarak hazırlanmış Konyaspor forması dağıtacağız. Konyaspor, takımına her zaman sahip çıkan, yense de yenilse de takımının yanında olması gerektiğini bilen çok kaliteli bir seyirci grubuna sahip. Ancak takımı ateşleyecek tezahürat noktasında bazı sıkıntılarımız vardı. Bunu aşmak için ise tribünlerde kullanmak üzere yeni davullar satın aldık. Her seyirci grubunun önüne birer amigo yerleştireceğiz.'' Öten, zorlu geçmesi beklenen maçta, 12. adam olarak gördükleri taraftarın 90 dakika boyunca hiç susmadan takımı destekleyeceğine inandıklarını sözlerine ekledi. 
     
</TEXT>
</DOC>
