<DOC>
<DOCNO> 357684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur01.html </URL>
<DATE> 2005/07/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kurtarma rezaleti 
</HEADLINE>
<TEXT>

     Teslime TOSUN- Zafer SAMANCI KONYA, DHA 

      KONYA'da 4 metrelik çukurda kanazilasyon çalışması yaparken, su borusunun patlaması sonucu beline kadar toprak altında kalan 35 yaşındaki Ahmet Kılıç'ı kurtarma çalışmaları sırasında itfaiye erlerinin beceriksizliği çevredekileri isyan ettirdi. Bir saat süren çalışma sonucu arkadaşlarının çevresindeki toprağı kazarak kurtardığı Kılıç, kaldırıldığı hastanede yaşamını yitirdi. 
     
     SU BORUSU DELİNDİ 
     Olay, bugün saat 20.00 sıralarında Dede Korkut Mahallesi, Sivaslı Ali Kemal Caddesi'nde meydana geldi. Konya Su ve Kanalizasyon İşleri için çalışma yapan taşeron firmasında çalışan evli ve 4 çocuk babası Ahmet Kılıç, beraberinde iki işçe ile yaklaşık 4 metrelik çukura indi. Çalışma sırasında bir işçinin kazma darbesi ile şehir merkezine su taşıyan ve 16'lık tabir edilen büyük boruya isabet etti. Delinen borudan hızla akan tazyikli su, zaten yumuşak olan toprakta göçüne neden oldu. İki işçi bir anlık refleksle kurtalmayı başarırken, Ahmet Kılıç'ın ise belinden aşağısı toprak altında kaldı. 
     
     KEPÇE OPERATÖRÜ AĞABEYDEN DESTEK 
     Delinen su şebekesinden akan tazyikli su, beline kadar toprağa saplanan Kılıç'ın bulunduğu çukuru doldurmaya başladı. Diğer iki işçi itfaiyeden yardım isterken, tekrar çukura inerek Ahmet Kılıç'ı kollarından tutarak çıkarmaya çalıştı. İşçiler bunda başarısız olurken, aynı firmada ve bir sokak ilerde kepçe operatörü olarak çalışan İsmail Kılıç, haber verilmesi üzerine olay yerine gitti. Çukurun suyla dolduğunu gören İsmail Kılıç, kardeşine yardımcı olabilmek için hemen kepçe ile çukurdaki çamuru boşaltmaya başladı. 
     SU MOTORUNU ÇALIŞTIRAMADILAR Olay yerine gelen itfaiye ekipleri ise beceriksizlikleri nedeniyle herkesi isyan ettirdi. Kurtarma çalışması başlatan itfaiye erleri beraberinde getirdikleri su tahliye motorunu çalıştıramadılar. Bir itfaiye eri, toprağa gömülü Kılıç'ı belinden ip ile bağlarken, bir başka itfaiye erinin ise ellerini dizlerine vurarak Vah vah, Allah yardımcısı olsun, inşallan kurtulur'' demesi dikkati çekti. 
     Birinci motoru çalıştıramayan itfaiye erleri ikinci su tahliye motorunu getirdiler. Ancak itfaiye erleri bu motoru da çalıştırmakta oldukça güçlük çekti. Zaman hızla akarken, dayanacak direnci kalmayan Ahmet kılıç baygınlık geçirdi. Arkadaşları Kılıç'ı omuzlarından tutarak çamura saplanmaması için çaba sarfetti. Bu sırada ikinci su motoru çalıştırıldı. Ancak motora borular ters takıldığı için, suyu sömürerek çekmek yerine, geri püskürtünce Kılıç'ı kollarından tutarak suyun yüzünde tutmaya çalışan iki işçi çileden çıktı. Kurtarma çalışmalarından sonuç alamayacaklarını anlayan iki işçi, Kılıç'ın çevresindeki çamuru küreklerle açarak kurtardı. 
     Konya Numune Hastanesine kaldırılan Kılıç, yapılan ilk tedaviden sonra Selçuk Üniversitesi Meram Tıp Fakültesi Hastanesine sevkedildi. Ancak doktorların çabasına rağmen Kıluç, kurtarılamadı. 
     
</TEXT>
</DOC>
