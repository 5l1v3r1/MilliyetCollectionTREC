<DOC>
<DOCNO> 398842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/axspo06.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'nın kaptan gafı 
</HEADLINE>
<TEXT>


Disiplin Kurulu, büyük bir hataya düşerek, Emre Belözoğlu'nu hem şahit, hem de kaptan olarak Zürih'e çağırdı. Genç yıldız, Hakan'ın yerine de savunma verdi 


Tünel ve koridorlarda çıkan olaylarla ilgili Disiplin Kurulu'nun ilk dinlediği isim olan Emre Belözoğlu, kaptan olarak da sorguya çekildi. Kurul büyük bir yanılgıya düşerek, milli futbolcuyu hem şahit, hem de kaptan olarak dinledi. 
Emre, FIFA ve hakem raporlarında isminin geçmediğini, kendisine yönelik bir suçlama bulunmadığını söyledi. Yıldız oyuncu, toplantıdan çıkmasının ardından "Kendi adıma bir ceza beklemiyorum. Orada yaşanan ne varsa aktarmaya çalıştım. Saha içindeki olaylarla ilgili hiçbir konu gündeme getirilmedi. Beni kaptan olarak çağırmışlar. Ben de takım kaptanı olmadığımı söyledim. Ancak hata sonucu da çağrılmadım. Zaten çağrılacaktım. Ama bana kaptana sorulacak soruları da sordular. Çok büyük bir şekilde suçlanmadığımızı gördüm. Kendi adıma da, Futbol Federasyonu adına da hiçbir ceza beklemiyorum" açıklamasını yaptı. 


</TEXT>
</DOC>
