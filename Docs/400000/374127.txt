<DOC>
<DOCNO> 374127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo16.html </URL>
<DATE> 2005/08/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konyaspor'a Mısırlı forvet... 
</HEADLINE>
<TEXT>

     Konyaspor, Mısırlı forvet Ahmed Belal ile 3 yıllık sözleşme imzaladı. 
     Kulüp basın sözcüsü Sefa Ortaç, Atatürk Stadı'nda düzenlediği basın toplantısında, Konyaspor Yönetim Kurulu'nun son yaptığı toplantıda, Denizlispor maçını değerlendirdiğini ve oynanan futboldan duyulan memnuniyetin dile getirildiğini söyledi. 
     Zafer Biryol'un Fenerbahçe'ye transferinin ardından Konyaspor'a özellikle gol yollarında etkili olacak futbolcuların transferi konusunda arayışları hızlandırdıklarını ifade eden Ortaç, ''Transfer sezonunun kapanmasına birkaç gün kala görüşmelerini sürdürdüğümüz Mısırlı forvet oyuncusu Ahmed Belal ile 3 yıllık sözleşme imzaladık'' dedi. 
     Sözleşmenin Konya'da imzalandığını belirten Ortaç, ''Dün Ahmed Belal Konya'ya geldi. Yapılan görüşmede küçük sorunlar giderilerek Belal, kendisini yeşil-beyazlı yapan imzayı attı. Ayrıca 3 oyuncuyla daha görüşüyoruz. Transfer sezonu kapanmadan bunlardan birini renklerimize bağlamak istiyoruz'' diye konuştu. 
     Ortaç, Zafer Biryol'un transferiyle ilgili olarak, Fenerbahçe'nin kendilerine ödenen para dışında Olcan, Kerem, Gürhan ve Can'ı önerdiğini vurgulayarak, bu teklifi, halen Konyaspor'da oynayan ve bonservisi Fenerbahçe'de olan Murat Hacıoğlu'nun durumunu göz önünde bulundurarak, beklemeye aldıklarını bildirdi. 
     
</TEXT>
</DOC>
