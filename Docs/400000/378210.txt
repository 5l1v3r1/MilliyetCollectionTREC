<DOC>
<DOCNO> 378210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/dunya/dun01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Türkiye'nin AB mezesi olmayız 
</HEADLINE>
<TEXT>


KKTC Cumhurbaşkanı, Ankara'ya, Kıbrıslı Türklerin haklarının, AB sürecinde pazarlık konusu yapılmasına razı olmaması gerektiği mesajını verdi 

Sefa Karahasan - Lefkoşa 


KKTC Cumhurbaşkanı Mehmet Ali Talat, Türkiye ve AB arasında 3 Ekim'de başlaması beklenen müzakerelerin son günlerde Kıbrıs sorununun tehdidi altına girmesinden tedirgin. Talat, Rumları tanıması veya limanlarını Rum gemilerine açması gibi tavizler vermeye zorlanması halinde Ankara'dan, seçimini Kıbrıs Türkleri aleyhinde yapmamasını istiyor. Talat, Lefkoşa'daki "Cumhurbaşkanlığı Sarayı"nda Milliyet'i yanıtladı. 

Başbakan Ferdi Sabit Soyer, "Yakında AB'den haklarımızı istemek için miting meydanlarına ineceğiz" diye bir açıklama yaptı. Önceleri AB'ye girmek için mitingler yapılırdı. Bunu nasıl değerlendiriyorsunuz 
TALAT Başbakan Soyer'in kastettiği Kıbrıs Türk halkı, AB'nin 'AB'yi destekleyen Kıbrıslı Türklere' mesafeli duruşunu ve Rum tarafının çabalarına destek oluşunu hazmedemiyor. Başbakan Soyer, 'Kıbrıslı Türkler buna tepki gösterecek' dedi." 

Kıbrıs Türk halkında, referandumdan önce AB'ye olan güven şu anda hissedilmiyor. Bunu neye bağlıyorsunuz 
"Maalesef AB, Rum tarafının engeliyle tamamen paralize olmuş durumda. O yüzden AB'ye güven yok. AB şu anda verdiği sözleri tutmadı. Bunun zor olacağını biliyorduk. Rum tarafının itiraz edeceğini, Rum tarafının bizimle ilgili olumlu düşünce sahibi olmadığını biliyorduk. Onun için hayal kırıklığına uğramadık, ancak üzüldük. Haksız bulduk." 

AB'den beklentileriniz nedir 
"AB'den beklentimiz, 26 Nisan 2004'te verdiği karara bağlığını sürdürmesidir. Her ne kadar Rum tarafı üyesi bile olsa, bu olağanüstü durumdur. Bu olağanüstü durumu, olağan yollarla çözme yanlışına düşmemelidir. Şu anda bu yanlışın içerisindedir AB. Bekliyoruz ki bu yanlıştan kurtulacaktır." 

Türkiye'nin AB'de mezesi olmak istemediğinizi söylüyorsunuz. 
"Türkiye'nin AB sürecinin mezesi olmak istemiyoruz. Türkiye'den, AB ile müzakerelere başlaması için bir şeyler isteniyor. Ama bunların içinde Kıbrıslı Türklerin hakları olmamalı. Haksız bir yaklaşım bu." 

AB'den Türkiye'ye karşı nasıl bir deklarasyon çıkmasını bekliyorsunuz 
"Kıbrıs sorunu çözülmeden Türkiye 'Kıbrıs'ı tanımaz, tanıyamaz. Boşuna gayrettir. Limanların açılması da bütün kısıtlamaların kaldırılmasıyla olmalıdır. Türkiye'ye yapılan baskılar sonuç getirmeyecektir. Bunu Türkiye yapmaz, yapamaz. Bir şey daha söyleyeyim, iddialıdır Yapmaya hakkı da yoktur." 

O zaman Rum lider Papadopulos nasıl masaya gelecek 
"Son 31 yılda biz bu hale geldik. Bu yıllar içinde Kıbrıs Türk tarafı ve Türkiye çok yanlış politikalar yürüttüler, bütün dünyaya Kıbrıslı Türklerin uzlaşma istemediğini adeta anlattılar. Böylece Kıbrıslı Türkler ayrılıkçı damgasıyla, çıkarlarına dikkat gösterilmeyen bir toplum haline geldi. Rum tarafını bizim düştüğümüz duruma düşürmek, en temel gerçek ve hedeftir. O zaman artık, ya Papadopulos kabul edecek yeni durumu ve çözüme gidecek ya da kendisi gidecek. Nasıl ki biz değiştirdik liderimizi, Rumlar da liderlerini değiştirecek." 

Treni kaçıranlar şimdi bize gülüyor 

Muhalefetteki görüşlerinizle bugünkü görüşleriniz arasında bir değişme oldu mu 
"Cumhurbaşkanlığı dönemi öncesiyle bugün arasında görüşlerimde bir değişiklik yok. Daha önce de Kopenhag'ı kaçırmayalım diyordum. Bugün de kaçırdık diyorum. Treni kaçıran yöneticiler ise şimdi çıkıp bize doğru bakıp gülerek, 'Bakın neler geldi başınıza' diyor. Onların yüzünden geldi başımıza gelenler. Bizler o günden görmüştük bu gelenleri, uyarmıştık. Bizi dinlemediler. Bu noktaya geldiler ve bizi terk ettiler." 

'Uzun yıllar buradayım' iması 

Cumhurbaşkanı Mehmet Ali Talat, Milliyet Muhabiri Sefa Karahasan'a, konutunun arka bahçesine diktiği mandalina fidesini göstererek, bu ağaçtan meyve yiyeceğini söyledi. Mandalina ağacı ilk meyvesini dikildikten 4 yıl sonra veriyor. Ağacın tam verim vermesi için 8 yıl gerekiyor. Talat 2010'daki cumhurbaşkanlığı seçimini de kazanıp köşkte oturmaya devam ederse ağaçtan kaliteli mandalina yiyebilecek. Talat, selefi Denktaş gibi fotoğraf meraklısı. 


</TEXT>
</DOC>
