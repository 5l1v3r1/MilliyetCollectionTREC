<DOC>
<DOCNO> 377977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/akyol.html </URL>
<DATE> 2005/09/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Karakeçili aşireti ve Kürtler 
</HEADLINE>
<TEXT>


EYÜP Karakeçili eskiden PKK'lı idi, ayrıldı şimdi siyaseten yine radikal ama davranış olarak teröre karşı çıkan bir Kürt siyasetçi. 
"Karakeçili" aşiretinden olduğuna göre, Ertuğrul Gazi'nin, Osman Gazi'nin akrabası 
PWD adlı Kürt milliyetçisi topluluğun belki de yeni bir örgütlenmenin internet sitesinde makaleler yazıyor. PKK terörüne kesinlikle karşı çıkıyor ama gerekçesi, "ilke"den ziyade 'taktik' nitelikte "PKK terör yapmakla Türkiye'de ordunun elini güçlendiriyor" diyor özetle... 
Kendisini tanımıyorum ama yazdıklarına bakarak sanıyorum ki "beraber yaşama"yı çok benimsemiyor. 
Doğrusu, bu kadar kan böylesine bir etnik milliyetçilik ateşi karşısında bazen ben de "Peki, ayrılalım evli evine, köylü köyüne" diye feveran etmek istiyorum ama hemen aklım ağır basıyor Bu kadar iç içe geçmişken bu mümkün değil 

KARAKEÇİLİ aşireti nedir Merhum Cevdet Türkay, bir ömür boyu Osmanlı kayıtlarını inceleyerek "Osmanlı İmparatorluğu'nda Oymak, Aşiret ve Cemaatler" adlı 700 sayfalık muhteşem bir eser yazdı. 
Oradan öğreniyoruz ki, Osmanlı zamanında, "Karakeçilü" aşireti "Türkman Yürük nı taifesinden"dir ve aşiretin bir kısmı o zaman Diyarbekir eyaletine bağlı olan Siverek sancağında yaşıyor Eyüp Karakeçili bugün onlardan biri olmalı... Aşiretin diğer kısımları ise, yine Osmanlı kayıtlarına göre, Söğüt dahil, Bandırma ve Aydın'a kadar tam 12 ilimizde yaşıyordu. Sf. 92 
Aşiretler tarihimizin büyük ismi merhum Prof. Faruk Sümer, Sultan Abdülhamid'in Karakeçili aşiretine "akrabalarım" diye hitap ettiğini, onların Sultan'ı ziyaret etmelerini resmi protokol haline getirdiğini ve onlardan oluşan bir "Ertuğrul Alayı" kurduğunu anlatır. 
"Ertuğrul'un ocağında uyandım Şehitlerin kanlarıyla boyandım" marşı, Sultan Hamid zamanında yazılıp bestelenmiştir. Faruk Sümer, Oğuzlar, sf. 221 
Abdülhamid, tartışmalı "Hamidiye Alayları"nı da aynı şekilde bir aidiyet oluşturmak ve Doğu Anadolu'yu savunmak için Kürt aşiretlerinden kurmuştu. 

ZAMANIMIZDA her yıl "Ertuğrul Gazi Şenlikleri"nin yapılması, güzel bir geleneğin modern bir devamıdır. Bu sene Bingöllüler "Söğüt'ten doğan güneşe Bingöl'den selamlar" pankartı ile katıldılar. 
Bütün bunlar nasıl iç içe geçtiğimizin bir yığın örneklerinden birkaç tanesi. 
Karakeçililerin Siverek'te Kürtçe konuşmasına Ziya Gökalp de dikkat çeker. Tarihte belirli sosyolojik şartlara göre, bazı Kürt ve Türk aşiretleri, hatta bazen bir aşiretin bir bölümü, diğerine dönüşmüştür. 
Bitlisli Şeref Han "Şerefname" adlı eserinde, modern araştırmacı Faruk Sümer de "Oğuzlar" adlı eserinde bunun pek çok örneklerini anlatır. 
Karakeçililer gibi, yine Urfa'da "Dögerlü" adlı Türk aşireti Kürtleşmiştir, Kürt kökenli "İgirmi-Dört" Türkleşmiştir. Sf. 254, 292 
Hele zamanımızda, Doğu ve Güneydoğu'da doğan her üç vatandaşımızdan biri batı illerimizde yaşıyor ev bark, iş güç kurmuşlar, sosyal çevre edinmişler. 
"Nasıl ayrılacağız " Bunun insani ve akli bir cevabı olsa ben de "Evli evine, köylü köyüne" diyeceğim, ama mümkün değil. 
Öcalan'ı bile "Türk ajanı" sayan nevzuhur "Federasyoncu Kürtçüler" bunu hiç düşünüyor mu 



</TEXT>
</DOC>
