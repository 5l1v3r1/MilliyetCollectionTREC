<DOC>
<DOCNO> 376804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo33.html </URL>
<DATE> 2005/09/08/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Tümer Metin "Dünya Kupası'na kesinlikle katılacağız" 
</HEADLINE>
<TEXT>

     Beşiktaş’ın milli futbolcusu Tümer Metin, kendisini uzun bir aradan sonra A Milli Takım kadrosuna çağıran Fatih Terim’e, verdiği şans ve kendisine duyduğu güven için teşekkür etti. 
     BJK Nevzat Demir Tesisleri’nde bir basın toplantısı düzenleyen Tümer Metin, iyi bir hazırlık dönemi geçirmemesine ve maç eksiği olmasına karşın Fatih Terim’in kendisine üst düzey milli karşılaşmalarda görev verdiğini hatırlatarak, "Bana verdiği bu şans ve duyduğu güven için teşekkür ediyorum" dedi. 
     Son yaptıkları Ukrayna maçında, takım arkadaşlarıyla birlikte inanılmaz bir inanç, direniş, toplu düşünme ve toplu hareket etme örneği sergilediklerini, bunun sonucunda da maçı kazandıklarını belirten Tümer, şöyle konuştu 
     "Grupta hiç yenilgi almamış, inanılmaz iyi bir ekibi yendik. Bu, Türk takımının prestiji ve kalitesini de ortaya koyuyor. Bileğimizin hakkıyla, alnımızın teriyle orada galip gelmesini bildik. Ukrayna galibiyetiyle Dünya Kupası finallerine katılma yolunda önemli bir avantaj elde ettik. Finallere kesinlikle katılacağız. Danimarka’nın, Yunanistan karşısında işini iyi yapacağını düşünüyorum." Futbol yaşamında hiç Avrupa Şampiyonası ve Dünya Kupası maçı oynamadığını anlatan milli futbolcu, "31 yaşımdayım. Belki de bu futbol hayatımdaki son şans olacak. Dünya Kupası finallerine katılmayı herkesten daha fazla istiyorum ve gideceğimize yürekten inanıyorum" dedi. 
     Tümer, Ukrayna karşısında gol attığı pozisyonun, maçtaki genel taktiklerini yansıtan bir organizasyon olduğunu ifade ederek, "Topa vurduktan sonra filelere gidiş süresi, hayatımın en uzun sürelerinden biriydi. Şimdi bile düşününce heyecanlanıyorum" diye konuştu. 
     
     YÖNETİMİN JESTİ 
     Beşiktaşlı futbolcu, kulüp yönetim kurulunun, milli takımlara giden oyunculara prim vereceğini açıklamasının Türkiye’de bir ilk olduğunu ve bunun futbolcuları motive edeceğine inandığını belirterek, yönetim kuruluna teşekkür etti. 
     Tümer, milli takımla 4 günde üst düzey 2 maç yaptıklarını, ancak Beşiktaş’ın deplasmanda Çaykur Rizespor ile yapacağı maçı da kazanmak zorunda olduklarını ifade ederek, "Şartlar ne olursa olsun, Çaykur Rizespor’u orada yenecek güçteyiz" dedi. 
     
     "TERİM UYANDIRDI" 
     Dünya Kupası elemelerindeki öteki rakiplerinden Kazakistan’ın, Yunanistan ile yaptığı maçta, Yunanistan’ın 2-1 öne geçtiğini öğrendiklerinde, Kiev’de soyunma odasında buz gibi bir hava estiğini kaydeden Tümer, ancak teknik direktör Terim’in, gerekli uyarıları yaparak herkesi "uyandırdığını" söyledi. 
     31 yaşında 8. milli maçını oynadığını vurgulayan Tümer, 
     "İstatistik olarak ortada hoş bir görüntü yok. Çok iyi oynadığım dönemlerde neden milli takıma alınmadığım sorularına verdiğim yanıtın bugün de arkasındayım. ’Bu, sorumlu kişilerin değerlendirmesidir’ dedim. Türk futbolcusunun her zaman hazır beklemesi gerektiğini savundum. Nasıl ki milli takıma çağrılmaktan onur duyuyorsak, çağrılmadığımızda da aynı saygıyı göstermek zorunda olduğumuzu söyledim" diye konuştu. 
     
</TEXT>
</DOC>
