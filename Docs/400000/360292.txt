<DOC>
<DOCNO> 360292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo30.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



GENÇLERBİRLİĞİ 
Doğan'dan 'havuz' yorumu 

Kızılcahamam'da kampa giren Başkent ekibinin teknik patronu Ziya Doğan, Süper Lig'deki naklen yayın gelirlerinin dağıtımını düzenleyen yeni havuz sistemine onay verdi. Başarılı hoca, performansa dayalı yeni sistemin ligdeki kaliteyi yükselteceğini belirtti. Kulüplerin önemli transferler yaptığına dikkat çeken Doğan, "Bu işten büyük kulüpler k rlı çıkacak. Ligin kalitesi yükselecek. Bu da onların Avrupa'da daha da başarılı sonuçlar almasını sağlayacaktır" dedi. 

KONYASPOR 
Kocaman Ligde ses getireceğiz 

Yeşil - Beyazlı takım, Bolu Abant kampındaki çalışmalarına aralıksız devam ediyor. Teknik Direktör Aykut Kocaman yönetiminde günde çift antrenman yapan futbolcuların son derece hırslı oldukları gözleniyor. Kocaman dayanıklılık çalışması ardından yaptığı açıklamada, takımın durumundan memnun olduğunu söyledi. Başarılı hoca, Konyaspor ligin dişli takımlarından biri olacak. Alacağımız sonuçlarla ses getireceğiz" diye konuştu. 

ÇAYKUR RİZESPOR 
Bölükbaşı imzayı attı 

Transfer çalışmalarını sürdüren Karadeniz ekibi her konuda anlaşma sağlanan İstanbulspor'un kalecisi Mehmet Bölükbaşı'nı dün resmen kadrosuna kattı. Genç file bekçisi, İstanbul'da Başkan Ekrem Cengiz ile yaptığı görüşmede 3 yıllık sözleşmeye imza attı. Mehmet bugün takımla birlikte Hollanda kampına gidecek. 

KAYSERİ ERCİYES 
Açılış için Tarkan'a teklif 

Süper Lig'in yeni takımı Kayseri Erciyesspor, yeni sezon hazırlıklarının ikinci etabına Bolu'da başladı. Basın Sözcüsü Aşkın Genç, kulüp tesislerindeki ilk etap çalışmalarının oldukça verimli geçtiğini, futbolcuların birbirlerine uyum sağlaması konusunda belli bir aşamaya gelindiğini söyledi. Genç, 27 Temmuz'da yapılacak olan sezon açılışı için ise popstar Tarkan'a teklif götürdüklerini de belirtti. 

Göztepe kurtuldu 

ULAŞ SAĞ DHA 

Gurbetçi futbolcu Gökhan Kula'nın transferinde Berlin Türkiyemspor'a yetiştirme tazminatı ödemediği gerekçesiyle FIFA tarafından 6 puanının silinmesi hatta küme düşürülmesi gündeme gelen Göztepe, Almanya'dan gelen haberle rahatladı. Berlin Türkiyemspor Başkanı Ahmet Yeşildağ, Sarı - Kırmızılı kulübe gönderdiği yazıyla yetiştirme tazminatından feragat ettiklerini bildirdi. Gökhan için Wilemsdorf Kulübü ile anlaşılması gerektiği öğrenildi. 

Buca'da rota Ümit 

BİLAL YAĞCI DHA 

Bucasspor Yönetimi, Altay'dan ayrılan Ümit İnal'ın peşine düştü. Teknik Direktör Nejat Gürpınar'ın ısrarla istediği golcü futbolcuyla hafta içinde görüşeceklerini açıklayan Başkan Ufuk Akgün, "Elazığsporlu Hakikat ve Altaylı Ferdi ile de temastayız, ama şu anda öncelik Ümit İnal'da. Anlaşmamız halinde, şampiyonluk yarışında bize büyük katkı sağlayacağına inanıyoruz. Kendisinden Altay'a gitmeden önce söz almıştık" ifadesini kullandı. 

Merinos'da işbaşı 

Bursa Merinosspor yeni sezon hazırlıklarına Uludağ'da başladı. Grand Yazıcı Otel'de kampa giren Yeşil - Beyazlılar sabah ve akşam olmak üzere günde iki kez kros yaparak nefes açıyor. Genel Koordinatör Kemal Batmaz, Uludağ kampına 32 futbolcu götürdüklerini belirterek, "Hazırlık maçlarında eksiklere göre transfer yapacağız. Bursaspor'la birlikte çalışmalara çıkan futbolcuların takıma dönmesini bekliyoruz" diye konuştu. 

Yalova'da iç huzur 

NEDİM GÜLER DHA 

Yalovaspor iç transferde dört futbolcuyla nikah tazeledi. İkinci Lig B Kategorisi C Grubu'nda mücadele eden Yeşil - Kırmızılı takımda Aytaç, Samet, Yıldıray ve Cihan'la yeni sözleşme yapıldı. Birer yıllık imza atan 4 oyuncu, Yalovaspor'da kalmaktan dolayı mutlu olduklarını belirttiler. Basın Sözcüsü Mustafa Yılmaz ise Erman, Güvenç ve Enes'i de kadroda tuttuklarını söyledi. 

Altay'da Murat Bölükbaş yolda 

Sürpriz bir şekilde takımdan ayrılan Ümit İnal'ın boşluğunu doldurmak için harekete geçen Siyah - Beyazlı yönetim, Sakaryasporlu Murat Bölükbaş'a kanca attı. Başkan Mehmet Erdoğan, tecrübeli futbolcuyla prensipte anlaştıklarını açıkladı. Erdoğan, "Sakaryaspor bizden önce bonservis ücreti yerine Yasin'i istemişti, kabul etmedik. Daha sonra belirli bir rakam üzerinde anlaşmaya varılmıştı. Şimdi bu para peşin istendiği için pürüz yaşanıyor. Kısa süre içinde sorunu aşacağımızı umuyorum" diye konuştu. 

Elazığspor arayışta 

Bordo - Beyazlı takımın hocası Mustafa Aksu, geçen yılki futbolcu kadrosunu büyük ölçüde koruduklarını belirterek bazı bölgelere transfer yapacaklarını söyledi. Şampiyonluk hedefiyle yeni sezona hazırlandıklarını vurgulayan Aksu, "Takımın geçen yılki iskelet kadrosu duruyor. Bu bizim için bir avantaj. Bu kadroya 5-6 genç oyuncu aldık. Ama eksik olan stoper, sol bek gibi mevkilere bazı nokta transferler yapacağız. Transfer etmeyi düşündüğümüz futbolcular, 23 Temmuz'da Dorukkaya'da başlayacak olan ikinci etap çalışmalarımıza yetişecek" dedi. 

Stuttgart'ta Makinwa sesleri 

Alman Ligi takımlarından Stuttgart geçen sezon Atalanta forması altında ortaya koyduğu performansla dikkat çeken Stephan Makinwa'ya kancayı taktı. Kırmızı - Beyazlılar'ın Nijeryalı golcü için İtalyan ekibine 8.2 milyon Euro'luk bir teklif götürdüğü iddia edildi. Özellikle yeni teknik direktör Giovanni Trapattoni'nin takımda görmek istediği 21 yaşındaki yıldız ile Inter ve Palermo da ilgileniyor. 

Baptista yuvada kaldı 

Arsenal'in uzun süredir peşinde koştuğu Julio Baptista, kulübü Sevilla'da kaldı. 23 yaşındaki sambacı, kendisine defalarca teklif götüren İngilizler'i geri çevirdi. Baptista, "Sevilla'da 1 sezon daha kalmak istiyorum. Çünkü burada bir sezon daha forma giyersem çifte vatandaşlık hakkı kazanacağım. Eğer Arsenal'e gidersem bu gerçekleşmeyecek" diye konuştu. 

Real Madrid'e iki Uruguaylı 

Transfer sezonunun durgun takımı Real Madrid'de ilk imzalar atıldı. Eflatun - Beyazlılar daha önce prensip anlaşmasına vardıkları Uruguay Milli Takımı'nda da yer alan Pablo Garcia ve Carlos Diogo'yu renklerine bağladı. Osasuna'dan gelen 28 yaşındaki orta saha oyuncusu Garcia 4, River Plate'den alınan 21 yaşındaki sağbek Diogo ise 5 yıllık sözleşmeye imza attı. 

Borgetti Arabistan'ı seçti 

Meksika Milli Takımı'nın yıldızı Jared Borgetti, Suudi Arabistan temsilcisi Al - İttihad ile 2 yıllık sözleşme imzaladı, Atletico Pachuca takımından transfer edilen başarılı golcü sezon başına 2 milyon Euro alacak. Borgetti özellikle Meksika'nın 1-0 kazandığı maçta Brezilya'ya attığı golle dikkatleri üzerine çekmişti. Al İttihad ise geçen yıl Asya Şampiyonlar Ligi'ni kazanarak, büyük bir başarı elde etmişti. 

Cagliari'de Tessier devri 

İtalya 1. Lig takımlarından Cagliari'nin yeni hocası Attilio Tesser oldu. 47 yaşındaki Tesser, geçen ay görevden ayrılan Daniele Arrigoni'nin yerine göreve getirildi. Daha önce Serie A deneyimi bulunmayan Tesser geçtiğimiz sezon İkinci Lig takımlarından Triestina'da çalışmıştı. Zola'nın da kariyerinin son yılını geçirdiği Cagliari geçen sezon 20 takımlı ligi 12. sırada bitirmişti. 

Sissoko'ya büyük övgü 

Liverpool Teknik Direktörü Rafael Benitez, yeni transferi Muhammed Sissoko'ya övgüler yağdırıyor. İspanyol çalıştırıcı, ön liberoda forma giyen 20 yaşındaki Malili yıldızın bu mevkiide dünyanın en iyisi olarak gösterilen Patrick Vieira'yı bile geçeceğini söyledi. Sissoko'yu Valencia'da görev yaptığı dönemde Auxerre'den yine Benitez transfer etmişti. Sissoko, 5.6 milyon pound karşılığı İspanyol ekibiyle beş yıllık sözleşme imzaladı. 


</TEXT>
</DOC>
