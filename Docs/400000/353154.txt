<DOC>
<DOCNO> 353154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/siyaset/axsiy01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede 'azalma' telaşı 
</HEADLINE>
<TEXT>


Erdoğan'ın "Bakan sayısını azaltacağız" sözlerinin ardından bakan danışmanlarının gidecek isimler konusunda nabız yokladığı öğrenildi 

ANKARA Milliyet 


Başbakan Recep Tayyip Erdoğan'ın Lübnan'da açıkladığı "bakan sayısının azaltılması" projesi ,kabinede ve AKP'de telaşa neden oldu. 
Birçok bakan danışmanının, AKP yönetimini ve Erdoğan'ın danışmanlarını arayarak gidecek isimler konusunda nabız yokladığı öğrenildi. 
Bakan sayısının azaltılması projesinin kısa vadede gerçekleşmeyeceğini belirten Erdoğan'ın danışmanları da, düzenlemelerin seçim sonrasında yeni hükümette olabileceğini vurguladı. 
Konuyla ilgili kısa vadede bir çalışmanın olmadığını kaydeden Başbakanlık kaynakları, "Başbakanlık'a bağlı ve ilgili 40'ı aşan kuruluş var, öncelikle bürokrasinin azaltılması gerekir. Bunlardan sonra bakanlık sayısında otomatik olarak azalma sağlanır. 
Zaten hükümet göreve gelince bakanlık sayısını 38'den 23'e düşürmüştü. Başbakan da şimdi değil ileride olacağını söyledi. Olmasını arzu ettiğini vurguladı. 
Bu azaltma da büyük ihtimalle seçim öncesi olmaz, seçimden sonra olur" bilgisini verdi. 

2 aşamalı yol izleniyor 
Azaltmanın başbakan yardımcılıklarıyla beraber sayısı 7 olan devlet bakanlıklarından olabileceği belirtiliyor. Ancak parti içi dengeler açısından azaltmanın başbakan yardımcılıklarından değil, 5 devlet bakanlığından olabileceği ifade ediliyor. 
Mevzuata göre bakanlıkların azaltılması için 2 aşamalı yol izleniyor 

Yeni görev yapısı 
"Öncelikle hükümetin bakanlıkların azaltılmasına ilişkin hazırladığı kararnameyi cumhurbaşkanının onayına sunması gerekiyor. Cumhurbaşkanının onayının alınmasıyla birlikte, ikinci kararname devreye giriyor. 
Azaltılan bakanlık bünyesinde bulunan bağlı ve ilgili kuruluşların hangi bakanlığa bağlanacağına ilişkin kararname cumhurbaşkanına gönderiliyor. Cumhurbaşkanının onaylaması durumunda Başbakanlık yayımladığı genelgeyle yeni görev yapısını tüm kuruluşlara bildiriyor." 

ABD örneği 

WASHİNGTON Milliyet 

ABD'de doğrudan Başkan tarafından Senato'nun onayıyla atanan ve Başkan'a bağlı çalışan bakanlar, genellikle Kongre üyesi değil. ABD'de 15 bakanlık ve başkanları bakanlık statüsü taşıyan 4 kurum var. 
Başkan Yardımcısı'nın da üye olduğu kabinede, Dışişleri, Savunma, Eğitim, Enerji, Tarım, Ticaret, Sağlık ve İnsani Hizmetler, İç Güvenlik, Konut ve Kentsel Kalkınma, Çalışma, Ulaştırma, Hazine, Adalet ile Veteran İşleri bakanları bulunuyor. 
Bush yönetiminde, Çevre Koruma Ajansı, Yönetim ve Bütçe Dairesi ve Ulusal Uyuşturucu Denetim Politikası'nın başındaki kişiler ile ABD Dış Ticaret Temsilcisi de bakanlık statüsü taşıyor. 


</TEXT>
</DOC>
