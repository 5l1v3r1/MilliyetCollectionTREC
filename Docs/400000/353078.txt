<DOC>
<DOCNO> 353078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur55.html </URL>
<DATE> 2005/06/17/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Haraç isteyen madde bağımlılarına tüfekle karşılık verdi... 
</HEADLINE>
<TEXT>

     Adıyaman’da, madde bağımlısı oldukları iddia edilen 3 kişi, haraç almaya çalıştıkları işyeri sahibinin yeğeni tarafından pompalı tüfekle yaralandı. 
     Adıyaman Küçük Sanayi Sitesi’nde K.Y’ye ait Lahmacun Pide Fırını’na gelen 3 kişi, yemek yedikten sonra parasını ödemeyip, işyeri sahibine "öğleden sonra senden para almaya geleceğiz" diyerek ayrıldı. 
     Bir süre sonra fırına gelip işyeri sahibi ile tartışan kişilere, işyeri sahibinin yeğeni M.Y, pompalı tüfekle ateş etti. Olayda ağır yaralanan Y.Y. 15 ile M.A. 28 Adıyaman Devlet Hastanesi’ne kaldırıldı. Hafif yaralanan A.B ise olay yerinden kaçıp bir işyerinin tuvaletine girdi. 
     Esnafın linç etmeye çalıştığı bu kişi, olay yerine gelen polis ekipleri tarafından zırhlı araca bindirilip hastaneye götürüldü. 
     Adıyaman Emniyet Müdürü Süleyman Güleç de olay yerine gelerek bilgi aldı. 
     Yetkililer, M.Y.’nin gözaltına alındığını bildirdi. 
     
</TEXT>
</DOC>
