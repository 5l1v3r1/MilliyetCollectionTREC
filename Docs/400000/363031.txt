<DOC>
<DOCNO> 363031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun27.html </URL>
<DATE> 2005/07/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kuzey Irak'ta polis ve ABD'li özel güvenlikçiler arasında gerginlik 
</HEADLINE>
<TEXT>

     Irak'ın kuzeyindeki Erbil kentinde polis, bir Kürt siyasetçinin aracına ateş açan ve kardeşini ağır yaralayan Amerikalı özel güvenlik görevlilerinin tutuklanmak üzere kendilerine teslim edilmesini istiyor. 
     Erbil Emniyet Müdürü Ferhad Salim, 14 Temmuz'da bir Amerikalı özel güvenlik biriminin, liderliğini Mesud Barzani'nin yaptığı Irak Kürdistan Demokrat Partisi'nin IKDP yetkilisi Bayez İsmail'in aracına ateş açtığını belirtti. 
     Amerikalıların açtığı ateş sonucu Kürt politikacı Bayez İsmail'in kardeşi Ari İsmail'in başından ağır yaralandığını belirten Emniyet Müdür Salim, İsmail ve kardeşini taşıyan aracın üç Amerikalı güvenlik görevlisinin bulunduğu Chevrolet marka araca çok yakın seyrettiğini kaydetti. 
     Amerikan ordusundan, Kürt politikacının aracına ateş açan özel güvenlik görevlilerini kendilerine teslim etmelerini istediklerini belirten Salim, ''Ateş açanlar bize verilmeli ve Kürt adaletince yargılanmalılar. Böyle bir olay ilk kez olmuyor'' diye konuştu. 
     Amerikan ordusunun da olayla ilgili bir soruşturma açtığı, ancak tarafların bir uzlaşıya varamadıkları belirtildi. 
     
</TEXT>
</DOC>
