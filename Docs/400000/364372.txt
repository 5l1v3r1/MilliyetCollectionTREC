<DOC>
<DOCNO> 364372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko18.html </URL>
<DATE> 2005/07/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çin Merkez Bankası Revalüasyonun devamını beklemeyin 
</HEADLINE>
<TEXT>

     Çin Merkez Bankası, yuanda geçen haftaki yüzde 2.1'lik revalüasyonun süreceği beklentilerine set çekti. 
     Banka'dan yapılan açıklamada, ''Yuanda yüzde 2 seviyesinde gerçekleştirilen revalüasyon, paranın değerinin belirlenmesinde reform sürecinin başlangıcıydı. Fakat kimse yuanda yeni revalüasyonların yapılmasını beklemesin'' denildi. 
     Yuanın değerinin belirlenmesinde kademeli şekilde yeni kararların alınabileceği belirtilen açıklamada, bunun ''dönüşüm kurunu yeniden ayarlamak'' anlamına gelmeyeceğinin altı çizildi. 
     Geçen hafta yapılan revalüasyonun seviyesinin ''dış ticaretteki mevcut durumla içeride şirketlerin gücü dikkate alınarak'' belirlendiği kaydedilen açıklamada, bazı gelişmiş ülke medyalarında yer alan yuandaki revalüasyonun devam edeceğine yönelik haberlerin gerçeği yansıtmadığı ifade edildi. 
     Çin, geçen hafta ortasında aldığı kararla, Asya finansal krizinin ardından ''8.28 yuan 1 dolar'' olarak sabitlenen yuanın değerinin belirlenmesinde, içinde avro ve Japon Yeni'nin de bulunduğu döviz sepetini esas alacağını duyurmuştu. 
     
</TEXT>
</DOC>
