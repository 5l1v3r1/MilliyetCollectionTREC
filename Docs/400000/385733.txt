<DOC>
<DOCNO> 385733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun22.html </URL>
<DATE> 2005/10/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İtalyan basını Türk tavuklar bile artık Avrupa'ya giremiyor 
</HEADLINE>
<TEXT>

     Kuş gribi nedeniyle İtalya'da beyaz et tüketiminde önemli oranda düşüş olduğu açıklandı. 
     İtalya Tarımcılar Birliği'nin açıklamasında, ''Son günlerde beyaz et tüketiminde yüzde 30-40 civarında bir düşüş yaşanmaktadır'' denildi. 
     Açıklamaya göre, İtalya'da yıllık 4 milyar avro ciroya sahip tavukçuluk sektöründe 80 bin kişi çalışıyor. Beyaz et tüketiminde ciddi azalma sonucu fiyatlar 6 yıl öncekiyle eşit duruma geldi. 
     Yaşanan panik nedeniyle tavukçuluk sektörünün riskle karşı karşıya bulunduğuna dikkat çekilen açıklamada, ''Kuş gribi vakalarına ilişkin haberler ve çoğu kez boş yere yaşanan panik, vatandaşların mevcut ortamdan etkilenmelerini de beraberinde getirmiştir. Bu durum maalesef tüketimde de gözle görülür bir düşüşe neden olmuştur'' denildi. 
     Öte yandan, İtalyan hükümeti, kuş gribi ve tavukçuluk sektöründe yaşanan krizle ilgili ne gibi önlemler alınacağını tartışıyor. 
     Hükümet, tavukçuluk sektöründeki krizi göğüsleme amacıyla 20 milyon avro tutarında bir fon ayrılmasını öngörürken, Tarımcılar Birliği yetkilileri bu miktarın asla yeterli olmayacağını savunuyor. 
     
     TÜRKİYE'DEN İTHALAT YASAĞI İTALYAN BASININDA 
     Bu arada, AB'nin kuş gribi nedeniyle Türkiye'den canlı kanatlı hayvan, beyaz et ve kuş tüyü ithalatını yasaklaması, İtalyan gazetelerinin sayfalarına da yansıdı. 
     La Repubblica gazetesi, AB'nin kuş gribine önlem çerçevesinde ithalat yasağı koymasından sonra, ''Türk tavuklar bile artık Avrupa'ya giremiyor'' biçiminde bir sözün Türkiye'de günün esprisi haline geldiğini yazdı. 
     ''Virüse karşı sağlık çemberi. AB Türkiye'den ithalatı yasakladı'' başlığıyla verilen haberde, ''Türk tavuklar bile artık Avrupa'ya giremiyor. Türkiye'de dolaşan bu espri, hem şaşırtıcı, hem de acı. Ama, sadece AB'ye giriş konusundaki zorluklar değil, virüslü hindiler yüzünden Avrupa Komisyonu'nun koyduğu yasak, Ankara'daki rahatsızlığı gayet iyi resmediyor'' denildi. 
     Corriere della Sera gazetesi ise ''Kuş gribi. Avrupa sınırları kapatıyor'' başlığını kullandığı haberde şu ifadelere yer verdi 
     ''Avrupa, Türkiye'den tavuk ve hindi ithalatını yasakladı. Romanya'yı ise gözlem altında tutuyor. Kaygılı bir şekilde, İngiliz laboratuvarlarında yapılan incelemelerin sonuçları bekleniyor.'' 
     
</TEXT>
</DOC>
