<DOC>
<DOCNO> 398816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/guncel/gun02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami avlusuna okul izni 
</HEADLINE>
<TEXT>


İstanbul Büyükşehir Belediye Meclisi, İskenderpaşa Camisi'nin bitişiğindeki cami alanını eğitim alanına çevirdi. Alanda 1995'ten beri özel bir ilköğretim okulu faaliyet gösteriyor 

Mehmet Demirkaya - İstanbul 

İstanbul Büyükşehir Belediye Meclisi, İskenderpaşa cemaatince kurulan Hakyol Vakfı'nın isteği üzerine İskenderpaşa Camisi'nin bitişiğindeki cami alanını "özel eğitim - öğretim kültürel sosyal tesis alanı"na çevirdi. Ancak söz konusu alanda 10 yıldır, Nakşibendi tarikatı lideri Esat Coşan'ın oğlu Nurettin Coşan'ın yönetim kurulu üyesi olduğu Asfa Eğitim Tesisleri AŞ'nin bünyesinde 1995'te kurulan Özel Asfa Mustafa Enver İlköğretim Okulu faaliyet gösteriyor. 
Fatih İskenderpaşa Mahallesi'nde bulunan, İskenderpaşa Camisi, Sarıgül Caddesi ile Vatanperver, Çifte Kumrulal ve İskenderpaşa sokakları tarafından çevrili adada yer alıyor. Adanın içinde mülkiyeti bağış yoluyla Hakyol Vakfı'na geçen, 25, 50, 77 ve 92 metrekare büyüklüklerinde parseller yer alıyor. Söz konusu parsel imar planlarında dini tesis alanı olarak gözüküyor. 
Nakşibendi tarikatı lideri Esat Coşan'ın talimatıyla kurulduğu öne sürülen Hakyol Eğitim Yardımlaşma ve Dostluk Vakfı, 16 Haziran 2005'te İstanbul Belediyesi'ne başvurarak, mülkiyeti kendilerine ait bu parsellere özel eğitim, öğretim, kültürel, sosyal tesis yapılmasına uygun bir statü verilmesini istedi. Başvuruda restorasyonu kendilerince yapılan İskenderpaşa Camisi'nin ihtiyacı karşılamaya yeterli olduğu, söz konusu yerin özel bir ilköğretim okulunca kiralandığı savunuldu. 

Müdürlük teklife karşı 
İstanbul Büyükşehir Belediyesi Planlama ve İmar Müdürlüğü, plan değişikliği teklifine şiddetle karşı çıktı. Müdürlük, "Yönetmelik gereği plan değişikliklerinin zorunluluk olmadıkça yapılamayacağını, değişikliğin Tarihi Yarımada'nın korunmasına olumsuz etki edeceği" yönünde görüş bildirdi. Ancak Belediye Meclisi ekimdeki toplantısında, plan değişikliği teklifini CHP'lilerin ret oyuna rağmen kabul etti. 

CHP Okul yasal değil 

CHP'li İstanbul Büyükşehir Belediye Meclis Üyesi Can Özyedierler, "Yaptığımız incelemede gördük ki söz konusu yer İskenderpaşa Camisi'nin avlusu. Ve burada özel bir okul var. Planlarda cami alanı olarak ayrılmış bir yere bina nasıl yapılmış Kim izin vermiş Bu bina yasal yapılmış olamaz, büyük ihtimalle kaçak. Teklifte adı geçen parsellerin toplamı 307 metrekare. Okulun bahçesi yok. Caminin avlusu okul bahçesi yapılmış. Okulun bahçesi cami penceresinin altında. Okulla cami bir arada olmaz" dedi. 

Okul binası bilgisi yok 

İstanbul Milli Eğitim Müdürlüğü yetkilileri, söz konusu okulun dosyasında sorun bulunmadığını, yapı izin belgesinin de belediyeden değil, Bayındırlık Müdürlüğü'nden alınmış olduğunu belirtti. Fatih Belediyesi yetkilileri, dosyasındaki bilgilere göre, söz konusu beş parsel üzerinde 1950 ve 1970'li yıllarda yapılmış evler olduğunu belirterek, "Eski evler tamirat adı altında birleştirilerek okul yapılmış olabilir. Ya da yapı imar affına uğramış olabilir. Ancak dosyasında projelendirilmiş okul binasına ilişkin bir bilgi yok. Konut gözüküyor" dedi. 



</TEXT>
</DOC>
