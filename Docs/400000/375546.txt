<DOC>
<DOCNO> 375546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko01.html </URL>
<DATE> 2005/09/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Orakçıoğlu Çin'i tehdit olarak kabul etmiyoruz 
</HEADLINE>
<TEXT>

     Türk hazırgiyimciler, Çin tehdidini avantaja dönüştürmeyi başardı. 
     Uluslararası alanda verdikleri mücadele ile Avrupalı müşterilerini tekrar kazanan hazır giyim ve tekstilciler, bu yıl sonunda yüzde 11-12 artışla 20 milyar dolar ihracata ulaşmayı hedefliyor. 
     Türkiye İhracatçılar Meclisi TİM Başkan Vekili ve İstanbul Hazırgiyim ve Konfeksiyon İhracatçıları Birliği Başkanı Süleyman Orakçıoğlu, AA muhabirine açıklamasında, kotaların kalktığı 2005 yılının Çin tehdidi nedeniyle milat kabul edildiğini, Dünya Ticaret Örgütü'nün 2005'de Türk hazırgiyim ve tekstil ihracatında yüzde 25 kayıp öngördüğünü anımsattı. 
     Orakçıoğlu, İstanbul Deklarasyonu ile sorunu dünya gündemine taşıdıklarını vurgulayarak, şöyle dedi 
     ''Bugün, Çin'in AB gümrüklerinde bekleyen ürünleri sanki sürpriz bir şekilde alınmış karar gibi algılanmaya başlandı. Bu kesinlikle tesadüf değil. Bu tablo, AB ve DTÖ nezdinde yaptığımız çalışmaların dünya kamuoyunda yer almasıyla birlikte bu konuda anlaşmalar yapılması ve taraflara verilen limitlerin doldurulmasıyla ortaya çıktı. Baskılarımız sonucunda AB, 11 Haziran'da Çin'e 10 kategoride kısıtlama getirdi.'' Triko, pantolon, bayan buluz, bayan elbise ve keten kategorilerindeki kotalar dolduğu için şu anda Çin'in AB'ye gönderdiği 100 milyon adet malın gümrüklerde beklediğini bildiren Orakçıoğlu, ''Şimdi yaygara kopartılıyor, ek kota isteniyor. Verilen limitler küçümsenecek gibi değildi. Örneğin, AB'nin Çin'den pantolon ithalatı 2004'de 41 milyon adetten 2005'de 104 milyona çıkarıldı'' dedi. 
     
     ''8-9 MİLYAR DOLAR AVANTAJ SAĞLAYACAK'' 
     Türkiye'nin 10 kategoride geçen yıl Avrupa'ya 5.8 milyar dolar ihracat yaptığına dikkat çeken Orakçıoğlu, Çin'e ek kota verilmemesi için her türlü girişimi yaptıklarını, AB Parlamentosu'ndan 12 kişilik heyetin bu ay İTKİB ile görüşmelerde bulunmak için İstanbul'a geleceğini bildirdi. 
     Çin'in kotaları doldurmasının Türkiye için büyük avantaj oluşturduğunu, Avrupalı ithalatçıların sorunsuz alım yapacağı ülkelerin başında Türkiye'nin geldiğini vurgulayan Orakçıoğlu, sınırlı kotaların 2008'de kalkacağını anımsatarak, şöyle devam etti 
     ''Türk tekstil ve hazırgiyim endüstrisi bunun avantajını yaşayacak. Her yıl Türkiye 2.5-3 milyar dolar, üç yılda 8-9 milyar dolar avantaj sağlayacak. Avrupa'dan gelen siparişler artacak. 2005 yılında Türk hazırgiyim ve tekstil ihracatında yüzde 25 kayıp öngörülürken, yüzde 11-12 artışla ihracatımız 20 milyar dolar olacak. Hazırgiyim ihracatı 14-14.5 milyar dolar olacak. 
     2005 sendromunu aştık. Şu anda Çin'i bir tehdit olarak kabul etmiyoruz. En büyük tehdit kendi içimizde rekabeti engelleyen faktörler. Bu olumsuzluklar önlenmeli. Yüzde 30-40 artış sağlayabilirdik. Çok büyük fırsat yakaladık. Bu fırsatı kendi elimizle yok etmeye hakkımız yok.'' 
     
     ''AVRUPALI FİRMALARA DERS OLDU'' 
     Türkiye Giyim Sanayicileri Derneği TGSD Başkanı Aynur Bektaş da Çin'den ithal ettikleri malların gümrüklerde beklemesinden dolayı Avrupalı perakendecinin 1.5 milyar dolar kaybından bahsedildiğini belirterek, bu malların 2006 kotalarına mahsuben gümrüklerden çekilebileceğini söyledi. 
     Bektaş, ''Yaşanan bu gelişmeler Avrupalı firmalara ders oldu. Bütün yumurtaları aynı sepete koymamayı öğrendiler. Türkiye pazarının ne kadar önemli olduğunu anladılar'' diye konuştu. 
     Avrupa ülkelerinden Türk firmalarına inanılmaz dönüş olduğunu kaydeden Bektaş, şöyle dedi 
     ''Avrupalı müşterilerden siparişler geliyor. Özellikle İtalyan müşteriden inanılmaz talep var, büyük markalar şu anda Türkiye'ye akın etmiş durumda. Özellikle kış sezonunun başlamasıyla birlikte Ekim'den itibaren siparişlerde katlama yaşayacağız. Amerika bile şu anda kısa terminli mal istiyor. O bile Çin'den ürktü galiba...'' Bektaş, hazırgiyimin lokomotif olmaya devam edeceğini vurgulayarak, ''2005 sonunda hazırgiyim ihracatı artışının yüzde 20'nin üstüne çıkacağına inanıyorum'' değerlendirmesinde bulundu. 
     
     ''SİPARİŞLER ARTACAK'' 
     Avrupa Hazırgiyim ve Tekstil Organizasyonu'nun EURATEX Hazırgiyim Kanadı Başkanı Umut Oran ise Çin'e tanınan limitlerin artırılmaması gerektiğini ifade ederek, gümrüklerde bekleyen mallar için af getirilmesi durumunda ise bunun 2006 kotalarından düşürülmesi gerektiğini ifade etti. 
     Oran, kendi şirketi Domino Tekstil'in Avrupa'da 15-17 ülkeye pantolon ihraç ettiğini anımsatarak, yeni sezonda Avrupalı firmalardan gelen siparişlerin artacağını kaydetti. 
     
</TEXT>
</DOC>
