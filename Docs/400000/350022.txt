<DOC>
<DOCNO> 350022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy15.html </URL>
<DATE> 2005/06/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ege hala savaş nedeni görülüyor 
</HEADLINE>
<TEXT>

     Kemal Yurteri CNN TÜRK 

Türkiye, Ege sorununu ciddi tehdit kaynağı olarak görmeye devam ediyor. Yeni Milli Güvenlik Siyaseti Belgesi'nde Yunanistan'ın karasularını 12 mile çıkarması savaş nedeni olarak sayıldı. 
     Türkiye, önümüzdeki yıllarda güvenlik politikasının temelini oluşturacak olan Milli Güvenlik Siyaseti Belgesi'nde iki kritik konudaki rotasını da belirledi. 
     21 haziranda MGK'de ele alınacak Milli Güvenlik Siyaseti Belgesi'nin taslağında, Ege sorunu konusunda çarpıcı bir ifadeye yer verildi. 
     Belgede, Yunanistan'ın karasularını 12 mil olarak ilan etmesinin 'casus belli' yani doğrudan savaş gerekçesi olduğu belirtildi. 
     Yeni belgede, eski belgede olduğu gibi bu kararın doğrudan savaş gerekçesi olduğu kesin bir ifadeyle yer aldı. 
     
     TERÖR TEHDİTİ 
     Milli Siyaset Belgesi'nde, Türkiye'nin, bir bölümü ülke içinde destek bulan uluslararası terörizmin tehditi altında olduğu vurgulanıyor. 
     Türkiye'nin tehdit algılaması belgede 'asimetrik tehdit' başlığı altında inceleniyor. 
     11 eylül saldırısından sonra yaygınlık kazanan bu kavram ilk kez siyaset belgesine girdi. 
     
     Asimetrik tehdit başlıkları 
     Bölücü, yıkıcı ve irticai faaliyetler. 
     Uluslararası terörizm ve uluslarası örgütlerle bağlantılı radikal dini gruplar . 
     Uyuşturucu trafiği. 
     Yasadışı göç ve insan kaçakçılığı . 
     Belgenin taslağında, Kardak adası gibi Ege Denizi'nde aidiyeti tartışmalı 100'den fazla ada için de taviz verilmemesi ve bu konuda kararlı politika izlenmesi gerektiği ifade ediliyor. 
     
     Belgede ülke ismi yok 
     Siyaset belgesinde, Yunanistan veya başka bir ülke ismine dayalı tehdit değerlerdirmesi yapılmıyor, Ege kriz potansiyeli olarak ele alınıyor. 
     Yeni Milli Güvenlik Siyaseti Belgesi'nde Kuzey Irak politikası da yer alıyor. Daha önceki belgede bu tür bir oluşumun engellenmesi için tüm önlemlerin alınması 'gerekirse' askeri tedbirlere de başvurulması gerektiği belirtilmiş, sorun doğrudan savaş gerekçesi olarak görülmemişti. 
     
     Kürt devleti savaş gerekçesi değil 
     Yeni siyaset belgesinin taslağında Kürt devletinin savaş gerekçesi olduğuna ilişkin bir ifade yer almıyor. Belgede, Kuzey Irak genel olarak bir kriz potansiyeli olarak görülüyor. 
     Türkiye'nin uzun zamandır yakından izlediği Kerkük'ün durumu ve bölgedeki Türkmen varlığı konusunda hassas olunması gerektiği net bir dille belirtiliyor. 
     Belgede, "Kerkük Irak'ta belirli bir gruba mal edilmemeli. Kürt grupların Kerkük'e müdahelesi bütün bölgeyi etkiler ve ciddi bir krizi tetikler" deniliyor. 
     
</TEXT>
</DOC>
