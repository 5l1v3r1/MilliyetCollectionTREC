<DOC>
<DOCNO> 378542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/spor/spo04.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'e kulak verin 
</HEADLINE>
<TEXT>



Trabzonspor Teknik Direktörü Şenol Güneş dün basın toplantısı düzenleyerek gündemdeki konuları değerlendirdi. 
Bordo - Mavili camiaya birlik ve beraberlik mesajları gönderen tecrübeli teknik adam, "Buna ihtiyacımız var. Ama özellikle camia olarak daha akıllı ve sabırlı olacağız. Bunu genel politikayla ilgili söylüyorum. Oyuna gelmeyelim. Hiçbir olay bizi paniğe götürmesin. Yapılmak istenen de odur. Trabzonspor'un uzun dönemde menfaatlerini koruyalım, korumak durumundayız. Onun için zaman zaman bazı olaylar karşısında duygusal davranıp, erken çıkış yapmakta yarar yok, zarar vardır" dedi. 
Güneş, Orman Bakanlığı'nın tanıtım reklamında yer alan "Kirletme kirlenirsin" sözünü ve reklam filminde yaşananları anımsatarak, "Herkesi biraz dikkatli olmaya, sağduyuya çağırıyorum" yorumunu yaptı. 
Trabzonspor'un teknik patronu, cezalı Gökdeniz ve sakatlanan Szymkowiak'ın açıklarını Tomas Jun, Mehmet Yılmaz ve Adem ile kapatacaklarını belirtti. 

Szymkowiak'a moral turu 

SERKAN HACIOĞLU 

Gaziantepspor maçında ayağı kırılan ve geçtiğimiz günlerde ameliyat olan Szymkowiak'ı yöneticiler yalnız bırakmıyor. Polonyalı futbolcuyu, dün Metin Akbaşoğlu ve Ömer Sarı hastanede ziyaret etti. Szymkowiak büyük bir talihsizlik yaşadığını dile getirdi, "Bana verilen moral kendimi daha iyi hissetmemi sağlıyor. Başarılı bir dönüş yapacağım. Formamı şimdiden özledim" ifadelerini kullandı. 

Prim jesti 

Trabzonspor yönetimi, Ankaragücü galibiyetinin primi olarak futbolculara 150 bin YTL'lik ödeme yaptı. Mali Sayman Yüksel Şimşek, "Ödemelerde hiçbir sıkıntı çekmiyoruz. Transfer alacaklarını zamanında ödüyoruz. Primleri de gününden önce veriyoruz. Bir galibiyet primi içeride kalacak şekilde ödeme yapıyoruz. Bu hafta Ankaragücü galibiyetinin primini ödedik. Sivasspor maçı kazanıldığı taktirde de ödemeleri düzenli olarak sürdüreceğiz" dedi. Yönetimin jesti yapması futbolcuları memnun etti. 


</TEXT>
</DOC>
