<DOC>
<DOCNO> 362911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/gun03.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BİSSE'den 'babacan' destek 
</HEADLINE>
<TEXT>


Erkek giyim firması BİSSE, Babalar Günü öncesi bir hafta boyunca elde ettiği gelirin yüzde 10'u olan 26 bin 135 YTL'yi 'Baba Beni Okula Gönder' kampanyasına bağışladı 

İSTANBUL Milliyet 

Babalar Günü öncesi bir hafta boyunca elde ettiği gelirinin yüzde 10'unu 'Baba Beni Okula Gönder' kampanyasına bağışlayan erkek giyim firması BİSSE, 26 bin 135 YTL'yi 26 milyar 135 milyon lira kampanya hesabına yatırdı. 
Milliyet'in kız çocuklarının okula gönderilmesi için başlatmış olduğu 'Baba Beni Okula Gönder' kampanyasına destek veren BİSSE, Türkiye'de bulunan 33 mağazasından, 14 Haziran 2005'den itibaren bir hafta boyunca yapılacak satışların yüzde 10'undan elde edilecek geliri kampanyaya aktarma sözü vermişti. 
"Baba Beni Okula Gönder" kampanyasının bir parçası olmaktan çok mutlu olduklarını söyleyen BİSSE Yönetim Kurulu Başkanı İbrahim Kefeli, "Haziran, hem yaz dönemi hem de babalar günü haftası. Biz bu dönemde satışlarımızın yüksek olacağını düşündüğümüz için, hızlı bir şekilde kampanyayı bu ay yürütmeye karar verdik" demiş ve şunları söylemişti 
"Halkımızın duyarlılık göstermesini bekliyorum. Her bireyin eğitim hakkı vardır. Türkiye'nin her köşesinde bütün kızların okutulması gerektiğine inanıyorum. Devletimiz bazı noktalarda yetersiz kalabiliyor. İşte bu durumlarda toplumsal sorumluluklar devreye giriyor. Milliyet de bu proje ile toplumsal sorumluluğa öncülük yaptı. Halkımızın bu duyarlılığa cevap vereceğine inanıyorum." 

Kampanyaya bağış yapanlar 53. gün 

BURS HESABI Sıdıka Dizdaro, Buket Çakıcı, Kerem Alkım, İlhan Bölükbaşı 
KIZ YURDU HESABI Yalçın Yiğit, Abdülkadir Mercül 
Not Eğitim destekçilerinin listesi devam edecek 


</TEXT>
</DOC>
