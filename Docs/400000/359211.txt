<DOC>
<DOCNO> 359211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo04.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jefferson, tamam 
</HEADLINE>
<TEXT>


Yeni sezonda Şampiyonlar Ligi'ne katılmanın hesaplarını yapan Trabzonspor bu sezonun ilk flaş transferini gerçekleştirdi. Bordo-Mavililer, 22 yaşındaki Brezilyalı kaleci ile dün tesislerde dört yıllık sözleşme imzaladı 


Trabzonspor yeni sezonun ilk flaş transferini dün gerçekleştirdi. Uzun süredir Brezilya pazarında arayışlarını sürdüren Bordo - Mavililer prensip anlaşmasına vardığı kaleci Jefferson'u sonunda renkleri kattı. 
Genel Sekreter Orhan Aksu ve futbolcunun menajeri Ayhan Yeşilbaş'ın yer aldığı imza töreninde Jefferson Oliveira Galvao, kendisini 4 yıllığına Bordo - Mavili renklere bağlayan sözleşmeye imza attı. Aksu, 22 yaşındaki Brezilyalı kaleci ile 10 gün önce ön protokol yaptıklarını belirterek, "Düğünü nedeniyle Trabzon'a gelişi ve imza atışı bugüne nasip oldu. Jefferson ile birlikte 10 yıl kalede sorun yaşamayacağımızı ümit ediyorum" dedi. 
Jefferson ise Brezilya'da bulunan Kulüp Asbaşkanı Ömer Sarı ve Yönetim Kurulu Üyesi Murat Bozoğlu'na transferinden dolayı teşekkür ederek, "Kafam rahat olsun diye evlenip Trabzon'a gelmek istedim. Eşimi de buraya getireceğim. Şimdi sadece futbol oynamayı düşüneceğim" dedi. Sambacı, Fenerbahçeli Alex ve Nobre'yi de yakından tanıdığını dile getirdi. 
Bu arada Trabzonspor'da bugüne dek 5 kıta, 26 ülkeden 55 yabancı oyuncu görev yaptı. Bordo - Mavililer, Jefferson ile birlikte 6. Brezilyalı futbolcuyla sözleşme imzaladı. 

Souza'nın fiyatı ipleri kopardı 

Trabzonspor, bonservisi Bordeaux kulübünde olan Souza konusunda geri adım atmak zorunda kaldı. Fransızlar'ın Brezilyalı futbolcu için istediği 6 milyon dolarlık öneriyi 4.5 milyon dolara indirmesine karşın Trabzonspor yönetimi fiyatı pahalı buldu. Başkan Atay Aktuğ, istenen rakamın çok olduğunu belirterek, Souza transferini askıya aldı. 
Bordo - Mavili yönetimin stoper olarak Ponto Prita'dan Rafael dos Santos, Goias'dan Anndre Dias, forvet olarak Ponto Prita'dan Kahe ve Atletico Minoero'dan da Fabio Junior Pereira için görüşmelerini sürdürüyor. Ancak şu ana kadar bu oyuncular için resmi bir anlaşma sağlanamadı. 
Bu arada Goiaslı Anndre Dias'ın Fenerbahçeli Alex ve Aurelio'yu arayarak bilgi istediği öğrenildi. Geçtiğimiz yıllarda Bordo - Mavili formayı giyen Aurelio'nun, Trabzonspor'dan övgüyle bahsettiği bildirildi. Dias'ın önümüzdeki günlerde kesin yanıtını vermesi bekleniyor. 

HAZIRLIK MAÇI 

Trabzonspor Basel önünde 
Yeni sezon hazırlıklarını İsviçre'de sürdüren Trabzonspor, Uhren Cup Turnuvası'nda bu akşam TSİ 21.45'de Basel takımıyla karşılaşacak. Turnuvadaki ilk maçında Young Boys'u 1-0 mağlup eden Bordo - Mavililer, Basel'i de yenerse turnuvanın şampiyonluğunu ilan edecek. Trabzonspor - Basel karşılaşmasına Show TV naklen ekranlara getirecek. Karadeniz temsilcisi 10 Temmuz'da da Arau, 12 Temmuz'da Thun, 16 Temmuz'da da Katar Milli Takımı ile karşılaşacak. 

D.BATUM GELİYOR 

Açılış programı 
Trabzonspor'un 20 Temmuz'da yapılacak sezon açılışında Gürcistan'ın Dinamo Batum takımıyla karşılaşacağı öğrenildi. Maçtan önce Fuat Saka, Volkan Konak, Rafet El Roman ve İbrahim Can gibi isimlerin konser vereceği bildirildi. Bu arada açılış maçını Schalke ile oynamayı planlayan Bordo - Mavililer, Alman kulübünün yoğun programı nedeniyle hedefine ulaşamadı. Schalke Kulübü, devre arasında Trabzonspor ile özel maç yapmak için sözleşti. 


</TEXT>
</DOC>
