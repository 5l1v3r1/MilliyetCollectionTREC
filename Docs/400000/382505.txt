<DOC>
<DOCNO> 382505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun09.html </URL>
<DATE> 2005/09/29/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kredi kartı borçluları ABD'de de rekor seviyeye çıktı 
</HEADLINE>
<TEXT>

     ABD’de kredi kartı borçlarını ödemeyi geciktirenlerin oranının 2005’in ikinci çeyreğinde hızla aratarak yüzde 4,81’lik oranıyla rekor seviyeye ulaştığı bildirildi. 
     Kredi kartı borcunu 30 gün civarında geciktirenlerin oranının yılın ilk çeyreğinde yüzde 4,76 olduğuna dikkat çeken Amerikan Bankacılar Derneği ABA , ikinci çeyrekteki oranın, kayıtların tutulmaya başlandığı 1973’ten bu yana en yüksek oran olduğunu kaydetti. 
     Kredi kartı ödemelerindeki gecikmelerin yanı sıra kişisel krediler, otomobil, ev ve nakit kredilerinde de gecikmeler gözlendiğini belirten ABA, buna temel neden olarak benzin fiyatlarındaki artışın kredi müşterileri üzerinde oluşturduğu mali baskıyı gösterdi. 
     Orta büyüklükteki bir otomobilin deposunun geçen yıl sonunda ortalama 30,63 dolara dolduğu, aynı deponun Haziran ayında ortalama 38,33 dolara, bugünlerde ise 47,78 dolara dolduğunu ifade eden ABA, 
     kredi kartı borçlarının ödenmesinin geciktirilmesinin, kredi müşterilerinin ileride ciddi mali sorunlarla karşılaşmasına yol açabileceği uyarısında da bulundu. Kredi kartı borçlarının ödenmesindeki gecikmelerde ABD’deki bankalar, 24,46 dolarlık bir gecikme cezası alıyor ve ödemenin geciktiği süre için aşırı yüksek bir faiz uyguluyor. Ayrıca, ödenmeyen ya da geç ödenen kredi kartı borçları, kredi başvurularında temel kriter olarak alınan "kredi geçmişi"ne büyük zarar veriyor. Bu durumda müşteriler, kredi başvurularında çok daha yüksek bir faizle karşı karşıya kalıyor. 
     
</TEXT>
</DOC>
