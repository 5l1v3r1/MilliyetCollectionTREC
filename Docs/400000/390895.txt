<DOC>
<DOCNO> 390895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo22.html </URL>
<DATE> 2005/10/30/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Yıldırım "Aile zincirimizi koparmaya hiçbir kuvvetin gücü yetmez " 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fenerbahçe'nin her birimindeki uzman kadrosuyla büyük bir aile olduğunu belirterek, ''2 sene sonra bir asrını geride bırakacak bu aile zincirini hiçbir kuvvetin koparmaya yetecek gücü yoktur'' dedi. 
     Aziz Yıldırım'ın, Fenerbahçe Dergisi'nin kasım ayı sayısındaki yazısı kulübün internet sitesinde yayınlandı. 
     Aile bağlarını çatlatmak isteyenlerin artık bir gün bile kendileriyle olmayı haketmediğini kaydeden Yıldırım, yazısında şu ifadelere yer verdi 
     ''Fenerbahçe, yönetimiyle, sporcusuyla, taraftarlarıyla ve her birimdeki uzman kadrosuyla büyük bir ailedir. Bu aile bağlarını çatlatmak isteyenler, artık bir gün bile bizimle olmayı haketmeyen şahıslardır. 2 sene sonra bir asrını geride bırakacak bu aile zincirini hiçbir kuvvetin koparmaya yetecek gücü yoktur. Bunun garantisini görevde olduğum süre boyunca sizlerin adına veriyorum. Bu garantiyi kulübümüzün köklü geçmişinden aldığım güçle veriyorum. 
     Ne yazık ki, yönetim kurulumuzdaki bu sarsılmaz ve bölünmez zihniyet, işlerine gelmeyen şahıslar tarafından diktatörlük gibi yorumlanmaktadır. Fenerbahçe'de her türlü istikrar oturmuş durumdadır. Gelecek yönetimler de bu istikrarın destekleyicisi olmak zorundadırlar.'' 
     
</TEXT>
</DOC>
