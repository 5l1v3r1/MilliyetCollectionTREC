<DOC>
<DOCNO> 373735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun18.html </URL>
<DATE> 2005/08/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fransa, 6 havayolu şirketini kara listeye aldı 
</HEADLINE>
<TEXT>

     Fransa, 6 havayolu şirketinin uçaklarının topraklarına inmesini güvenlik gerekçesiyle yasakladı. 
     Fransa sivil havacılık idaresi, Tayland, Virjin Adaları, Kuzey Kore, Mozambik ve Liberya'dan 6 havayolu şirketinin güvenlik gerekçesiyle kara listeye alınarak, bu şirketlerin uçaklarının Fransa topraklarına inmesinin yasaklandığını bildirdi. 
     İdarenin internet sitesinde yayımlanan listeye göre, Kuzey Kore'nin Koryo, Virjin Adaları'nın St. Thomas, Liberya'nın Air Services, Tayland'ın Puket, Mozambik'in Linhas ve Transaiways havayollarına yasak getirildi. 
     Yasaklamaya gerekçe olarak son birkaç ayda 5 büyük uçak kazasını gösteren Fransız yetkililer, 6 şirkete daha önce de yasak getirildiğini, ancak ilk defa kara listeye alındıklarını kaydetti. 
     Bir Kolombiya uçağının iki hafta önce Venezuela'da düşmesi sonucu, Karayip Adaları'nda Fransa'ya bağlı Martinique adasından 152 Fransız hayatını kaybetmişti. 
     
     HOLLANDA LİSTE YAPMAYACAK 

     Bu arada, Hollanda Hükümeti, yolcu güvenliği açısından yetersiz olduğu gerekçesiyle hava sahasını kullanmasına izin vermek istemediği havayolu şirketleri için "kara liste" yayımlamayı düşünmediğini bildirdi. 
     Ulaştırma Bakanlığı Devlet Sekreteri Melanie Schultz van Haegen, tehlikeli görülen havayolu kuruluşları için "resmi bir kara liste" hazırlanmasına ve bunun ayrıca açıklanmasına karşı olduğunu belirtti. 
     Van Haegen, Fransa ve Belçika'nın bugünden itibaren yürürlüğe koyduğu kara liste uygulamasının ardından gelen tartışmalara ilişkin yaptığı açıklamada, kara listeye gerek olmadığını, yolcuların havayolu şirketleri hakkında bilmek istedikleri bütün bilgilerin, Hollanda Sivil Havacılık Dairesi'nin internet sayfasında www.ivw.nl yer aldığını anımsattı. 
     Söz konusu internet sayfasında, havayolları hakkında Hollandalı yetkililerin kontrollerine ilişkin sonuçların, kural ihlallerinin, hatalarının ve yıllık raporlarının yer aldığını vurgulayan van Haegen, hükümet olarak bu konuda Avrupa Birliği'nin ortak bir karar almasını beklediklerini belirtti. 
     Van Haegen, konunun Avrupa Birliği içinde de bir süredir tartışıldığını ve AB Komisyonu'nun 7 Eylül'de yapacağı toplantıda bu sorunun gündeme geleceğini kaydetti. 
     
</TEXT>
</DOC>
