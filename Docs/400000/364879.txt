<DOC>
<DOCNO> 364879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/ekonomi/eko04.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Çan özel endüstri bölgesi olacak 
</HEADLINE>
<TEXT>


ESRA ÖZSÜMER Çan 

Sanayi ve Ticaret Bakanı Ali Coşkun, Bakanlar Kurulu'nun ağustosta Çanakkale'nin Çan ilçesini özel endüstri bölgesi ilan etme konusunu görüşeceğini açıkladı. 
Kale Grubu'nun 48'inci kuruluş yıldönümü gelenekselleşen seramik bayramı etkinlikleriyle kutlandı. Etkinliklere katılan Bakan Coşkun, 18 üniversite ile teknoloji geliştirme bölgeleri kurduklarını, bu proje için 450 trilyonluk ek destek sağlayacaklarını söyledi. Türkiye ekonomisine ilişkin değerlendirmelerde de bulunan Coşkun, şirketlerin üretimle büyümeye başladıklarını, kapasite kullanımlarının arttığını belirterek, cari açığın şu an risk oluşturmadığını kaydetti. 

İşçiye bayram harçlığı 
Kale Grubu'nun kurucusu İbrahim Bodur da teşvik politikasını eleştirdiği konuşmasında, "Çanakkale'nin kişi başı 2.350 dolar olan GSMH'sına 1.020 dolar katkı sağlamaktayız. Bizim tesislerimiz olmasa bu rakam 1.330 dolar olacaktı. Çanakkale'nin kişi başı GSMH'sını 1.500 doların üzerine çekmek bizim suçumuz mu " dedi. 
İşçileri temsilen konuşan Halil Karadeniz'in, "Bu bir bayramsa bayram harçlığını hak ediyoruz" sözleri üzerine İbrahim Bodur, "Her işçiye her yıl için 10 YTL olmak üzere toplam 480 YTL ikramiye verelim, bu da size bayram harçlığı olsun" dedi. 
Dokuzuncu Cumhurbaşkanı Süleyman Demirel, Devlet Bakanı Nimet Çubukçu, Adalet Bakanı Cemil Çiçek, Bayındırlık ve İskan Bakanı Faruk Özak, İçişleri Bakanı Abdülkadir Aksu ve Çanakkale Valisi Süleyman Kamçı'nın da katıldığı etkinliklerde Kale Seramik Sinterflex Seramik Fabrikası, Zeynep Bodur Okyay Zihinsel Engelliler Rehabilitasyon Merkezi ile Çanakkale Yöresel Seramikleri Sergisi de açıldı. 
Bakan Özak, Turizm Bakanı Atilla Koç adına, İbrahim Bodur'a, Osmanlı Padişahı Kanuni Sultan Süleyman'ın emirleriyle, hattat Ahmed Karahisari'nin yazdığı Kuran-ı Kerim'in orjnaline sadık kalınarak yazılmış yeni basımından hediye etti. 




</TEXT>
</DOC>
