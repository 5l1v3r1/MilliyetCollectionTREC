<DOC>
<DOCNO> 379348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/aspo.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu defa Youla 
</HEADLINE>
<TEXT>


Sorunlar ve sıkıntılar, Beşiktaş'ın en önemli motivasyonunu oluşturacak. Transferini isabetli bulmadığım Youla'nın, takımı baskı altındayken kontr toplarla dengeyi bozacağını düşünüyorum 

ATTİLA GÖKÇE 


Derbiler, tarafların puan cetvelindeki yeri ve hesapları ne olursa olsun özel anlamı ve heyecanı olan maçlar. Bu maçları kazanmak kaybetmek, sadece sportif bir sonuç değil... Kulüplerin yönetiminden genel kurullarına, teknik direktörlerin kariyerine ve kaderine kadar hemen her şey derbiden etkileniyor. 
Beşiktaş için Fenerbahçe maçı işte böylesine " tipik" bir derbi... 
Anımsayalım. Geçen yıl Del Bosque ve futbolcuları kötü giden ligde Fenerbahçe'yi yenerek rahat bir nefes almışlar, sorunlar unutulmuş, operasyonlar ertelenmişti. Saracoğlu'ndaki maç ise iki kahraman yarattı Rıza Çalımbay ve Daniel Pancu 
Bugün Çalımbay'ın oyun sisteminden taktik anlayışına, Pancu dahil futbolcuların form grafiklerinden uyum sorununa kadar her şey tartışılıyor Beşiktaş'ta... Rıza Hoca'nın, Malmö yenilgisinden sonra kredisini tükettiği konuşuluyor. Yönetimin göstermelik destek çıkışları, sorunu ortadan kaldırmıyor, aksine sorunun derinleştiğini gösteriyor. 
Sorunlar ve sıkıntılar, Beşiktaş'ın İnönü'deki maçta en önemli motivasyonunu oluşturacak. Çalımbay ve futbolcuları, Diyarbakırspor, Rizespor ve Malmö maçlarında yarattıkları hayal kırıklıklarını unutturmak için enerjilerinin ve becerilerinin tümünü bu maçta devreye sokacak. 

Göbeğe dikkat 
Yine de kesin başarı bekleyen öfkeli taraftarın yarattığı baskı ile artık eskisine oranla daha iyi futbol oynamaya çalışan Fenerbahçe karşısında kazanmak o kadar kolay değil. Beşiktaş'ın savunma sorunları devam ediyor. Koray ve İbrahim Toraman'ın kalitesine rağmen bu sorunları aşmak sistematik açıdan o kadar kolay değil. Beşiktaş'ın kanatları savunma kaygıları yüzünden üretici ofansif oyuna katkı sağlayamıyor. Cezalı Okan'ın yokluğu, Kleberson'un verimliliğini de azaltıyor. Tümer, Ahmed Hassan, Ailton ve Youla Fenerbahçe karşısında Beşiktaş'ın kazanma şansını artıracak oyuncular. 
Fenerbahçe'nin zayıf karnı savunmasının göbeği... Luciano ve Önder'in arkasına top indirip adam kaçıran her takım Fenerbahçe'ye gol atabilir. O nedenle Beşiktaş'a transferini pek de isabetli bulmadığım Youla'nın bu kez, özellikle takımı baskı altındayken buluşacağı kontr toplarla dengeyi bozacağını düşünüyorum. 
Beşiktaş için sıkıntı Alex, Anelka, Nobre ve Tuncay'a kazandıkları topu kullandırmamak olacak. Kleberson ve yanında oynayacak Pancu arkadaşının savunmadakilere bu defa kesin destek vermesi gerekiyor. 
Çalımbay, alışılmış savunmaya dayalı, futbol kalitesi düşük taktik anlayışının üzerine bu defa yeni bir şey koyamazsa Beşiktaş'ta giyotin süreci başlar. 
Beşiktaş taraftarlarına bir dip notu ile hatırlatalım Fenerbahçe taraftarları, geçen yıl Saracoğlu'ndaki maçtan sonra 4-3 kazanan Beşiktaş'ı alkışlamışlardı... Onlara bir gönül borcunuz var, unutmayın 

RAKAMLARLA DERBİ Organizasyon O G B M A Y İstanbul Ligleri 59 24 15 20 76 84 İstanbul Kupası 3 2 - 1 5 3 İstanbul Şildi 5 1 - 4 6 11 Milli Küme 23 10 5 8 39 39 Spor Toto 2 2 - - 2 - Başbakanlık 2 2 - - 6 2 Cumhurbaşk. 4 2 - 2 6 5 Fed. Türk. Kp. 15 8 4 3 21 15 Türkiye 1. Ligi 96 34 31 31 104 92 T.S.Y.D Kp. 35 13 10 12 42 39 Donanma Kupası 5 1 2 2 3 5 Atatürk Kupası 2 - - 2 1 5 Özel 57 15 14 28 75 108 RESMİ 251 99 67 85 311 300 ÖZEL 57 15 14 28 75 108 TOPLAM 308 114 81 113 386 408 


</TEXT>
</DOC>
