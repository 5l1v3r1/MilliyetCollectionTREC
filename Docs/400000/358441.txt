<DOC>
<DOCNO> 358441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur26.html </URL>
<DATE> 2005/07/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ballıca Yaprak Tütün İşletmesi ruhsatsız çıktı 
</HEADLINE>
<TEXT>

     Samsun’un 19 Mayıs İlçesi’ndeki Ballıca Yaprak Tütün İşletmesi’nin bazı bölümleri, belediye tarafından, "işletmeye ait binaların yapı ruhsatının bulunmadığı" gerekçesiyle mühürlendi. 
     19 Mayıs İlçesi Belediye Başkanı Yılmaz Erel, AA muhabirine 
     yaptığı açıklamada, Ballıca Yaprak Tütün İşletmesi’nin binalarının ruhsatsız olduğunu belirlediklerini, işletme yetkililerini, yapı ruhsatı almaları yönünde uyardıklarını, ancak gerekli prosedürlerin yerine getirilmemesi üzerine yasal yetkilerini kullanarak, işletmedeki bazı tütün depolarını ve idari binaları mühürlediklerini bildirdi. 450 dönümlük alanda kurulan ve 225 kişinin çalıştığı Ballıca Yaprak Tütün İşletme Müdürlüğü’ndeki tüm binaların ruhsatsız olduğunu kaydeden Yılmaz Erel, şunları söyledi "Ballıca Yaprak Tütün İşletmesi’nin binalarının hizmete girdiğinden bu yana yaklaşık 23 yıldır ruhsatsız olduğunu belirledik. Ruhsat almaları yönünde uyarılar yaptık. Gerekli prosedürler yerine getirilmeyince de yasal yetkimizi kullanarak bazı kısımlarını mühürledik. Makul süre içinde ruhsatlarını alırlarsa problem yok, almazlarsa işletmenin tamamını mühürleyeceğiz. Herkese uyguladığımız prosedürü uyguladık. İlçemizde ruhsatsız yapılaşmaya izin vermeyeceğiz." Başkan Erel, kaçak bir devlet işletmesi olmaması gerektiğini ifade ederek, "Herhalde işletmenin büyüklüğü ve camianın hantallığı, süreyi uzattı. Kısa sürede sorunu çözeceklerine inanıyorum" dedi. Erel, işletmenin hemen yanındaki Ballıca Sigara Fabrikası’nın ise ruhsatlı olduğunu kaydetti. 
     
     "RUHSATI EN KISA SÜREDE ALACAĞIZ" 
     Ballıca Yaprak Tütün İşletme Müdür Vekili Emin Keser de işletmelerinden, Ballıca Sigara Fabrikası’na her gün ortalama 10-12 bin ton tütün aktardıklarını belirterek, "Türkiye’nin en büyük transit ambarları burada. Buranın mühürlenmesi, işlerimizi zorlaştırır. Genel Müdürlüğümüze ruhsat alımı noktasında yazışmalar yaptık. Ruhsat bedeli için belediyeye yazı yazdık, cevabını bekliyoruz. Ruhsatı en kısa sürede alacağız" dedi. 
     
</TEXT>
</DOC>
