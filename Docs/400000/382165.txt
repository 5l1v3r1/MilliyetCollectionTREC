<DOC>
<DOCNO> 382165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yazar/gureli.html </URL>
<DATE> 2005/09/28/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Sağlıklı kent Bursa 
</HEADLINE>
<TEXT>


Arabanın şoförü, "Demek Bursa bunu da başarırmış, dedi. Bütün dünya gelip Bursa'yı tanıdı." 
Şoför, Dünya Sağlık Örgütü'nün WHO öncülük ettiği Sağlıklı Kentler Birliği 1. Yıl Konferansı'nın Bursa'da yapılmasından duyulan gururu yansıtıyordu. 
Geçen hafta 4 gün boyunca 30 ülkeden 92 kentin 300'e yakın yöneticileri, politikacıları ve sağlık uzmanlarının katıldığı toplantı, başarılı bir düzenlemeyle Bursa'yı AB'ye pazarlamada önemli bir adım oldu. 
Konuşulanları, "Bireylerin sağlığı, sağlıklı kentlerde yaşamalarıyla sağlanır. Sağlıklı kent için yerel yönetimler neler yapmalı " çerçevesinde özetlemek olası. 
Bursa Büyükşehir Belediye Başkanı Hikmet Şahin, oturumlar arasındaki sohbetimizde, kentin sorunlarını ve yapılan işleri anlattı. 
Başkanın "trafik çilesi" diye nitelediği sorunun, Orhaneli ve İhtisas kavşaklarından sonra Merinos kavşağının da tamamlanmasıyla büyük ölçüde çözülmesi bekleniyor. Ayrıca metro 5 kilometre uzatılacak. 
Nilüfer Deresi'nin kirliliğini önleyecek atık su arıtma tesisi 2006'da tamamlanacak. 
Özelleştirme adı altında, dramatik bir biçimde makineleri hurdacıya satılan ve eleştirilere konu olan tarihi Merinos Fabrikası'nın belediyeye bağışlanan 35 bin metrekarelik alanının ne olacağı merak konusuydu. Başkan Şahin buranın kongre ve kültür merkezi olacağını ve bir büyükşehir lisesi kurulacağını, bunun dışında yapılaşmaya izin verilmeyeceğini söylüyor. 
Başkanın projelerinden biri de Uludağ teleferiğini kentin merkezine, Yıldırım'a kadar uzatmak. 
Eski garajın olduğu alana "meydan gibi bir meydan" yapılacak. Proje yarışması 6 Ocak'ta sona eriyor. 
Sağlıklı Kentler toplantısı sırasında Bursa gazetelerinde gözümüze çarpan iki haberi, tablonun tümünü tamamlamak üzere sizinle paylaşalım. 
Bursa'daki sivil toplum ve meslek örgütlerinden yaklaşık 25'i adına konuşan Orman Mühendisleri Odası Başkanı İmdat Demir, Uludağ'ın televole kültürüne kurban edildiğini söylüyor. Uludağ'da kurulmasına karar verilen mekanik tesis için 3 bin ağaç kesileceğini belirterek, "Ağaç katliamını durdurun" diyor. 
Bursa Hakimiyet'te Erdal Özdür'ün köşesinde bir okur mektubu Nilüfer gibi büyük bir ilçede bir tek düz lise yok. Pek çok öğrenci onca yol kat edip kent merkezindeki liselere gitmek zorunda kalıyor. 

Bir şiir 
Dizelerimiz Olcay Okan Avşar'ın Köhne Liman Kora Yayın, 2005 kitabından 
"Sen gittin Nefes alamıyorum Geçip gitti bütün bulutlar Gitti yağmurlar Gitti emanet ettiğin umutlar Şimdi içim üşüyor Kırağı düşüyor düşlerime Seni göremiyorum" 



</TEXT>
</DOC>
