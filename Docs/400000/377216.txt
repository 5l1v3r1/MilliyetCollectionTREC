<DOC>
<DOCNO> 377216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/guncel/axgun01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kadın ücretsiz işçi 
</HEADLINE>
<TEXT>


Ülkemizde istihdamın ancak yüzde 28'i kadın ve maalesef bu oranın da yüzde 49'u ücretsiz aile işçisi yani bir aile ferdinin yanında ücretsiz çalışıyor. 'Kadın girişimci' konusunda da Türkiye, tüm OECD ve Avrupa ülkeleri arasında en son sırada 

Evimde iş kuruyorum - 3 Şükran Pakkan 

Avrupa Birliği İş Geliştirme Merkezi'nin ABİGEM verdiği bilgilere göre, dünyanın birçok ülkesinde 30 yılı aşkın bir süredir kamu ve sivil toplum kuruluşlarının faaliyetleri arasında önemli bir yer tutan "kadın girişimciliğini özendirme ve destekleme program ve projeleri", Türkiye'nin gündemine ancak 2000'li yıllarda girmeye başladı. 

Kadının engeli çok 
Oysa, Türkiye'de, kadın erkek eşitsizliği, girişimcilik alanında daha da ağır bir biçimde varlığını sürdürüyor. Özellikle, kendi işini kurup, ekonomik özgürlüğünü kıt imk nlarla kazanmaya çalışan kadınların önlerinde ciddi engeller söz konusu. 
Türkiye, tüm OECD ve Avrupa ülkeleri arasında kadın girişimci oranının en düşük olduğu ülke. '2003 yılı Hane Halkı İşgücü Anketi' sonuçlarına göre, kadınlar, toplam işverenlerin sadece yüzde 4'ünü, kendi hesabına çalışanların ise yüzde 13.6'sını oluşturuyor. 

İstihdamın yüzde 28'i 
DİE'nin, '2003 yılı Hane Halkı İşgücü Anketi' sonuçlarına göre, Türkiye'de toplam istihdamın yüzde 28'ini 5.9 milyon kadınlar oluşturuyor. 
Ancak istihdam edilen kadınların yüzde 49'u ücretsiz aile işçisi konumunda, yani 5.9 milyon çalışan kadından 2.9 milyonu başka bir aile ferdinin büyük bir çoğunlukla babasının ya da kocasının yanında, karşılığında ayni ya da nakdi bir gelir kazanmadan çalışıyor. 
Kadınlar toplam işverenlerin sadece yüzde 4'ünü, kendi hesabına çalışanların da yüzde 14'ünü oluşturuyor. 

Girişimcilik ilk işleri 
Araştırmalar, ücretli çalışan kadın sayısının azlığının girişimcilik için gerekli bir altyapının oluşmasını engellediğini ortaya koyuyor. 2001 yılında mikro ve küçük işletmeler üzerine yapılan bir saha araştırması sonuçları, kadın ve erkek girişimcilerin işlerini kurmadan önceki istihdam konumları arasında önemli bir fark olduğunu göstermişti. 
Girişimci erkeklerin yüzde 80'i işyerlerini kurmadan önce bir işte çalışıyor olmalarına rağmen bu oran kadınlar için yüzde 46'ya düşüyor. Araştırmada ayrıca, işyeri sahibi olan girişimci kadınların yarısına yakını işlerini kurmadan önce çalışmadıklarını beyan etti. 

İşveren çok az 
Güneydoğu Anadolu Bölgesi'nde kadınların büyük çoğunluğu ücretsiz aile işçisi olarak çalışıyor. 
Kendi hesabına ve işveren olarak çalışan kadınların toplam kadın istihdamı içindeki payları ise Şanlıurfa'da yüzde 4, Mardin, Adıyaman'da ve Diyarbakır'da yüzde 5 ve Gaziantep'te yüzde 6 dolaylarında seyrediyor. 
Bu yüzdeler, büyük şehirlerde bir miktar artıyor. 

İSMEK'te ücretsiz meslek öğrenin 

İstanbul Büyükşehir Belediyesi Sanat ve Meslek Eğitimi Kursları İSMEK , 9 yıldır İstanbul'un 29 ilçesinde, 113 kurs merkezinde 40 bine yakın kursiyere sanat ve meslek eğitimi veriyor. Kurslar, kadınların genel eğitim ihtiyacına cevap verebilmek, mesleki ve sanatsal bilgi ve becerilerini geliştirmek kültürel, kentsel ve sosyal gelişimlerine katkıda bulunmak, kent kültürü ve metropolde yaşama konusunda donanımlı hale getirmek gibi amaçlara hizmet ediyor. İSMEK, kurulduğu 1996'da 3 branşta 141 öğrenciye hizmet verirken, bu sayı takip eden yılda 22 kurs ve 5 bine yakın öğrenciye ulaştı. İSMEK bugün, 70 ayrı kursta 18 bin öğrenciye ulaştı. Kurs bünyesinde geçen yıl 31 sergide 30 bin eser sergilendi, 170 bin ziyaretçi bu sergileri gezdi. 

Eylülden hazirana... 
İSMEK'teki başlıca dersler şöyle sıralanıyor Yardımcı annelik, yemek, yaşlı ve hasta bakıcılığı, kuaförlük, gazetecilik, iğne oyası, kırkyama, örgü, nakış, bilgisayar işletmenliği, muhasebe, takı tasarım, stilistlik, fotoğrafçılık, müzik, sağlık, spor, trafik, hat, tezhip, çini, kalem işi ve yabancı dil. 
Kurslar eylülde başlayıp haziranda bitiyor. Bu ücretsiz kurslar, İstanbul'un hemen her semtinde açılıyor ve herkese açık. Başvuru için özel bir şart da yok. 

Suya sabuna dokunarak başardı 

İşkadınıydı, doğum sonrasında işsiz kaldı. Evden yapılacak bir iş bulan Birkan Sunar, şimdi birçok ülkeden sabun siparişleri alıyor 


Ankaralı Birkan Sunar 33 , uzun yıllar bilişim sektöründe halkla ilişkiler danışmanı olarak çalıştı. Çocuk sahibi olduktan sonra kariyerine bir süre ara verdi, geri döndüğünde ise ekonomik kriz Türkiye'yi vurmuştu iş bulamadı. Evde yapabileceği işleri araştıran Sunar, zeytinyağı bazlı yüzde 100 bitkisel, doğal el yapımı sabunlar yaptı. Evde kurduğu atölyesinde sabununu birçok esansla çeşitlendirerek internette satışa sundu. Şimdi, Japonya, ABD ve Almanya'dan sipariş alıyor. 

Üretime geçiş nasıl oldu 
Bir kimyagerden danışmanlık desteği aldım. 2001'de bir web sitesi kurdum www.dogalsabun.com . Bir yıl sonra 'Rotary Küçük Ölçekli İşletme Kurma Projesi'nin desteğini kazandım. Turuncu Limited'i hayata geçirdim. 2003'te de, KAGİDER tarafından Kadın Girişimci Aday Projesi olarak seçildim. 

Ne tür engellerle karşılaştınız 
Kadın olmak her koşulda bazı engelleri otomatik olarak önünüze getiriyor. Erkek egemen toplumumuzda kendi başınızın çaresine bakma fikri hoş karşılanmıyor, 'zaten beceremez' düşüncesi de var. 

Kendi işinin patronu olmak hayatınızda nasıl bir değişim yarattı 
Bu, birçok sorumluluğu aynı anda yüklenmek demek. Ürünlerim beni yaratıcı ve dinamik tutuyor. Kendi işimi yapmamın en büyük lüksü oğluma ayırdığım kaliteli vakit. 

Kadınlara önerileriniz ne olur 
Kadın içgüdüsel olarak üretken bir varlık. İstemek, aslında yolun yarısını aşmak demek. 

YARIN 

KAGİDER Başkanı'ndan öneriler Marmaris kadınları sabun üretiyor Ünlü takıcının ev ofisi ABİGEM'den kadınlara destek 

</TEXT>
</DOC>
