<DOC>
<DOCNO> 374094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko12.html </URL>
<DATE> 2005/08/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bolu Dağı tüneli 4 Eylül'de açılıyor... 
</HEADLINE>
<TEXT>

     Bolu Dağı Geçişi Projesi'nin en önemli parçasını oluşturan tünellerde kazı işleminin sonlanmasına sadece birkaç metre kaldığı belirtilerek, 4 Eylül 2005 tarihinde yapılacak törenle tünelin iki ucunun birbirine bağlanacağı bildirildi. 
     Bolu Dağı tünellerini yapımını üstlenen İtalyan Astaldi SpA firmasından yapılan açıklamada, tünellerin, 4 adet çok yüksek viyadük ve 900 metre uzunluğunda 3 köprü içeren Bolu Dağı Geçişi Projesi'nin bir parçası olduğu belirtilerek, İstanbul'a gidiş yönünde 2 bin 954 metre, Ankara'ya gidiş yönünde ise 2 bin 788 metre uzunluğunda iki tüpten oluştuğu kaydedildi. 
     Açıklamada, doğa koşulları ve ekonomik nedenlerin zorlamasıyla çok zor şartlarda ilerleyen kazı çalışmaları sırasında, 17 Ağustos ve 12 Kasım 1999 depremleriyle de mücadele etmek zorunda kalındığı, ancak ilgili tüm tarafların istekli ve özverili çalışmaları sayesinde sona gelindiği ifade edildi. 
     Tünel açılış törenine Başbakan Recep Tayyip Erdoğan'ın katılımının beklendiği de belirtildi. 
     
     ULAŞIM 3.5 SAATE İNECEK 

     4 Eylül 2005'te ikinci tünelde sağ tüpte ikinci ışığa ulaşılacak olan Bolu Dağı Tüneli Karayolları Genel Müdürlüğü tarafından, Yüksel Proje Uluslararası A.Ş. müşavirliğinde, İtalyan Astaldi SpA firması tarafından yapılıyor. 
     Bolu Dağı Tüneli ile Gümüşova-Gerede Otoyolu tamamlandığında Ankara-İstanbul arasındaki ulaşım 3.5 saate inecek. 
     Bolu Dağı Tüneli 2006 yılı sonunda tamamlanarak tamamen ulaşıma açılacak. Tünel ulaşıma açıldığında Bolu Dağı'nı yarım saatte geçen bir sürücü tünelden 5 dakika içinde geçiş yapabilecek. 
     Bolu Dağı Tüneli'nde sağ ve sol olmak üzere iki tüp bulunuyor. Ankara'dan İstanbul yönüne giden tüp 2 bin 954, İstanbul'dan Ankara yönüne giden tüp ise 2 bin 788 metre uzunluğunda bulunuyor. 
     Gümüşova-Gerede Otoyolu Projesi kapsamında bugüne kadar 649 milyon dolar harcandı. Bolu Dağı geçişi komple bittiğinde projeye toplam 890 milyon dolar harcanmış olacak. Bolu Dağı Tüneli'ne bugüne kadar 234 milyon dolar harcanırken, tünel için yapılacak harcamaların toplamı 300 milyon doları bulacak. 
     Bolu Dağı Geçişi Projesi'nin en önemli parçasını oluşturan tünellerde kazı işleminin tamamlanmasına bir kaç metre kaldı. 4 Eylül 2005 günü ikinci tünelde Sağ tüpte ışığın görünmesi nedeniyle düzenlenen töreni çok sayıda basın mensubu izleyecek. 
     

     
</TEXT>
</DOC>
