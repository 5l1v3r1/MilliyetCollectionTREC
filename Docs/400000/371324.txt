<DOC>
<DOCNO> 371324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonyas09.html </URL>
<DATE> 2005/08/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Miss Kürdistan' yarışması iptal edildi 
</HEADLINE>
<TEXT>

     İhsan DÖRTKARDEŞ DHA 

ALMANYA’da bir grubun düzenlemek istediği ’Miss Kürdistan’ yarışması, "Kürt halkı bu tür organizasyonları yapmaya hazır değildir" gerekçesiyle iptal edildi. 
     ’En güzel Kürt kızını seçmek’ amacıyla Almanya’da oturan bir grup yarışma düzenledi. Almanya güzeli seçilen Aslı Bayram’ı ’en güzel Kürt kızı’ olarak ilan eden site, sürpriz bir kararla düzenlenmesi kararlaştırılan yarışmanın iptal edildiğini duyurdu. 
     İnternet sitesinde 4 aydan bu yana ulusal ve uluslararası kamuoyunda ’Miss Kürdistan’ ile ilgili haber ve tartışmaların yer aldığı, yarışmanın ilan edildiği günden bu yana geçen sürede Kürt halkının böylesi organizasyonları yapmaya henüz hazır olmadığının görüldüğü öne sürüldü. 
     
     'BENZER ORGANİZASYONLAR BİR GÜN HAYATA GEÇİRİLİR’ 

     Sitede yayınlanan açıklamada şu iddialara yer verildi "Özelikle, iç gericiliğin ve çağdışı değer yargılarının ’yükselen trend’ haline geldiği ’diasporada’ aldığımız tepkilerden çıkardığımız sonuç bu yöndedir. Halk adına hareket ettiklerini ileri süren, halktan kopuk marjinal kişi ve çevrelerin Miss Kürdistan’ karşıtı tutum ve davranışları bu organizasyonun iptal edilmesinde etkili olmuştur. Er veya geç bu ve benzeri organizasyonların bir gün hayata geçeceği inancındayız." 

     
</TEXT>
</DOC>
