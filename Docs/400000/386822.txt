<DOC>
<DOCNO> 386822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/agun.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayeti böyle bitecek 
</HEADLINE>
<TEXT>


Evlilik dışı ilişkiden bir çocuk doğuran Güldünya Tören'in davası sonuçlandı. Mahkeme, suçu 18 yaşından küçük kardeşine yıkmaya çalışan ağabeyin de müebbet hapisle cezalandırılmasına hükmetti 

M. Akif Erdem - İstanbul 

Evlilik dışı ilişkiden hamile kalarak bir çocuk dünyaya getiren Güldünya Tören'i önce yaralayan, ardından da tedavi gördüğü hastanede öldüren 2 kardeşi, ağırlaştırılmış müebbet hapis cezasına çarptırıldı. Mahkeme, sanıklardan F.T.'nin olay tarihinde yaşının küçük olması nedeniyle cezasını önce 14 yıla indirdi. Sanıkların mahkemedeki iyi halini göz önüne alan mahkeme, İrfan Tören'in cezasını müebbet hapse çevirirken, F.T.'nin cezasını ise 11 yıl 8 aya indirdi. 

'Olayla ilgim yok' 
Bakırköy 5. Ağır Ceza Mahkemesi'nde dün yapılan duruşmaya tutuklu yargılanan İrfan Tören ile F.T. katılırken, hakkında yakalama emri çıkarılan Mehmet Tören ise yakalanamadığı için hazır edilemedi. Son sözleri sorulan İrfan Tören, "Olayla alakam yoktur. Bir kardeşimiz öldü. İkimiz de cezaevindeyiz, ailem dışarıda mağdurdur. Tahliyemi istiyorum" dedi. 
F.T. ise, "Ağabeyimin olayla alakası yok. Ben yaptım ve anlattım. Ağabeyimin tahliyesini istiyorum" diye konuştu. 

Tahrik indirimi talebi 
Sanık avukatı Mehmet Talat Seyhan da, "İrfan'ın ceza alması mümkün değildir. Çünkü hastane çıkışında bir kişi görülmüştür. İrfan Tören'in beraatını, ayrıca her iki sanığa da tahrik ve takdiri indirim uygulanmasını talep ediyorum" şeklinde konuştu. 
Kısa bir aranın ardından kararını açıklayan mahkeme heyeti, sanıkların ağırlaştırılmış müebbet hapis cezasıyla cezalandırılmalarına karar verdi. F.T.'nin olay tarihinde yaşının küçük olması nedeniyle 14 yıl hapsine karar veren mahkeme, sanıkların duruşmalardaki iyi halini göz önünde bulundurarak İrfan Tören'in cezasını müebbet hapse, kardeşinin cezasını ise 11 yıl 8 ay'a indirdi. 

Temyize gidecekler 
Oyçokluğu ile alınan ve tahrik indirimi uygulanmayan karara, üye h kim Ahmet Vedat Güneş, tahrik yönünden ceza indirimi uygulanmadığı için muhalefet şerhi koydu. Hakkında yakalama emri çıkarılan amca Mehmet Tören'in dosyasının ayrılmasına karar verdi. 
Mahkeme çıkışında soruları yanıtlayan Seyhan, töre cinayetlerine karşı olduğunu söyleyerek, "Karar beklediğim gibi çıkmadı. İrfan olay mahallinde olmadığı için beraatına karar verilmesi gerekiyordu. Ayrıca sanıklara haksız ağır tahrik uygulanmasını istedik, bizi haklı çıkaran muhalefet şerhi çıktı. Ağır tahrik unsuru konusunda temyize gideceğiz" dedi. 
Ceza İnfaz Yasası'nın 107'inci maddesine göre, müebbet hapis cezasına çarptırılan İrfan Tören 24 yıl hapis yatacak. 11 yıl 8 aya çarptırılan F.T. ise 7.5 yıl cezaevinde kalacak. Bu süre içerisinde, cinayet suçlarını kapsayan bir af çıkmadığı sürece sanıkların cezaları infaz edilecek. 

Güldünya olayı neydi 

Güldünya Tören, Şubat 2004'te öldürüldüğünde 22 yaşındaydı. Tecavüze uğrayarak hamile kaldığı gerekçesiyle İstanbul'un göbeğinde öz kardeşlerince ve 14 saat arayla 2 kez kurşunlanan Güldünya'nın dramı, bütün Türkiye'yi yasa boğmuş dünya basının da ilgi odağı olmuştu. 
Cinayeti iki kardeşten yaşı küçük olan F.T. üstlendi. Anlattığına göre tecavüze uğrayıp hamile kaldığı için ablasını sokak ortasında vurmuş, ancak öldürmeyi başaramamıştı. Daha sonra da kaldırıldığı hastaneye ziyaretçi gibi girmiş ve ablasını yatağında yatarken kafasına ateş ederek öldürmüştü. İrfan Tören ise susma hakkını kullanmıştı. 
Bebeğini doğurduktan sonra öldürüleceğini anlayan Güldünya'nın hamileyken polise sığındığı da ortaya çıkmış ve olay tartışmalara neden olmuştu. 

Hukukçu görüşü 
'Haksız tahrikten yararlanamazlar' 

Doç. Dr. Fatih Mahmutoğlu, "Töre cinayetleri söz konusu olduğunda, kişilerin yeni düzenlemede 'haksız tahrik'ten yararlanabilmeleri mümkün gözükmemektedir" dedi 

İstanbul Üniversitesi Hukuk Fakültesi'nden Doç. Dr. Fatih Mahmutoğlu, şunları söyledi 
"5237 sayılı Türk Ceza Kanunu'nun 82. maddesinin k bendi, insan öldürme suçu bakımından töre saikiyle işlenmesi halini, ağırlaştırılmış müebbet hapis cezasıyla yaptırıma bağlamaktadır. 
Kanun koyucu, töre cinayetlerinin önüne geçebilmek için, bu hükmü bir önceki kanundan, yani 765 sayılı Türk Ceza Kanunu'ndan farklı bir biçimde düzenlemiştir. 
Öte yandan yeni Türk Ceza Kanunu'nun 'haksız tahrik'le ilgili hükümlerinin gerekçesine baktığımızda da, bu tür cinayetlerin önüne geçilmesi yine vurgulanmakta ve 'haksız tahrik' hükümlerinin uygulanamayacağı belirtilmektedir. 
Durum böyle olunca, kanun koyucunun cezanın daha ağır biçimde infaz edilmesine ilişkin öngördüğü maddenin, 'haksız tahrik' hükmüne dayanılarak, daha az ceza verilmesi yoluna gidilmesi çelişkiye neden olacaktır. 

Tartışmaya müsait' 
Özetle, töre cinayetleri söz konusu olduğunda kişilerin yeni düzenleme karşısında 'haksız tahrik'ten yararlanabilmeleri bizce mümkün gözükmemektedir. 
Ancak törenin ne anlama geldiği tartışmaya müsaittir, çünkü sosyolojik bir kavramdır. Bunun içeriğini Türk hukuku, Türk yargısı zamanla, içtihatlarla dolduracaktır." 


</TEXT>
</DOC>
