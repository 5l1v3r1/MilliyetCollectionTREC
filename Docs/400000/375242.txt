<DOC>
<DOCNO> 375242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/ekonomi/eko03.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Group'tan iki yeni yatırım 
</HEADLINE>
<TEXT>


HİCRAN TEKİN 

Alman Metro Group, dün temelini attığı iki tesisle Türkiye'de iki yeni yatırıma daha başladı. İstanbul Ümraniye'de inşa edilecek olan M1 Meydan Alışveriş Merkezi ve Real Hipermarketi'nin temel atma töreninde konuşan Metro Group CEO'su Hans-Joachim Körber, Türkiye'yi "umut vaat eden ülke" diye niteledi. 
Türkiye'deki faaliyetlerini daha da yoğunlaştıracaklarını belirten Körber, gelecek yıllarda yeni mağazalar açarak 300 milyon euroya kadar yatırım yapacaklarını kaydetti. Körber'in verdiği bilgiye göre, toplam 150 milyon euroluk yeni tesisler arasında yer alan Ümraniye yatırımı, bugüne dek Türkiye'ye 800 milyon euronun üzerinde yatırım yapan grubun bu rakamı 1 milyar euro düzeyine çıkarma hedefinin bir parçası. Körber, grubun Türkiye'de 10 şehirde 24 mağazası bulunduğunu ve toplam cirosunun 2004'te 780 milyon euroyu aştığını bildirdi. 128 bin metrekarelik M1 Meydan Alışveriş Merkezi'nde 51 mağaza ve bir Real Hipermarket bulunacak. 

Antalya'ya da Real 
Törende konuşan Sanayi ve Ticaret Bakanı Ali Coşkun da, "Sıcak para diye tanımlanan uluslararası sermayenin borsaya girip çıkmasını memnuniyet ve saygıyla karşılarken, yabancı sermayenin doğrudan yatırıma da yönlenmesini bekliyoruz" dedi. 
Metro Group'un dün Antalya'da temelini attığı Real Hipermarket'in ise 30 milyon euroya mal olacağı ve 2006'da tamamlanacağı açıklandı. 




</TEXT>
</DOC>
