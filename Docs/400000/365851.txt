<DOC>
<DOCNO> 365851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun17.html </URL>
<DATE> 2005/07/31/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İngiliz polisi 6 kişiyi daha gözaltına aldı 
</HEADLINE>
<TEXT>

     İngiliz polisi, Londra'daki 21 Temmuz saldırı girişimiyle bağlantılı olarak 6 kişiyi daha gözaltına aldı. 
     Polis, ülkenin güneyindeki Sussex bölgesinde iki eve operasyon düzenlendiğini ve terörle mücadele yasaları gereğince evlerden birinde 6 kişinin gözaltına alındığını bildirdi. Gözaltına alınan kişilerin, Sussex'te bir polis karakolunda tutulduğu belirtildi. 
     Operasyonda silahlı polislerin görev almadığı belirtilirken, ayrıntı verilmedi. 
     Bir polis kaynağı, 4 bombalı saldırı girişiminin şüphelilerinin tamamının tutuklandığına inanıldığı için, bu yeni gözaltıların önemli olduğunun sanılmadığını ifade etti. 
     İngiliz polisi, üç metro istasyonu ve bir otobüsteki saldırı girişimiyle ilgili olarak 11 kişiyi sorguluyor. 
     Saldırı girişiminde bulunmakla suçlanan 3 kişi İngiltere'de, bir kişi ise Roma'da tutuklanmıştı. 
     
</TEXT>
</DOC>
