<DOC>
<DOCNO> 377027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko03.html </URL>
<DATE> 2005/09/09/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Merkez Bankası faiz oranlarını değiştirmedi... 
</HEADLINE>
<TEXT>

     Merkez Bankası, kısa vadeli faiz oranlarını değiştirmedi. 
     Buna göre gecelik borçlanma faizi yüzde 14.25, gecelik borç verme oranı ise yüzde 18.25 olarak uygulanmaya devam edecek. 
     Merkez Bankası'ndan yapılan açıklamada, Banka bünyesindeki Bankalararası Para Piyasası ve İMKB Repo-Ters Repo Pazarı'nda uygulanmakta olunan kısa vadeli faiz oranlarının "değiştirilmemesine" karar verildiği belirtildi. 
     Açıklamada, söz konusu kararın gerekçesini açıklayan "Enflasyon ve Görünüm" başlıklı raporun, dünkü Para Politikası Kurulu toplantısında yapılan değerlendirmeleri de göz önüne alacak şekilde, iki iş günü içinde yayımlanacağı ifade edildi. 
     
     EN SON İNDİRİM, 9 HAZİRAN'DA OLMUŞTU 

     Merkez Bankası, en son 9 Haziran tarihinde faiz indirimine gitmiş ve faizleri çeyrek puan düşürmüştü. 
     Bu kapsamda gecelik borçlanma faiz oranı çeyrek puan azaltılarak yüzde 14.50'den yüzde 14.25'e, borç verme faiz oranı da yüzde 18.50'den yüzde 18.25'e çekilmişti. 
     Diğer vadelerde 1 haftalık borçlanma faiz oranı yüzde 14.50'den yüzde 14.25'e indirilmişti. 
     Geç likidite penceresi faiz oranlarında, Geç likidite penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Banka borç verme faiz oranı yüzde 22.50'den yüzde 22.25'e düşürülürken, yüzde 5 olan borçlanma faiz oranımız değiştirilmemişti. 
     Açık piyasa işlemleri çerçevesinde, piyasa yapıcısı bankalara "repo işlemleri" yoluyla gecelik ve bir haftalık vadelerde tanınan borçlanma imkanının faiz oranları ise yüzde 16.50'den yüzde 16.25'e indirilmişti. 

     
</TEXT>
</DOC>
