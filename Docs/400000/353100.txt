<DOC>
<DOCNO> 353100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas14.html </URL>
<DATE> 2005/06/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
'Londra'nın Lezzetleri' fuarında Türk yemekleri ve içkileri 
</HEADLINE>
<TEXT>

     İngiltere'nin başkenti Londra'da düzenlenen ve kentin en ünlü restoranlarının ve şarküterilerinin katıldığı ''Taste of London'' Londra'nın Lezzetleri fuarında Türkiye, Sofra-Özer restoran grubu ile rakı, Efes birası ve Doluca şaraplarının dağıtımını üstlenen Tees şirketi tarafından temsil edildi. 
     Londra'nın en ünlü ve en pahalı 40'a yakın restoranının stand açtığı fuarda Özer ve Sofra restoranlarıyla yer alan Hüseyin Özer, yıllardır fuara katıldıklarını ve her yıl biraz daha büyüyen bir ilgiyle karşılaştıklarını söyledi. 
     Sofra-Özer grubunun Londra'nın en ünlü ve büyük restoranları arasında haklı bir yere sahip olmasının kendisine mutluluk verdiğini anlatan Hüseyin Özer, Türkiye'yi gelecek yıllarda da temsil edeceklerini belirtti. 
     Fuarda yer alan Tees şirketi de konuklara Efes birasının yanı sıra rakı ve şarap ikram etti. 
     Fuara katılan diğer restoranlar arasında ünlü İtalyan restoranları Carluccio's ve Zıllı, Hint restoranı Chowki, Fransız restoranları Cinnamon Club ve Club Gascon, İspanyol restoranı Fino, Uzakdoğu yemeklerinin ikram edildiği Mango Tree, Moshi Moshi, Roka ve Ortadoğu yemeklerinin en önemli restoranlarından biri olan Noura yer aldı. 
     Fuardaki standında konuklarıyla bizzat ilgilenen ünlü İtalyan restoranı Zilli'nin hem şefi hem de sahibi Aldo Zilli, Türk yemeklerini nasıl bulduğu yolundaki bir soru üzerine, Türk mutfağını beğendiğini söyledi. 
     Daha önce Türkiye'yi kızıyla ziyaret ettiğini belirten Zilli, ''Ancak benim gittiğim dönemde Türkiye son derece sıcaktı ve yakın zamanda bir deprem felaketi geçirmişti. Bu nedenle de tatilin tadını çıkartmak çok mümkün olamadı'' diye konuştu. 
     ''Taste of London'' fuarı 19 Haziran Pazar gününe kadar açık kalacak. 
     
</TEXT>
</DOC>
