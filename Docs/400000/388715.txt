<DOC>
<DOCNO> 388715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/asiy.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Barolar savcı için Van'da 
</HEADLINE>
<TEXT>


Barolar Birliği ile 40 baro başkanı, Van'daki avukatların çoğunluğunu 'PKK'lı olmakla suçlayan' Başsavcı Kaçan'ı protesto etti. Başkan Özok, "Ziyaretimiz Aşkın'la ilgili değil" dedi 

SEBAHATTİN YILMAZ, OSMAN BEKLEYEN Van DHA 


Türkiye Barolar Birliği TBB Başkanı Özdemir Özok ve Yönetim Kurulu üyeleri ile 40 baro başkanı, dün Van'daki avukatların çoğunluğunu PKK'lı olmakla suçlayan Van Cumhuriyet Başsavcısı Kemal Kaçan'ı protesto etti. Özok, "Sorumlu ve yetkili bir hukukçunun, genelleme yaparak meslektaşlarımızın terör örgütüyle organik bağ içinde olduğu beyanında bulunması insafsızlıktır" dedi. 
Kaçan'ın, Van Barosu'na kayıtlı avukatların çoğunluğunu PKK'lı olmakla suçlaması ve Van, Bitlis, Hakk ri ve Muş'u kapsayan Van Bölge Barosu'yla gerginlik yaşadığı iddiaları üzerine TBB üyeleri Van'a çıkarma yaptı. Avukatlar adına basın açıklaması yapan Özok, Kaçan ile baro arasındaki gelişmeleri endişeyle izlediklerini, meslektaşlarının PKK'lı olarak gösterilmesinin, onları derinden yaraladığını ve konuyu H kimler ve Savcılar Yüksek Kurulu'na intikal ettirdiklerini kaydetti. 
Cumhuriyet Başsavcılığı'nın soyut suçlamada bulunma, hakaret etme, karalama makamı olmadığını vurgulayan Özok, "Tam bağımsız olması için tüm çabamızı ortaya koyduğumuz yargının savunma unsuru olarak, 53 bin avukat adına uğradığımız hakareti nefretle kınıyoruz" dedi. Özok, Kaçan'ın sözlerinin, sıkıntının ne kadar vahim boyutlarda olduğunu açık şekilde ortaya koyduğunu belirtti. 

Erdoğan'ı da eleştirdi 
Ziyaretlerinin Rektör Yücel Aşkın'la ilgili olmadığını, meslektaşlarına yapılan ağır saldırıyı telin etmek için geldiklerini belirten Özok, rektöre sahip çıkan YÖK üyeleri için, "Herkes işinin gereğini yapsın" diyen Başbakan Recep Tayyip Erdoğan'ı da eleştirdi. Özok şunları söyledi 
"Siz bir idare mahkemesinin verdiği kararla, yargıca afra tafra yapacaksınız. Bir hazırlık soruşturmasında yanlış uygulama olduğu zaman, herhangi bir eleştiri geldiği vakit kalkacak, 'herkes işine bakacak' diyeceksiniz. Olmaz olmaz. Herkes işine baksın. Başbakan başkanlığını yapsın, savcı savcılığını yapsın, ama herkes kendini hukukla bağlı hissetsin. 'İşine geldiği zaman işine bak. İşine gelmediği zaman bu karar yanlış', böyle çifte standartları hiç kimseye kabul ettiremezsiniz." 
Özok başkanlığındaki 3 kişilik heyet, daha sonra Vali Niyazi Tanılır'ı ziyaret etti. 

'Sözlerim abartıldı' 

VAN DHA 

Van Barosu avukatlarının yarısından fazlasını PKK'lı olmakla suçladığı için Türkiye Barolar Birliği üyelerince protesto edilen Van Cumhuriyet Başsavcısı Kemal Kaçan, sözlerinin abartıldığını, dürüst davranmanın cezasını çektiğini söyledi. 
Kaçan, avukatlarla ilgili ifadelerinin iki kişi arasında geçen ve kızgınlık anında söylenen sözler olduğunu savundu. Kaçan, "Kızgınlık anında söylenmiş sözlerdi. Dürüst davranmasam baro yönetimi ile görüştüğümde 'bunları söylemedim' derdim. Dürüst davrandım ve cezasını çekiyorum. Eğer suç unsuru görülürse ve aleyhimize dava açılırsa biz de gerekeni yaparız" diye konuştu. 


</TEXT>
</DOC>
