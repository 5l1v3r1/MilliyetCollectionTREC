<DOC>
<DOCNO> 357487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas09.html </URL>
<DATE> 2005/07/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Marlon Brando'nun eşyaları 2.4 milyon dolara satıldı 
</HEADLINE>
<TEXT>

     Akciğer yetmezliğinden geçen yıl hayatını kaybeden sinemanın unutulmaz aktörü Marlon Brando’ya ait 320 parça eşya, New York’ta düzenlenen bir açık artırmada toplam 2,4 milyon dolara satıldı. 
     Christie’s müzayede evi tarafından düzenlenen ve 6,5 saat süren açık artırmaya, Brando hayranları ve koleksiyoncular akın ederken, dünyanın dört bir tarafından alıcılar da telefonla katıldı. Büyük kısmı rol aldığı filmlerde kullanılan eşyaların 1 milyon dolara satılacağı tahmin edilirken, açık artırmada miktar 2,4 milyon doları buldu. 
     Satışa çıkarılan Brando’ya ait eşyaların filmlerde giydiği kıyafetler, senaryo metinleri, yazılar, resimler ve diğer materyallerden oluştuğu belirtilirken , kenarlarında kendi notları bulunan "Baba" filminden bir metin, en yüksek fiyattan satılan film metni rekorunu kırarak, 312 bin 800 dolardan alıcı buldu. Bu metnin satış öncesinde 10 bin ila 15 bin dolara satılacağı tahmin ediliyordu. 
     Baba filminin yazarı Mario Puzo’nun Brando’ya gönderdiği bir notun 800 ila 1200 dolara satılması beklenirken 132 bin dolara satıldığı 
     açık artırmada, Brando’nun depresyona girdiği için hastahaneye yatan Marilyn Monroe’ya gönderdiği bir telgraf ise 36 bin dolara alıcı buldu. Telgrafın satış öncesinde 300 ila 500 dolardan alıcı bulacağı tahmin ediliyordu. Açık artırmada ayrıca Brando’nın Kaliforniya eyaletine ait iki sürücü ehliyeti 25 bin dolara satılırken, kullandığı kredi kartları 10 bin dolara alıcı buldu. Meraklıları Brando’nun kahve masasına 5 bin 500 dolar öderken, ırkçılığa karşı mücadele veren Martin Luther King Jr’ın 1959’da düzenleyeceği bir yürüyüş için Brando’dan destek istediği mektubu 11 bin dolardan satıldı. Brando, sinema tarihinin en büyük aktörleri arasında kabul ediliyor. Sanat hayatına tiyatroda sahnelenen ’Arzu Tramvayı’ ile başlayan Brando, 1951 yılında sinemaya aktarılan ’Arzu Tramvayı’ndaki ölümsüz rolüyle hafızalara kazındı. "Rıhtımlar Üzerinde" ile 1954’te, "’Baba" ile de 1972’de Oscar kazanan Brando, kendisinden sonra gelen birçok aktöre ilham kaynağı oldu. Akciğer yetmezliğinden Temmuz 2004’te 80 yaşındayken ölen Brando’nun, 20 milyon doları aşan serveti 9 çocuğu arasında paylaştırıldı. 
     
</TEXT>
</DOC>
