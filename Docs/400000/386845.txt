<DOC>
<DOCNO> 386845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/siyaset/siy03.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamuk'a bunu yapan nasıl AB'ye girer ' 
</HEADLINE>
<TEXT>


Yazar Salman Rüşdi, İngiliz gazetesindeki makalesinde, Orhan Pamuk'u cezalandırmaya çalışan Türkiye'nin AB'ye girmeyi hak etmediğini yazdı 

NEVSAL ELEVLİ Londra 


Hint asıllı İngiliz yazar Salman Rüşdi, İngiliz The Times gazetesine yazdığı makalede, Türkiye'yi Orhan Pamuk konusunda aldığı tavır nedeniyle ağır bir dille eleştirdi. 
Rüşdi, makalesinde şöyle dedi "Yaşayan en büyük yazarını mağdur eden bir ülke, nasıl aynı zamanda Avrupa Birliği'ne girebilir Eğer AB'nin ilkeleri varsa, liderleri, Orhan Pamuk hakkındaki suçlamaların bir an önce düşürülmesi için ısrar etmelidir. Pamuk'un aralık ayına kadar adaleti beklemek zorunda bırakılmasına gerek yoktur." 
Rüşdi, "Pamuk, eskiden Yaşar Kemal'ın elinde bulunan 'en büyük Türk yazarı' unvanında hak iddia etti. O aynı zamanda açık konuşan bir adamdır" dedi. 

'Ölüm tehditleri' 
Brezilya'da düzenlenen bir festivalde Pamuk'la birkaç gün geçirdiğini anlatan Rüşdi, "Pamuk, yılın başlarında aşırı milliyetçi unsurlardan gelen ölüm tehditleri nedeniyle 2 ayını yurtdışında geçirmek zorlamasına karşın kaygısız görünüyordu" dedi. Ancak bir İsviçre gazetesine verdiği "Türkiye'de 30 bin Kürt ve 1 milyon Ermeni öldürüldü" demecinden dolayı Pamuk hakkında dava açıldığını anımsatan Rüşdi, 3 yıl hapis cezasına çarptırabileceğini belirtti. Rüşdi, Türk yetkililerin Türkiye'nin AB üyeliğinin bir AB zirvesinde ele alındığı sırada en tanınmış yazarının temel özgürlüklerine yönelik bir saldırıyı önlemediklerini de kaydetti. 

'Sözleşmelere aykırı' 
Rüşdi, protestolara rağmen Türkiye'nin taraf olduğu çeşitli uluslararası sözleşmelerin ilkelerine 'açık bir biçimde aykırı' olan bir ceza kanununu uygulamayı sürdürdüğünü savundu. 


</TEXT>
</DOC>
