<DOC>
<DOCNO> 363868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko13.html </URL>
<DATE> 2005/07/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fransızlar, Kars'ta hayvan yetiştiricilerini eğitecek 
</HEADLINE>
<TEXT>

     Fransa Ulusal Besiciler Birliği'nden teknik elamanların Kars'ta hayvan yetiştiricilerine, modern besiciliğe adapte olmaları için eğitim verecekleri bildirildi. 
     Birlik Başkanı Jean Noel Bonnet, daveti üzerine Kars'ta mera ve ahırlarda incelemelerde bulunmasının ardından, Belediye Başkanı Naif Alibeyoğlu'nu makamında ziyaret etti. 
     Kars bölgesinin hayvancılık sektörü açısından önemli bir potansiyele sahip olduğunu belirten Bonnet, ''Ancak, bu sektörün gelişememesi nedeni, yetiştiricilerin geleneksel yöntemle besicilik yapmalarıdır'' dedi. 
     Alibeyoğlu'nun teklifi üzerine bölgede hayvancılık sektörünün canlandırılması için besicilere Fransa'dan gelecek teknik elemanların eğitim vereceğini bildiren Bonnet, şunları kaydetti 
     ''Her yıl 15 ayrı ülkede bu tarz çalışmalar uyguluyoruz. Bütün bu gezdiğim ülkeler içerisinde, siz de bunun bilincindesiniz, Kars bölgesi hayvancılık açısından en uygun bölge. Yani bu bölgede hayvancılığı geliştirmek için çok ciddi bir potansiyel var. Burada gördüğüm işletmelerde geleneksel yetiştiricilik uygulanıyor. Ancak bu yetiştiricileri daha modern tekniklere adapte etmek gerekiyor. İşte bu noktada yetiştiricilere gereken desteği vereceğiz.'' Besicilere yönelik daha modern besicilik konusunda toplantılar, seminerler düzenleyeceklerini anlatan Bonnet, ilk toplantılarını da Ekim ayının sonunda Kars'ta yapılacağını bildirdi. 
     
     ''HAYVANCILIK SEKTÖRÜ GELİŞTİRİLEREK GÖÇ ÖNLENEBİLİR'' 
     Kars Belediye Başkanı Naif Alibeyoğlu da, Fransız teknik elemanlarının modern hayvancılık konusunda yapacakları eğitim çalışmalarının Kars'ın kurtuluşu olarak gördüğünü ifade ederek, hayvancılık sektörünün geliştirilerek iç göçün önlenebileceğini vurguladı. 
     Fransa'da hayvancılığın geliştirilerek, köylerin cazibe merkezleri haline getirilmesinin ardından iç göçün durdurulduğuna dikkati çeken Alibeyoğlu, şöyle konuştu 
     ''Fransızların bizde özendiği bir şey var Bizim organik tarım ve mera ve yayla besiciliği, doğal ortamda besicilik yapma imkanımız var. Bu Fransızların çok özendiği ancak ulaşamadıkları bir şeydir. Bu bizim büyük bir şansımız, büyük bir potansiyelimiz. Kars'taki bu potansiyeli çok iyi değerlendirdiğimizde biz İsviçre, Hollanda ve belki de Fransa'yı geçeceğiz. Fransa Türkiye'nin 3'te 2 yüzölçümüne sahip olmasına rağmen, et ve süt ürünleri ihracatında, dünyada 2. sırada yer almaktadır. Bizim ülkemizde, biz bu koşulları neden yakalamayalım Bu nedenle bu çalışmaları önemsiyoruz.'' Alibeyoğlu, Fransa'da hayvancılık sektöründe söz sahibi firmaların Kars'ta yatırım yapmalarını sağlamak için de çalıştıklarını bildirdi. 
     
</TEXT>
</DOC>
