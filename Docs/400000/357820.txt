<DOC>
<DOCNO> 357820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko08.html </URL>
<DATE> 2005/07/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Arıoğlu Akaryakıttaki kaçağın devlete faturası 2.5 katrilyon lira 
</HEADLINE>
<TEXT>

     Türkan Al AA 

Gelir İdaresi Başkan Vekili Osman Arıoğlu, akaryakıt sektöründeki kaçağın devlete faturasının 2.5 katrilyon lira olduğunu belirterek, ''Kaçak akaryakıtla mücadele için pompalara yazarkasa ve depolara elektronik sayaç uygulaması kısa sürede devreye girecek'' dedi. 
     Arıoğlu, akaryakıt pompalarına yazarkasa takılması işleminden kesinlikle geri dönüş olmayacağını söyledi. 
     Türkiye'nin ciddi bir akaryakıt kaçağı sorunuyla karşı karşıya bulunduğuna dikkat çeken Arıoğlu, kaçak akaryakıt sonucu devletin yılda 2.5 katrilyon lira dolayında bir vergi kaybına uğradığının tahmin edildiğini ifade etti. 
     Akaryakıt kaçakçılığı ile mücadele için iki aşamalı bir çalışma yürüttüklerini anlatan Gelir İdaresi Başkan Vekili, şöyle devam etti 
     
     ''DEPOLARA ELEKTRONİK SAYAÇ 
     ''Bu işin bir ayağında depoların kontrolü var. Kısa bir süre önce Gümrüklerle birlikte tüm depolarda fiziki kontrol ve sayım yapıldı. 300 gelirler kontrolünün yanı sıra gümrük müfettişleri ve gümrük kontrolörlerinin katıldığı bu çalışmaya ilişkin değerlendirmeler sürüyor. 
     Diğer yandan depolara merkeze bağlı elektronik sayaçlar konulacak. Bu şekilde depolardaki kaçak hemen ortaya çıkarılacak.'' 
     
     8 BİN İSTASYONA YAZARKASA 
     Çalışmanın ikinci ayağını ise akaryakıt istasyonlarına yazarkasa projesinin oluşturduğunu kaydeden Arıoğlu, Türkiye'de halen 12 bin akaryakıt istasyonu bulunduğunu, ilk aşamada bunların 8 binine yazarkasa takılacağını bildirdi. 
     Şu ana kadar 5 firmanın hukuki ve teknik olarak akaryakıt pompalarına yazarkasa konusunda kendilerinden onay aldığını hatırlatan Arıoğlu, şunları söyledi 
     ''Ana dağıtıcılar ile akaryakıt istasyonlarına, yazarkasa firmalarıyla sözleşme imzalamaları için yarın akşama kadar süre verdik. Kendilerine, Neye mal olursa olsun, bu uygulamadan geri dönüş yok. Sakın 'acaba olur mu' gibi bir beklenti içine girmeyin dedik. Bu tavrımızın sonucunda da ana dağıtım şirketleri ile yazarkasa firmaları sözleşme imzalamaya başladılar. 
     Bayiler ve ana dağıtıcılar ile yazarkasa firmaları arasında herhangi bir uyumsuzluk çıkmaması için de azami gayret gösteriyoruz. Kendileriyle her gün diyalog içindeyiz. Sözleşmeleri de bire bir görüp, kimsenin kimseden olmayacak bir şey istememesi için gerekli durumlarda müdahale ediyoruz. 
     Bizim tek istediğimiz bu uygulamanın biran önce devreye girmesi. Gelinen bu noktada, pompalara yazarkasa konusundaki kararlılığımızın da herkes tarafından dikkate alınmalı.'' 
     
     YAZARKASALAR BÖLGE BÖLGE BAĞLANACAK 
     Gelir İdaresi Başkanvekili Arıoğlu, ana dağıtıcılar ile bayilerin yarın akşama kadar yazarkasa firmalarıyla yapacakları sözleşmelerin ardından, Çarşamba gününden itibaren de istasyonlarda denetime başlayacaklarını bildirdi. 
     Bayilerin yanı sıra ana dağıtıcı şirketlerin de, yazarkasa firmalarıyla, istasyonlar adına sözleşme yapabileceğini belirten Arıoğlu, ancak dağıtım şirketlerinin sözleşmelerinin ekinde, adına sözleşme yapılan istasyonların tek tek belirtilmesi gerektiğini vurguladı. 
     Çarşamba günü başlayacak denetimlerde, istasyonlardan sözleşmenin isteneceğini ifade eden Arıoğlu, ''Bu nedenle istasyon sahipleri, eğer ana dağıtım firması kendi adlarına sözleşme yapmışsa, bunu mutlaka belgelemek zorunda. Aksi halde cezai müeyyide ile karşı karşıya kalırlar'' dedi. 
     
     EYLÜL SONUNA KADAR YAZARKASALAR BAĞLANACAK 
     Arıoğlu, sözleşmelerin ardından yazarkasa firmalarının 15 Temmuz'a kadar kendilerine, hangi istasyona, hangi tarihte yazarkasa bağlanacağına ilişkin çalışma planı sunacağını da belirtti. 
     Bu plan dahilinde hemen pompalara yazarkasa bağlama işine geçileceğini anlatan Gelir İdaresi Başkan Vekili Arıoğlu, şu açıklamada bulundu 
     ''Bize iletilen bilgilere göre, firmalar, bu işi bölge bölge gerçekleştirmeyi planlıyor. Farklı firmalar, farklı bölgelerden bu işe başlayabilir. 
     Sonuçta ilk aşamada 8 bin istasyona 40 bin dolayında yazarkasa takılacak. Sanıyorum bağlama işi Eylül ayı sonuna kadar bitmiş ve akaryakıt pompalarında yazarkasa devreye girmiş olur. Daha sonra da geri kalan 4 bin istasyon için bu zorunluluk başlayacak.'' 
     
</TEXT>
</DOC>
