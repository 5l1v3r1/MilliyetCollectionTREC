<DOC>
<DOCNO> 394780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko36.html </URL>
<DATE> 2005/11/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şeker Kurumu'ndan sektöre 132.4 milyon YTL ceza... 
</HEADLINE>
<TEXT>

     Şeker Kurumu ve Kurulu Başkanı Abdurrahman Özenbaş, yapılan denetimler sonucunda, son üç pazarlama döneminde, sektörde mevzuata aykırı davranan firmalara, toplam 132 milyon 383 bin YTL idari para cezası uygulandığını açıkladı. 
     Özenbaş, şeker piyasasında 2004 2005 pazarlama döneminin sonuçları hakkında bilgi vermek amacıyla düzenlediği basın toplantısında, verilen 132.4 milyon YTL'lik ceza tutarının, önceki pazarlama döneminde ihraç edilen şekeri tekrar ithal ederek yurtiçinde sattığı gerekçesiyle Amylum Nişasta'ya verilen 11 milyon 878 bin YTL'lik ceza ile birlikte, 11 milyon 965 bin YTL'lik bölümünün tahsil edildiğini bildirdi. 
     Şeker Kurulu Başkanı Özenbaş, ihraç amaçlı üretilen C şekerini yurtiçinde satmaları nedeniyle de, Haziran ayında alınan karar ile Kayseri ve Amasya şeker fabrikalarına, toplam 118.4 milyon YTL idari para cezası verildiğini açıkladı. 
     Özenbaş, Şeker Kurumu'nun faaliyetlerinin son verilmesine ilişkin 2004 yılı sonunda çıkarılan Bakanlar Kurulu kararı aleyhine Şeker-İş tarafından açılan dava konusunda Danıştay'ın Haziran ayında yürütmeyi durdurma kararı vermesinin ardından, Kurum ve Kurul'un bir bütün olarak, Ağustos'tan itibaren çalışmayı sürdürdüğünü bildirdi. 
     Özenbaş'ın verdiği bilgiye göre, 2004 yılında kurul tarafından 25 inceleme ve denetim yapılırken, Bakanlar Kurulu'nun Kurum'u kapatma kararının etkisiyle bu yıl şimdiye kadar, 2'si Sanayi ve Ticaret Bakanlığı müfettişleri tarafından olmak üzere toplam 6 denetim ve inceleme gerçekleştirilebildi. 
     2004 2005 pazarlama döneminde, Kurum tarafından 3'ü şeker üreticisi olmak üzere 16 firmaya, toplam 130.6 milyon YTL idari para cezası verilirken, bu dönemdeki tahsilat, 11.8 milyon YTL'si Amylum Nişasta'dan olmak üzere, 11 milyon 954 YTL düzeyinde oldu. Kanun gereği, tahsil edilen cezaların yüzde 90'ı genel bütçeye, yüzde 10'u Kurum'a gelir kaydediliyor. 
     Şeker Kurumu Başkanı Özenbaş, basın mensuplarının sorusu üzerine, ihraç amaçlı üretilen C şekerini yurtiçine satmaları nedeniyle Kayseri Şeker Fabrikası'na 58 milyon 631 bin YTL, Amasya Şeker Fabrikası'na da 59 milyon 806 bin YTL idari para cezası verildiğini açıklarken, bu fabrikaların, Şeker Kurumu'nun kapatılmasına ilişkin Bakanlar Kurulu Kararı'nı gerekçe göstererek, ''piyasayı düzenleyecek bir kurum kalmadığı'' yorumuyla hareket ettiğini söyledi. 
     Söz konusu kararın, sektörde bir denetim boşluğu yaşanmasına neden olduğunu anlatan Özenbaş, bu iki fabrikanın, Kurul kararlarının geçersizliği ve Kurul üyeleri aleyhine açtığı davada ise mahkemenin yetkisizlik kararı verdiğini söyledi. 
     Özenbaş, yapılan denetimler sonucunda, 38 bin 882 ton C şekerini iç piyasaya sattığı belirlenen Kayseri Şeker Fabrikası'na 58 milyon 631 bin YTL, 40 bin 3099 ton C şekerini yurtiçine sattığı belirlenen Amasya Şeker Fabrikası'na da 59 milyon 806 bin YTL idari para cezası verildiğini bildirdi. 
     Bugüne kadar, 20'si Kurum işlemleri, 2'si kurul üyeleri aleyhine toplam 22 dava açıldığını da açıklayan Özenbaş, Kurum aleyhine açılan 20 davadan 7'sini Kurum lehine sonuçlandığını, 13'ünün devam ettiğini kaydetti. 
     Kurumun denetim kadrolarının güçlendirilmesi için 20 yeni eleman alımı talebinde bulunduklarını da bildiren Özenbaş, ''sektörde düzenleme ve denetleme boşluğunun meydana geldiği 2005 yılında yaşanan tecrübeler ile sektörde yaşanan gelişmeler, Kurumumuzun sektördeki düzenleme ve denetleme kapasitesinin en kısa zamanda güçlendirilmesi gerektiğini göstermektedir'' dedi. 
     
     16 FİRMA, KOTA TALEBİNDE BULUNDU 
     Abdurrahman Özenbaş'ın verdiğe bilgiye göre, Şeker Kanunu'nun yürürlüğe girdiği tarihten itibaren 13'ü 2004 2005 pazarlama yılında olmak üzere 16 firma fabrika kurma ve kota talebinde bulundu. Ancak yurtiçi üretim kapasitesinin tüketimin çok üzerinde olması nedeniyle yeni fabrika kurulması izin verilmedi. 
     Özenbaş, Ülker firmasının kendi tüketimi için tesislerinde nişasta bazlı şeker üretmesi ile ilgili bir soru üzerine de, kota sahibi olmayan firmaların kendi tüketimleri için bile olsa şeker üretimi için tesis kurarak üretim yapmasının yasaya aykırı olduğunu, Kurul'un bu nedenle nişasta sütü satışlarını da izlediğini hatırlattı. 
     Özenbaş, ''kota rejiminin ihlaline yönelik bu tür üretim de yasaya aykırı. Bu her şirket için geçerli. Sonuçta üretilen şeker,ürünlerle birlikte piyasaya veriliyor, gerçek üretici şirketlerin pazarı daralıyor'' dedi. 
     
</TEXT>
</DOC>
