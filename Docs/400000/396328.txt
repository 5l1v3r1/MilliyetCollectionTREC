<DOC>
<DOCNO> 396328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo03.html </URL>
<DATE> 2005/11/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Beşiktaş ile Gaziantepspor, ligde yarın 39. randevuda... 
</HEADLINE>
<TEXT>

     Beşiktaş ile Gaziantepspor, yarın yapacakları maçla birlikte, lig tarihinde 39. kez karşı karşıya gelecek. 
     İki takım arasında 1979-80 sezonunda başlayan rekabette, bugüne dek 38 lig maçı yapıldı. Siyah-beyazlılar, bu maçların 19'unu kazanırken, 8'sini yitirdi, 11 karşılaşma da berabere sonuçlandı. 
     Beşiktaş'ın toplam 61 golüne, Gaziantepspor 34 golle karşılık verdi. 
     İki ekip arasında geçen sezon yapılan maçlarda Gaziantepspor, siyah-beyazlı takımın sahasındaki yenileme çalışmaları nedeniyle İzmit'te yapılan maçı 4-3 kazanırken, Gaziantep'teki maçta ise Beşiktaş 1-0 galip geldi. 
     
     İSTANBUL'DAKİ MAÇLAR 
     İstanbul'da yapılan lig maçlarında Beşiktaş'ın rakibine belirgin bir üstünlüğü göze çarparken siyah-beyazlılar, BJK İnönü Stadı'nda Gaziantepspor'a yalnızca 1 kez boyun eğdi. 
     Beşiktaş, İstanbul'daki 18 lig maçının 14'ünü kazanırken, 1 kez yenildi, 3 karşılaşmada da taraflar birbirlerine üstünlük sağlayamadı. 
     Siyah-beyazlılar, evinde yaptığı maçlarda rakip fileleri 41 kez havalandırırken, kalesinde toplam 15 gol gördü. 
     Öte yandan iki takım arasında geçen sezon İstanbul'da yapılması gereken maç, BJK İnönü Stadı'ndaki yenileme çalışmaları nedeniyle İzmit İsmetpaşa Stadı'nda oynanmıştı. 
     
</TEXT>
</DOC>
