<DOC>
<DOCNO> 363703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur05.html </URL>
<DATE> 2005/07/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yoksulluktan şampiyonluğa... 
</HEADLINE>
<TEXT>

     18. Avrupa Gençler Atletizm Şampiyonası'nda, altın madalya kazanan Vanlı Muğdat Öztürk'ün birincilği ailesinde büyük sevinç yarattı. 
     Litvanya'nın başkenti Kaunas'ta başlayan 18. Avrupa Gençler Atletizm Şampiyonası'nın ilk gününde, 18 atletin katılımıyla yapılan erkekler 10 bin metre finalinde Türkiye adına yarışan Vanlı atlet Muğdat Öztürk, 30.10.60'lık derecesiyle birinciliğe ve altın madalyaya ulaştı. 
     Oğullarının şampiyonada birinci olduğunu A.A muhabirinden öğrendikten sonra gurur ve sevinci birarada yaşayan milli atlet Muğdat Öztürk'ün Vali Mithat Bey Mahallesi'nde 2 odalı bir evde yaşayan 13 kişilik ailesi, oğullarından böyle bir başarıyı beklediklerini söylediler. 
     Milli atletin ağabeyi Yasin Öztürk, şampiyonaya tüm yokluklara rağmen azimle hazırlanan kardeşinin birinci olmasından gurur duyduklarını belirtti. 
     Küçük yaşta atletizme ilgi duyan Muğdat'ın Gençlik ve Spor İl Müdürlüğü bünyesinde çeşitli başarılara imza attıktan sonra 2 yıl önce Van Belediye Spor Kulübü'ne geçtiğini anlatan ağabey Öztürk, babalarının işsiz olması nedeniyle 13 kişilik ailenin geçiminin, Muğdat'ın Belediye Spor Kulübü'nden aldığı ücretle sağlandığını kaydetti. 
     Öztürk, Yüzüncü Yıl Üniversitesi Beden Eğitimi ve Spor Bölümü 2. sınıf öğrencisi kardeşinin maddi imkansızlık içerisinde spora devam ettiğini, stadyumda antrenmana gidecek parayı bulamadığı için çoğu zaman mahallede antrenman yaptığını ifade etti. 
     
     ÇAMURLU YOLLARDAN AVRUPA'YA 
     Kardeşinin ilk ve orta öğretim yıllarında okul takımında yıllarca yırtık ayakkabıyla çamurlu yollarda koştuğuna ve ailenin tüm dayatmasına rağmen spordan vazgeçmediğine değinen Öztürk, şöyle konuştu 
     ''Muğdat'la en son Litvanya'ya gitmeden önce konuştuk. Şampiyonada da birinci olduğundan haberimiz yoktu. Ancak ondan böyle bir başarı bekliyorduk. Yıllarca yırtık ayakkabıyla çamurlu yollarda koşan Muğdat, çok hırslı bir genç. Zaten Avrupa şampiyonu olmasıyla da bu hırsını tüm dünyaya gösterdi. Muğdat, her zaman dünya şampiyonu olacağı günü hayal ederdi, bu hayal artık onun için gerçekleşmesi çok kolay bir düşünce oldu. Avrupa şampiyonu olmasıyla sadece bizi değil tüm Türkiye'de sevinç yaşatan kardeşimin bu başarısıyla ne kadar gurur duysak azdır. Bugünlere kolay gelmeyen kardeşimin imkan verilirse 2008 olimpiyatlarında Türkiye'yi en iyi şekilde temsil edeceğine inanıyorum. Muğdat gibi başarılı sporculara devletimizin sahip çıkması gerekiyor.'' Anne Kıymet Öztürk ise Gençlik ve Spor Genel Müdürlüğü'nden aldığı başarı belgeleri ile 8 yıl önce çekilmiş aile fotoğrafındaki oğlunu gururla göstererek, tüm dünyada Türkiye'yi temsil eden oğluna ve ailesine yetkililerin sahip çıkması gerektiğini belirtti. 
     
</TEXT>
</DOC>
