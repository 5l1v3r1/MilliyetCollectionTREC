<DOC>
<DOCNO> 395129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy01.html </URL>
<DATE> 2005/11/15/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Bütçe görüşmelerinde 'Tünel' tartışması 
</HEADLINE>
<TEXT>

     Ulaştırma Bakanı Binali Yıldırım, Ayaş Tüneli'nin, Türkiye'nin, ''çok hazin bir projesi'' olduğunu ifade ederek, ''30 yılda bir tünelin içinden çıkamıyoruz'' dedi. 
     TBMM Plan ve Bütçe Komisyonu'nda, Ulaştırma Bakanlığı, Telekomünikasyon Kurumu ve Denizcilik Müsteşarlığı'nın, 2006 yılı bütçesi kabul edildi. 
     Ulaştırma Bakanı Yıldırım, milletvekillerinin, bütçe üzerindeki soru ve eleştirilerini yanıtladı. 
     Ayaş Tüneli'nin, 1975 yılında 5 ayrı firmaya ihale edildiğini anımsatan Yıldırım, ödenek ayrılmaması nedeniyle inşaata ara verildiğini söyledi. 
     Tünelin yüzde 85'inin tamamlandığını belirten Yıldırım, ''Bugüne göre değerlendirdiğimizde harcanan para miktarı 701 trilyondur. Bu Türkiye'nin çok hazin bir projesidir. Bu proje, hiçbir plan yapılmadan, güzergah seçilmeden, yerleşim yerleri, deprem riski dikkate alınmadan başlanan bir projedir'' diye konuştu. 
     Bakan Yıldırım, projenin, 10 milyar dolar ve 10 yıl süreye ihtiyacı olduğunu, ne zaman nerede biteceği belli olmayan bir proje olarak beklediğini kaydetti. 
     Yıldırım, ''Bu projeden Türkiye'nin çok hatırı sayılır 5 firması doğmuştur. Bir faydası bu olmuştur. Projenin üzerinden 30 yıl ve 13 hükümet geçti. 30 yılda, bir tünelin içinden çıkamıyoruz'' diye konuştu. 
     
     ÖDENEKLERLE ARTIRILDI 
     Ulaştırma Bakanlığı'nın bütçesi, verilen önergelerle artırarak kabul edildi. 
     Buna göre, Karadeniz Ereğli Tersaneler Bölgesi Mendirek ve Tersane Limanı yapımı için 2 milyon YTL, Samsun-Tekkeköy Mendirek ve Tersane Limanı yapımı için 3 milyon YTL, Kütahya-Afyon-Uşak Bölgesel Havaalanı projesi için 502 bin YTL, Çanakkale Balıkçı Barınağı inşaatı için 325 bin YTL, Balıkesir Körfez Havaalanı projesi için 2 milyon 800 bin YTL ödenek aktarıldı. 
     Telekomünikasyon Kurumu ve Denizcilik Müsteşarlığı'nın 2006 yılı bütçeleri de kabul edildi. 
     TBMM Plan ve Bütçe Komisyonu'nda yarın Dışişleri Bakanlığı'nın bütçesi görüşülecek. 
     
</TEXT>
</DOC>
