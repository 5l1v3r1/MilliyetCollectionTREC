<DOC>
<DOCNO> 393577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/dunya/axdun01.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet sokakta 
</HEADLINE>
<TEXT>


Sonuçlara itiraz eden Azeri muhalifler, genel seçim sonrası ilk protesto gösterisini dün Bakü'nün Kebele Meydanı'nda düzenledi. Muhalifler, seçimleri adil bulan Türk gözlemcileri de eleştirdi 

CENK BAŞLAMIŞ BAKÜ'DE 


6 Kasım'daki parlamento seçimlerine hile karıştığını öne süren Azerbaycan muhalefeti, sonuçların iptal edilmemesi halinde Cumhurbaşkanı İlham Aliyev'in istifasını isteyeceğini açıkladı. 
3 muhalefet partisini buluşturan Azatlık Bloku'nun ilk protesto gösterisi dün Kebele Meydanı'nda yapıldı. Mitinge çoşkulu, ancak beklenenden az sayıda gösterici katıldı. Azeri şarkılarının yanı sıra Mehter Marşı ve Türkçe şarkıların çalındığı mitinge büyük bölümü Ukrayna devriminin sembolü turuncu renkli bayrakları taşıyan yaklaşık 10 bin kişilik bir kalabalık geldi. 

Erdoğan'a çağrı 
Muhalefet liderlerinden İsa Gamber, hükümetin seçimlere hile karıştırılmasının hesabını vermesi gerektiğini söyledi. Gamber, Başbakan Tayyip Erdoğan'a çağrıda bulunarak, "Lütfen buraya Marmara Grubu gibi Türk halkıyla ilgisi bulunmayan kişileri gözlemci olarak göndermeyin" dedi. Bazı konuşmacılar da Türkiye'nin seçimlere hile karıştığını kabul etmesini istedi. 
Bu arada Aliyev, Alman Die Zeit gazetesine yaptığı açıklamada, "300 kişiyle devrim yapılamaz. Ben göstericileri dikkate almıyorum" dedi. İlham Aliyev, seçimlere müdahale ettikleri gerekçesiyle iki bölge valisini görevden alırken Merkez Seçim Komisyonu iki bölgede oyların yeniden sayılmasını kararlaştırdı. Bunlar arasında, muhalefet liderlerinden Ali Kerimli'nin kaybettiği açıklanan seçim bölgesi de var. 

Ankara Usulsüzlük var 

UTKU ÇAKIRÖZER Ankara 

Azerbaycan seçimlerini izlemek üzere "gözlemci" statüsünde Bakü'ye giden Türk milletvekilleri ve sivil toplum örgütlerinin "seçimler demokratik oldu" açıklamasına rağmen, Dışişleri Bakanlığı, "seçimlerde bazı bölgelerde usulsüzlük yapıldığının tespit edildiğini" belirtti. 
Avrupa Güvenlik ve İşbirliği Teşkilatı AGİT , Avrupa Konseyi, NATO ve Avrupa Parlamentosu'nun Bakü seçimleri için görevlendirdiği gözlemcilerin seçimlerle ilgili "uluslararası bazı standartları karşılamadığı" değerlendirmesi yaptığını anımsatan Dışişleri Bakanlığı Sözcüsü Namık Tan, şöyle dedi "Bazı bölgelerde usulsüzlükler yapıldığı tespit edilmiştir. Seçim sonuçlarına itiraz süreci çerçevesinde bu usulsüzlüklerin sonuçlarının giderilmesi kuşkusuz yararlı olacaktır." 
Türkiye'nin dün yaptığı resmi açıklama, seçimleri izleyen Türk gözlemci heyetlerinin açıklamalarıyla çelişti. AGİT Parlamenter Asamblesi gözlemci heyeti içinde Bakü'ye giden AKP İstanbul Milletvekili Nevzat Yalçıntaş, seçimlerin çok şeffaf bir ortamda gerçekleştirildiğini belirterek, "Baskıdan uzak, hür iradeyle bir seçim yapıldı. Her şey şeffaftı. Hatta oy sandıkları bile şeffaf yapılmıştı, atılan oyları bile izleme şansımız oldu" demişti. 


</TEXT>
</DOC>
