<DOC>
<DOCNO> 350791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur08.html </URL>
<DATE> 2005/06/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bodrum'un tanıtımına 3 milyon euro 
</HEADLINE>
<TEXT>

     Yaşar ANTER DHA 

      BODRUM'da seyahat acenteleri yöneticileriyle toplantı yapan Belediye Başkanı Mazlum Ağan, 3 milyon euro harcayıp kentin dünyanın en ücra köşelerinde bile tanıtımını yapacaklarını söyledi. CHP'li Başkan Ağan, etkili tanıtım için hiçbir fedakarlıktan kaçınmayacaklarını belirterek Dünyada turizm pastası gittikçe küçülüyor, rakipler artıyor. Bu nedenle tanıtıma büyük önem veriyoruz'' dedi. 
     Bodrum ve yarımadasının etkin tanıtımını gerçekleştirmek, Bodrum için hazırlanan belgesel filmi tanıtmak amacıyla Belediye Başkanı Mazlum Ağan başkanlığında Belizia Otel'de bir toplantı düzenlendi. Toplantıya belediye meclis üyeleri, TÜRSAB Bodrum Yürütme Kurulu Başkanı Nasih Demir ve 170 seyahat acentesi yetkilisi katıldı. 
     Bodrum'un Dünyanın En Güzel Koyları Birliği’ne üye olduğunu, Japonya'dan Kanada'ya kadar birçok ülkenin turizm sektöründe son yıllarda tanıtım atağına kalktığını belirten Başkan Ağan, tanıtımın önemine değindi. 
     Bodrum'un tanıtımı için üç yabancı dilde hazırlanan belgesel filmle ilgili bilgi veren Başkan Ağan, bunun yanı sıra yeni broşürler ve kitapçıklar hazırlandığını, turizm fuarlarındaki tanıtım çalışmalarının hızlandırıldığını, antik kentin kültür ve sanat değerlerinin ön plana çıkarıldığını belirtti. 
     Ağan Binlerce yıllık tarihi geçmişe sahip, kültür ve sanat merkezi kentimizin dünyanın en ücra köşelerine kadar tanıtımının yapılabilmesi için teknolojinin tüm yeniliklerinden yararlanıp, hiçbir fedakarlıktan kaçınmayacağız. Bir yıl içerisinde sponsorların da desteğiyle yapacağımız 3 milyon euroluk tanıtım çalışmalarına sivil toplum örgütleri ve turizmciler de destek verirse, profesyonelce yapılacak tanıtımın ardından ilçemize gelen turist sayısı birkaç yıl içinde 3'e 4'e katlanır'' dedi. 
     TÜRSAB Bodrum Yürütme Kurulu Başkanı Nasih Demir de Başkan Ağan'ın başlattığı turizmde tanıtım çabalarına tüm acenteler ile destek vereceklerini belirtti. Demir Turizmde ender güzelliklerin tümünün bir arada toplandığı çok az sayıdaki kentlerden biri olan Bodrum'un güzelliklerinin tanıtımı için ne gerekiyorsa yapmaya hazırız. Eldeki ürünü tanıtıp pazarlayamadığınız sürece turizm pastasından artık pay almanız mümkün değil. Profesyonel tesislerle, profesyonelce para kazanmak istiyorsak, pastadaki payımızı arttırmak istiyorsak, profesyonelce tanıtım yapmalıyız. Artık bekle turist gelsin zamanı geçti. Pazarladığınız ürünü tatile gelecek turistin ayağına kadar götürüp kendinizi tanıtmalısınız. Bu tanıtıma Bodrum'daki tüm sivil toplum örgütlerinin destek vermesini bekliyoruz'' dedi. 
     
</TEXT>
</DOC>
