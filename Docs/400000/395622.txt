<DOC>
<DOCNO> 395622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/guncel/gun02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oğlum seni damat edecektik' 
</HEADLINE>
<TEXT>


RAMAZAN YAVUZ Diyarbakır DHA 

Van Başkale'de mayın patlaması sonucu şehit düşen jandarma er Mustafa Demir, son yolculuğuna Kürtçe ağıtlarla uğurlandı. 
Bismil Kaymakamlığı önündeki cenaze törenine Diyarbakır Valisi Efkan Ala, İl Jandarma Alay Komutanı Kurmay Albay Ali Lapanta, Emniyet Müdürü Zeki Çatalkaya, Kaymakam Kenan Çiftçi ile DEHAP'lı Belediye Başkan Vekili Yakup Güvener katıldı. 
Kadınlar Demir için Kürtçe ağıtlar yaktı. Oğlunun tabutuna sarılan Rahime Demir, Kürtçe "Seni damat edecektik. Ne çabuk aramızdan ayrıldın. Oğlum sana kurban olayım" diyerek gözyaşı döktü. Bazı kadınlar ise şehidin fotoğrafını elden ele dolaştırarak öptü. 

Esnaf, Türk bayrağı astı 
Demir'in omuzlara alınan cenazesi, dev bir Türk bayrağının altında ilçe çıkışına kadar taşındı. Esnaf da işyerlerine Türk bayrağı astı. Cenaze Tepe Beldesi Mezarlığı'nda toprağa verildi. 



</TEXT>
</DOC>
