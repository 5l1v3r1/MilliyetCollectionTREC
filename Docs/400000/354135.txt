<DOC>
<DOCNO> 354135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur41.html </URL>
<DATE> 2005/06/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gelecek ay Cumhuriyet tarihinin en büyük ihalesi yapılacak 
</HEADLINE>
<TEXT>

     Milli Eğitim Bakanı Hüseyin Çelik, ''katsayı sorununun, mesleki ve teknik eğitimin önündeki bütün sebep olmadığını'' belirterek, ''Bu, sorunun aslında bir parçasıdır. Hepimiz çok iyi biliyoruz ki katsayı problemi yokken de mesleki ve teknik eğitim mezunları üniversiteye yüzde 2.5-3 oranında girebiliyorlardı'' dedi. 
     Çelik, Milli Eğitim Bakanlığı Erkek Teknik Öğretim Genel Müdürlüğü'nce Başkent Öğretmenevi'nde düzenlenen ''Avrupa Birliği Sürecinde Endüstriyel Teknik Öğretimde İyi Uygulamaların Paylaşımı'' konulu seminere katıldı. 
     Seminerin açılışında konuşan Çelik, Avrupa Birliği Eğitim ve Gençlik Programları Merkezi'ne Erkek Teknik Öğretim Genel Müdürlüğü'ne bağlı okulların sunduğu projelerden 102'sinin değerlendirmeye layık görüldüğü ifade etti. Çelik, ''Bu geçen yıla göre aşağı yukarı yüzde 100'lük bir artışa denk gelmektedir ve olumlu bir gelişmedir'' dedi. 
     
     ''MESLEKİ EĞİTİM, ÖSS'DEKİ YIĞILMANIN ÇARESİDİR'' 
     Mesleki ve teknik eğitimini vurgulayan Çelik, şunları söyledi 
     ''Mesleki ve teknik eğitim bugün ÖSS'nin, üniversitelerin önündeki tıkanıklığın giderilmesi için en büyük çaredir. Mesleki ve teknik eğitim, piyasanın istediği ara eleman ihtiyacının karşılanmasının, Türkiye'nin üretimde iyi bir noktada olabilmesinin ve hizmet sektöründe dünyadaki rakipleriyle rekabet edebilmesinin yegane ilacıdır. Mesleki ve teknik eğitimin özendirilmesi, önündeki engellerin ortadan kalkması aynı zamanda Türkiye'deki istihdam probleminin en büyük çarelerinden birisidir.'' Türkiye'de işsiz kimselerin çoğunun vasıfsız olduğuna işaret eden Çelik, diploma sahibi kişilerle meslek becerisi bulunan kişilerin birbirine karıştırılmaması gerektiğini vurguladı. 
     İşadamlarının, kendi yetiştirdikleri elemanları ''daha ehliyetli ve birikimli gördükleri için'' mesleki ve teknik liselerden mezun olanlara tercih ettiklerini belirten Çelik, ''Bunun temel sebebi, bizim mesleki ve teknik eğitimimizin geçmiş yıllarda özellikle okula hapsedilmesinden kaynaklanıyor. Artık organize sanayi bölgeleriyle iç içe çalışan, teorisini okulda, uygulamasını fabrikada, büroda yapan bir mesleki ve teknik eğitiminden söz etmek zorundayız'' diye konuştu. 
     
     ''İŞİN PSİKOLOJİK TARAFI DAHA VAHİM HALE GELDİ'' 
     Mesleki ve teknik eğitim veren liselerden mezun olan öğrencilere yükseköğretime girişte uygulanan katsayı konusuna da değinen Çelik, şunları söyledi 
     ''Şu anda mesleki ve teknik eğitimin önündeki en büyük engel olarak görülen, 'bu olursa mesleki ve teknik eğitim ayağa kalkacak' dediğimiz katsayı meselesi aslında sorunun bir parçasıdır, bütün sebep değildir. Hepimiz çok iyi biliyoruz ki katsayı problemi yokken de mesleki ve teknik eğitim mezunları üniversiteye yüzde 2.5-3 oranında girebiliyorlardı. Ama katsayı engeli gelince, bu, psikolojik bir bariyer oluşturdu. İşin psikolojik tarafı aslında kendisinden çok daha vahim hale geldi.'' Mesleki eğitimin sadece ''pazu gücüne'' dayalı olmaktan çıkarılıp, ciddi bir zihin becerisi ve birikimine dönüştürülmesi gerektiğini vurgulayan Çelik, teknolojinin bu eğitimde önemli olduğunu ifade etti. Çelik, ''İnternet ve bilgisayar çok önemli iki nimettir. Ama bunları nasıl kullandığınıza bağlı olarak nimet de olabilir, nikmet de olabilir. Nikmet felaket demektir'' dedi. 
     
     CUMHURİYET TARİHİNDEKİ EN BÜYÜK İHALE 
     Bilgisayarın önemli bir eğitim aracı olduğunu belirten Çelik, gelecek ay içinde bilgisayar ihalesi yapacaklarını bildirdi. Çelik, ''Bu, Cumhuriyet tarihinin en büyük ihalesi olacak. Okullarımıza 120 bin bilgisayar alacağız. İhaleyi Temmuz ayında yapacağız'' diye konuştu. 
     MEB Erkek Teknik Öğretim Genel Müdürü Hüseyin Acır da bağlı okulların çalışmaları hakkında bilgi verdi. Acır, mesleki ve teknik eğitimin güçlendirilmesi ve modernizasyonu için iç ve dış kaynaklı krediler ve çeşitli projeler hazırlandığını ifade etti. 
     
</TEXT>
</DOC>
