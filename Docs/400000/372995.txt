<DOC>
<DOCNO> 372995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yasam/yas05.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılardan ortak bildiri 
</HEADLINE>
<TEXT>


Bakan Koç'un Mine Acar'ı Devlet Tiyatroları'na atamasına karşı sanatçılar, tepkilerini ortak bir bildiri ile gösterecek 

YILDIZ YAZICIOĞLU Ankara 

Dramaturg kadrosundaki Mine Acar'ın Devlet Tiyatroları DT Genel Müdürlüğü'ne atanması üzerine 12 bölge müdürü ve üst düzey yöneticinin istifalarıyla başlayan sıkıntılı süreç devam ediyor. Acar'ın bölge müdürü atama girişimlerine ise birçok sanatçı 'ret' yanıtı verdi. 

'Bilgi vereceğiz' 
DT sanatçıları, gelişmeleri değerlendirmek üzere önceki akşam tiyatro oyuncusu-yönetmen Murat Karasu başkanlığında teknik ve idari kadronun katılımıyla Tiyatro Opera Bale Çalışanları Yardımlaşma Vakfı'nda toplantı yaptı. Sanatçılar, Acar'ın atamasına karşı tepkilerini pazartesi Ankara'da Büyük Tiyatro, İstanbul'da AKM ve İzmir DT önünde açıklayacakları ortak bildiriyle dile getirme kararı aldı. Devlet Tiyatroları Sanatçıları Derneği Genel Başkanı Mehmet Ege, 3 ilde DT'ye yapılan müdahaleye ilişkin kamuoyuna bilgi verileceğini ifade ederek, "Genel müdür değiştirme müdahalesi arkasında ne olduğunu anlamaya çalışıyoruz. 'Acaba DT, işlemez hale mi getirilecek ' diye düşünüyoruz" dedi. 
DT'de Acar'ın bölge müdürü atama çabaları da sonuçsuz kaldı. Acar'ın atama işlemi yaptığı Adana için Volkan Benli, Erzurum için Uğur Kaya, İzmir için Defne Sezer, Ankara için Zafer Kayaokay, Van için Eren Oray ve Trabzon için Erdoğan Aydemir'in görevi kabul ettiklerine dair resmi yazılar tebliğ edilmedi. Acar, dün de sanatçılara bölge müdürlüğü teklifinde bulundu. Ancak İstanbul için Tunç Günbay, İzmir için Yaşar Ürük, Antalya için Oktay Gözpınar, Konya için Suat Çiğiltepe dışındaki isimlerden olumlu yanıt alamadığı öğrenildi. Acar, Tamer Levent ve Sabri Özmener'den boşalan DT Genel Müdür Yardımcılığı görevlerine Tayfun Orhon ve Kerim Göksu'yu getirdi. 

Bir istifa da Trabzon'dan 
Trabzon Devlet Tiyatrosu Müdürü Murat Gökçe, "Devlet Tiyatroları Genel Müdürü görevden alındığı için değil, genel müdürlüğe yasaya uygun olmayan atama yapıldığı için istifa ettim" dedi. 

Bilgin Çıkan iddialar asılsız 

Eski DT Genel Müdürü Lemi Bilgin, dün Zaman gazetesinde yer alan iddiaları asılsız olarak nitelendirdi. Bilgin, İş Bankası'nın DT'ye verdiği 1 trilyon 100 milyar TL'yi özel bir vakfa aktardığı, bilgisayar yazılım ve destek alım ihalesinde tamamlanmamış işleri kabul ederek devleti 25 milyar TL zarara uğrattığı ve kiracısı olduğu Taksim Sahnesi'nin 1 yıllık kirasını erken ödeyerek 140 milyar TL faiz kaybına yol açtığı gerekçeleriyle görevden alındığı iddialarına şu yanıtı verdi Tabii ki asılsız. Yasal haklarımı savunacağım. 

'Hiçbir koşulda kabul etmeyiz' 

DT sanatçılarının İstanbul'daki toplantıda aldığı kararlar şöyle 
Hiçbir koşulda Devlet Tiyatroları çalışanları bu siyasi müdahaleyi kabul etmeyecekler, yönetim kadrolarının çalışanların inisiyatifiyle belirleneceği bir düzenlemeye geçilene kadar dirençlerini sürdüreceklerdir.Hazırlanacak metin, kamuoyuna, Cumhurbaşkanı, Başbakan ve ilgili kurum, kuruluş ve kişilere gönderilmek üzere Türkiye genelinde imzaya açılacaktır. 




</TEXT>
</DOC>
