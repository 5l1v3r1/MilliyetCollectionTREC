<DOC>
<DOCNO> 386823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/axgun01.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye etkin ve çabuk önlem aldı' 
</HEADLINE>
<TEXT>


BM Gıda ve Tarım Örgütü, küresel kuş gribi salgını beklenmediğini açıkladı ve endişe içindeki ülkeleri rahatlattı. Açıklamada 'Türkiye ve Romanya'nın, hastalığın kontrolü için çabuk ve etkin şekilde harekete geçtiği kaydedildi 

ANKARA AA 

Birleşmiş Milletler BM Gıda ve Tarım Örgütü FAO , Türkiye ve Romanya'nın kuş gribi hastalığına etkin şekilde müdahale etmesinden ötürü, Asya'da geçmiş yıllardaki gibi büyük bir salgın beklenmediğini bildirdi. 
Merkezi Roma'da bulunan FAO'nun Hayvan Üretimi ve Sağlığı Direktörü Dr. Samuel Jutzi, New York Times gazetesine yaptığı açıklamada, Türkiye ve Romanya'nın kuş gribi hastalığının kontrol altına alınması için çabuk ve etkin şekilde harekete geçtiğini, bu nedenle Asya'da önceki yıllardaki gibi büyük salgın beklemediklerini belirtti. 
Virüsün bir sonraki durağının büyük olasılıkla Türkiye'nin komşuları ve Afrika ülkeleri olacağını söyleyen Jutzi, virüsü taşıdığına inanılan göçmen kuş sürülerinin kış nedeniyle güneye doğru hareket ettiklerini kaydetti. 
Jutzi, bunun bir hayvan hastalığı ve hayvan sağlığı sorunu olduğunu söylemeye devam edeceklerini belirterek, amaçlarının insan sağlığını tehdit etmesine engel olmak olduğunu ifade etti. 
Bu virüsün mutasyona uğrayarak insan sağlığına tehdit oluşturmasına engel olmak için en iyi yolun, hayvanlarda kontrol ve yayılmasını önlemek olduğunu vurgulayan Jutzi, bunun için BM'nin 2 yıl önce istediği 175 milyon dolarlık kaynağa karşın üye ülkelerin sadece 30 milyon dolar sağladıklarının da altını çizdi. 

Önlemek için yatırım 
FAO yetkilisi, virüsün kontrol altına alınması için topladıkları mali kaynağın, birçok ülkenin ilaç stoklama için ayırdıkları parayla karşılaştırıldığında komik olduğunu belirterek, "Uluslararası toplum, sadece salgına hazırlığa yatırımdan çok, salgının önlenmesine yönelik yatırım yapmalı" diye konuştu. 

Kanatlı hayvan avı yasaklandı 

YILDIZ YAZICIOĞLU Ankara 
Çevre ve Orman Bakanlığı, kuş gribi tehlikesine karşı ülke genelinde ikinci bir emre kadar avlanma yasağı getirdi. Çevre ve Orman Bakanı Osman Pepe, "Olayı olduğundan fazla abartmamalıyız. Olay, Manyas ile sınırlı kalmıştır. Kuş trafiği sürdüğü için tedbiren yasak kararı aldık. Avcılar mutlaka uymalı" dedi. 

Karantina genişletildi 

DHA 
Balıkesir Vali Vekili Halil Yavuz Kaya, Kızıksa'da 4 Ekim'de 2 bin hindinin telef olduğu çiftlikteki incelemede kendilerinin de "H5N1" bulgusu elde ettiğini, raporların İngiltere'ye teyit için gönderildiğini açıkladı. Kaya, acil eylem planının uygulamaya konulduğunu belirterek, "Karantina tedbirleri devam ediyor. Bölgedeki sulak alanları da kontrol altına aldık. Tedbirler 29 Ekim'e kadar sürecek" dedi. 

Van kedilerine kuş gribi hapsi 

SEBAHATTİN YILMAZ DHA 
Yüzüncü Yıl Üniversitesi Van Kedievi Araştırma Merkezi Müdürlüğü, dünyaca ünlü Van kedilerinin kuş gribinden etkilenmemesi için önlem aldı. Kedievinin etrafı kireçlenirken bahçede bulunan kedi-ler içeriye alınıp dışarıya çıkışı engellendi. 

Ölü güvencinler korku yarattı 

Eskişehir'de Ertuğrulgazi Mahallesi'ndeki Sıkıer Apartmanı'nın bodrumunda 3 güvencin leşi bulundu. Yetkililer, korkuya neden olan güvercinlerin kuş gribinden öldüklerini tahmin etmediklerini belirterek, "Yine de inceleyeceğiz" dedi. Manisa'da da ölen kuşlara dokunan 6 kişi hastaneye kaldırıldı. Yetkililer, taburcu olan 6 kişiyle ilgili tahlil sonuçlarının beklendiğini kaydetti. 

Ucuz tavuk kapışıldı 

Fotoğraf FATİH KARACALI DHA 
Kuş gribi, tavuk sektörünü vurdu. Adana'da daha önce tanesi 2 - 2.5 YTL'ye satılan canlı tavukların fiyatları 50 Ykr'ye 500 bin lira kadar düştü. Satıcılar, buna rağmen eskisi gibi satış olmadığını belirtirken, Adana Gülbahçesi Mahallesi'ndeki pazaryerine kamyonlarla getirilen ve ucuz fiyata satılan canlı tavuklar, Doğu ve Güneydoğu'dan göç eden vatandaşlarca kapışıldı. 

Tüzmen Tavuk yemek iyidir 

DHA 
Devlet Bakanı Kürşad Tüzmen, dün açılış yapmak için geldiği Gaziantep'te, kuş gribi nedeniyle tavuğa tereddütle yaklaşanlara, 'tavuğa güven' mesajı verdi. İftarını tavukla açan Tüzmen, "Aç kalmaktansa tavuk yemek iyidir. Herkese tavsiye ediyorum" dedi. Tüzmen, ikram edilen tavuğu yemeyen Tarım Bakanı Mehdi Eker'in davranışını da, "Zevkler ve renkler tartışılmaz" diyerek yorumladı. Tüzmen, gazetecilere de, "Siz de yiyin, aç kalacaksınız" diye şaka yaptı. 

Başbakan Her şey kontrol altında 

ANKARA Milliyet 
AKP Merkez Karar ve Yönetim Kurulu'nun MKYK dünkü toplantısında 'kuş gribi' tartışıldı. 
Tarım Bakanı Mehdi Eker'in MKYK üyelerine son durum hakkında bilgi verdiği toplantının ardından Başbakan Recep Tayyip Erdoğan, basın toplantısı düzenledi. 
Kuş gribi ile ilgili her türlü tedbirin alındığını belirten Erdoğan, "Korku ve paniğe gerek yok. Her şey kontrol altında. Medyanın konuyu abartması bizleri üzüyor" dedi. 
Eker'in bundan sonra fevkalade bir durum olmadıkça açıklama yapmayacağını da vurgulayan Erdoğan, şunları söyledi "Kuş giribinin ortaya çıktığı 9 gün içinde, bir tek vatandaşta hastalıkla ilgili şik yet vakasına rastlanmadı. Toplumdaki hassasiyetin farkındayız." 


İşte o virüs 


AP 

ABD Salgın Hastalıklar Merkezi tarafından yayımlanan bu mikroskop görüntüsünde altın renkli kuş gribi virüsü H5N1, yeşil renkli hücrelerin içinde büyürken görülebiliyor. 


</TEXT>
</DOC>
