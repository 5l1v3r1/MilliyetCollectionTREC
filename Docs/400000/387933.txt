<DOC>
<DOCNO> 387933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko12.html </URL>
<DATE> 2005/10/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Mandalina tezgahlardaki yerini aldı... 
</HEADLINE>
<TEXT>

     Çukurova'da pamuktan sonra ana ürün olarak kabul edilen ve yörenin vazgeçilmezleri arasında yer alan narenciyede sezonun ilk ürünü mandalina, pazarlardaki yerini almaya başladı. 
     Kış aylarının başında narenciye özlemini erkenci ürünlerle gideren tüketiciler, erkenci mandalinayı tezgahlarda bulmaya başlarken, üreticiler sezondan endişeli. 
     Ziraat Mühendisleri Odası Adana Şube Başkanı Ayhan Barut, AA muhabirine yaptığı açıklamada, 800 bin ton narenciye üretimiyle Adana'nın ülke genelindeki toplam üretiminin yüzde 35'den fazlasını karşıladığını ifade etti. 
     Barut, üretimin 400 bin tonunu portakal, 130 bin tonunu limon ve 35 bin tonunu greyfurdun oluşturduğunu belirterek, erkenci cinsinin hasadına başlanan mandalinanın ise yılda 235 bin ton üretildiğini vurguladı. 
     Tezgahlarda 80 YKr fiyatla satışa sunulmaya başlanan erkenci cins mandalina fiyatının geçen yıla oranla daha iyi olduğunu, ancak, üreticinin sıkıntısının devam ettiğini dile getiren Barut, şunları kaydetti 
     ''Türkiye ekonomisi için önemli yere sahip narenciye üretiminde son yıllarda büyük sıkıntılar yaşandı. Özellikle geçen yıl narenciye maliyetinin altında satıldı. Çok sayıda meyve, dalında çürümeye terk edildi. Bu nedenle üreticinin aynı sorunları tekrar yaşamaması için fiyatların en azından maliyeti kurtarması gerekir.'' Barut, şimdiden narenciye ile ilgili önlemler alınması gerektiğini, sorunun giderilmesi için de üretilen narenciyenin en az yarısının ihraç edilmesi gerektiğini söyledi. 
     Teşvik priminin yetersizliği nedeniyle üreticilerin sıkıntı yaşadığını belirten Barut, ''Geçen sezon narenciye için ton başına verilen primin yeterli olmaması, üreticinin zor günler yaşamasına neden oldu. Bu nedenle hükümet, teşvik primini üreticinin de maliyetini düşünerek vermeli'' dedi. 
     Üreticinin de ihracata yönelik çeşitleri yetiştirmesi ve bahçesini buna göre oluşturması için çalışma yapması gerektiğini ifade eden Barut, bunun yanı sıra iç pazar içinde narenciye tüketimini yönlendirecek projelerin yer alması gerektiğini vurguladı. 
     Barut, narenciye üreticilerini büyük sıkıntıya sokan ''Akdeniz Sineği''ni de hatırlatarak, zararlı için piyasada bulunan ilacın yeterli olmadığını, mücadelede AB standartlarına uygun, çevreye ve ürüne zararsız bir modelin geliştirilmesi gerektiğini sözlerine ekledi. 
     
</TEXT>
</DOC>
