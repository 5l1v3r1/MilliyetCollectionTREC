<DOC>
<DOCNO> 386772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur37.html </URL>
<DATE> 2005/10/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İşadamı Jak Kamhi’ye suikast girişimi davasında 2 sanığa müebbet hapis 
</HEADLINE>
<TEXT>

     İşadamı Jak Kamhi’ye 12 yıl önce suikast girişiminde bulunulmasına ilişkin davada 2 sanık müebbet hapis cezasına çarptırıldı. 
     İstanbul 11. Ağır Ceza Mahkemesi’ndeki duruşmada kararını açıklayan Mahkeme Heyeti, sanıklardan Yaşar Polat ile Kamil Aşkın’ı müebbet hapis cezasına çarptırdı. 
     İşadamı Jak Kamhi’ye 12 yıl önce suikast girişiminde bulunulmasına ilişkin 2 sanığın müebbet ağır hapis cezasına çarptırıldığı davanın yakalanamayan sanığının dosyası ayrıldı. 
     İstanbul 11. Ağır Ceza Mahkemesi’ndeki duruşmaya, tutuklu sanıklar Yaşar Polat ile Kamil Aşkın getirildi. Davanın gıyabi tutuklu sanığı Ayhan Sağın ise yakalanamadığı için duruşmada hazır edilemedi. 
     Duruşmada son sözleri sorulan sanıklardan Yaşar Polat, şöyle konuştu 
     "Beni kamuoyunda öyle tanıttılar ki Türkiye’den kaçmak zorunda kaldım. Geçmişimin her karesini devlet biliyor. Anayasa’yı değiştirmeye çalıştığım iddiası söz konusu olamaz. Oğlum şu an çatışma bölgesinde çavuş. Ben, ülkesini seven, ülkesi için hayatını tehlikeye atmış birisiyim. Bunu devlet de biliyor." Sanık Kamil Aşkın ise "Örgütün kurulduğu iddia edilen zamanda ben askerdeydim. Jak Kamhi’ye suikast girişimi olayında kesinlikle yer almadım. Bu tür olaylara karşıyım. 1 yıldır tutukluyum. Tahliyemi talep ediyorum" dedi. 
     Davayı karara bağlayan Mahkeme Heyeti, firari sanık Ayhan Sağın hakkındaki dosyayı ayırdı. 
     Mahkeme, sanıklar Yaşar Polat ve Kamil Aşkın’ı "Cebir ve şiddet kullanarak Türkiye Cumhuriyeti Anayasası’nın öngördüğü düzeni ortadan kaldırarak yerine teokratik düzene dayalı, İslam hukukunun uygulandığı bir devlet kurmaya teşebbüs etme" suçundan, TCK’nın 309. maddesi uyarınca önce ağırlaştırılmış müebbet hapis cezasına çarptırdı. 
     Mahkeme, duruşmalardaki iyi hallerini göz önünde bulundurarak, sanıklar hakkındaki cezaları müebbet hapse çevirdi. 
     Davanın daha önceki bir celsesinde esas hakkındaki görüşünü açıklayan İstanbul Cumhuriyet Savcısı Adnan Babadağ, sanıkların 1988 yılında Üsküdar’da bir araya gelerek, İslami esaslara göre yönetilecek olan bir devlet yapısı geliştirmeyi amaçlayan İslami Hareket Süreci adlı silahlı terör örgütünü kurduklarını belirtmişti. 
     Aynı dava kapsamında yargılanarak daha önce müebbet ağır hapis cezasına çarptırılan Can Özbilen, Osman Erdemir ve Ali Rıza Bayramçavuş ile bu davada yargılanan Yaşar Polat, Kamil Aşkın ve Ayhan Sağın’ın, işadamı Jak Kamhi’ye suikast düzenlemeyi planladıklarını ifade eden Savcı Babadağ, 28 Ocak 1993 tarihinde Beylerbeyi’nde aracına otomatik silahlarla ateş açılan Kamhi’nin, olaydan yara almadan kurtulduğunu söylemişti. 
     Savcı Babadağ, sanıklar Yaşar Polat ve Kamil Aşkın’ın, eski TCK’nın 146 1. maddesi uyarınca "anayasal düzeni silah zoruyla değiştirmeye teşebbüs etmek" suçundan müebbet ağır hapse çarptırılmalarını, aynı suçtan hakkında dava açılan, ancak bugüne kadar yakalanamayan Ayhan Sağın’ın dosyasının ise ayrılmasını istemişti. 
     
</TEXT>
</DOC>
