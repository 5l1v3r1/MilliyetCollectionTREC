<DOC>
<DOCNO> 390716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo14.html </URL>
<DATE> 2005/10/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Beşiktaş Tigana'yı bekliyor... 
</HEADLINE>
<TEXT>

     Beşiktaş Kulübü'nün prensip anlaşmasına vardığı Fransız teknik direktör Jean Tigana'nın yarın İstanbul'a geleceği açıklandı. 
     Teknik direktör arayışları için bir süredir kulüp başkanı Yıldırım Demirören ile birlikte yurt dışında bulunan genel sekreter Kenan Öner, prensipte anlaştıkları Fransız teknik adam Jean Tigana'nın yarın İstanbul'a geleceğini söyledi. 
     Başkan Demirören ile genel sekreter Öner, akşam üzeri yurt dışından döndü. Demirören, Atatürk Havalimanı'nda basın mensuplarının sorularını yanıtlamazken, Öner, yaptığı açıklamada, zamanlama açısından iyi bir teknik direktör ile anlaştıklarını vurgulayarak, ''Fransız ekolünden gelen bir teknik adamla anlaştık. Tigana yarın 3 yardımcısıyla birlikte İstanbul'a gelecek. İnşallah 31 Ekim Pazartesi günü de kendisiyle sözleşme imzalarız'' diye konuştu. 
     Kenan Öner, Tigana'nın takım çalıştırmadığı ve bu yönde yapılan eleştirilerle ilgili soruyu ise ''Olur mu öyle şey Tigana'nın Monaco ve Fulham'da başarıları belli. Futbolcu olarak kariyeri belli. Bir gerçeği kabul etmemiz lazım Tigana, Fransız ekolünden geliyor. Kendisi Beşiktaş ve Türk futboluna faydalı olacak biri'' diye yanıtladı. 
     
</TEXT>
</DOC>
