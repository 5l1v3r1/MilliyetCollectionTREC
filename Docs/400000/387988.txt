<DOC>
<DOCNO> 387988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy16.html </URL>
<DATE> 2005/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Dışişleri Rumlar, Kıbrıs'ta çözüm zeminini BM'den AB'ye çekme çalışıyor 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin, Kıbrıs Rum Yönetimi’nin tek taraflı başlattığı Nikiforos tatbikatıyla ilgili bir değerlendirme yapacağını belirterek, "Bu konuda atacağımız adımları, önümüzdeki gönlerde hep birlikte göreceğiz" dedi. 
     Tan, haftalık basın toplantısında bir soru üzerine, Türkiye’nin Rum yönetiminin başlattığı tatbikatı endişeyle izlemekte olduğunu ifade ederek, şunları söyledi 
     "Elbetteki bu, bölgedeki istikrara ve bizim sükunet ve işbirliği çabalarımıza katkıda bulunmamaktadır. Yakından takip edeceğiz ve değerlendirmelerimizi de yapacağız. Önümüzdeki günlerde de bu konuda atacağımız adımları hep birlikte göreceğiz." Namık Tan, "Benzer biçimde Toros tatbikatının yapılmasının gündemde olup olmadığının" sorulması üzerine, bu konuda öncelikle askeri makamların yetkili olduğunu ifade ederek, alınacak önlemlerin yapılan değerlendirmeler neticesinde görülebileceğini yineledi. 
     Sözcü Tan, "Rum kesiminin Kıbrıs meselesinin çözümü için AB içinde bir uzmanlar grubu kurulması önerisinin nasıl değerlendirildiğinin" sorulması üzerine de şunları kaydetti 
     "Rum tezlerinin uluslararası planda pazarlanması amacıyla hazırlattırıldığı anlaşılan bu çalışma, bizim açımızdan hiçbir değer taşımamaktadır. Rum yönetiminin son dönemde Kıbrıs sorununun zeminini BM’den AB’ye çekme çabası içinde olduğunu biliyoruz. Bu tür çalışmalar da esasen uluslararası camianın zihnini karıştırmaktadır. Rum yönetimi bu tür girişimlere vakit ayıracağına, BM Genel Sekreteri’nin Kofi Annan beklentilerini karşılama yoluna gitmeli ve Sayın Annan’ın çağrılarına kulak vermelidir. 
     Kıbrıs sorununa BM zemininde, yerleşmiş BM parametreleri kapsamında ve BM genel sekreterinin iyi niyet misyonu çerçevesinde bir çözüm bulunması gerekmektedir. Bu, ancak tarafların çözüm için iradesi varsa gerçekleşebilir. Ancak maalesef Rum yönetiminde bu siyasi irade şu an için mevcut değildir." 
     
     İZOLASYONUN KALDIRILMASINA İLİŞKİN TÜZÜKLER 
     Dışişleri Bakanlığı Sözcüsü Tan, bir gazetecinin, "AB Komisyonu’nun Kıbrıs Türklerine yönelik izolasyonun kaldırılmasına ilişkin Mali Yardım ve Doğrudan Ticaret Tüzüklerine" ilişkin sorusu üzerine de Türkiye’nin bu konudaki tutumunun ayrıntılarıyla bilindiğini ve bu tutumda bir değişiklik olmadığını söyledi. 
     Tan, "AB, bu tüzüklerin çıkarılmaması halinde öncelikle KKTC nezdinde daha sonra da Türk halkı ve Türkiye nezdinde güvenilirliğini zedeleyecektir" dedi. 
     Konunun izlenmesi ve sonuçlandırılmasının AB’nin önde gelen sorumluluklarından birisi olduğunu ifade eden Tan, Türkiye’nin bu konuyu izlediğini, her vesileyle her düzeyde ve her platformda öncelikle AB nezdindeki muhataplarına dile getirdiğini söyledi. 
     
</TEXT>
</DOC>
