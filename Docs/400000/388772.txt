<DOC>
<DOCNO> 388772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun10.html </URL>
<DATE> 2005/10/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hindistan'da şiddetli yağışlar 10 can aldı... 
</HEADLINE>
<TEXT>

     Hindistan'da şiddetli yağışlar, 10 kişinin ölümüne sebep oldu. 
     Yetkililer, ülkenin doğusunda 10 kişinin duvar çökmesi ya da elektrik çarpması nedeniyle öldüğünü, 50 bin kadar kişinin de seller yüzünden mahsur kaldığını söylediler. 
     Kurtarma görevlileri, Sunderbans bölgesinde yaşayan yüz binlerce kişinin durumunun, bölgedeki iki nehrin taşmak üzere olması nedeniyle kötüleşeceği uyarısında bulundular. 
     Yağışların Kalküta kentinde de yaşamı olumsuz etkilediği, kanalizasyon sisteminin yetersiz kalması nedeniyle suların bastığı kentte araçların sularda yüzdüğü, birçok dükkan ve işyerinin kapandığı, bazı yerlerde insanların tekneleri kullandığı bildirildi. 
     Muson yağmurlarının etkili olduğu Haziran-Eylül döneminde seller, ülkenin batısındaki Gucarat ve Maharashtra eyaletleriyle kuzeydoğudaki Assam eyaletinde hayatı olumsuz etkilemiş, bu dönemde ülkenin batısında seller ve toprak kaymalarında 1000'den fazla kişi ölmüştü. 
     
</TEXT>
</DOC>
