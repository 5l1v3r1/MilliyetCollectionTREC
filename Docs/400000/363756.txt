<DOC>
<DOCNO> 363756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/ekonomi/eko03.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks, zirvede yataya girebilir 
</HEADLINE>
<TEXT>


Önümüzdeki hafta senet bazında hareketlerle zirvede yataya girebilecek olan endekste, hareket bölgesi 28.500 - 29.400 puan aralığı olabilir 

Zeynep Candan Aktaş 

Haftanın ikinci yarısını alıcılı geçiren İMKB - 100 Endeksi, yeni bir tarihi zirveyi test etti. 29.418 puan hem bu haftanın hem de endeks tarihinin zirvesi oldu. 29.188'den gerçekleşen kapanış ise bir tarihi rekor. Haftalık bazda 2.68'lik bir getiri sağlayan endekste haftanın en düşüğü 28.236 puan olarak gerçekleşti. Hiç kuşkusuz Londra'da ikinci kez meydana gelen saldırılar ve Çin'in parasını yuan dolar karşısında yüzde 2.1 oranında revalüe etmesi, yani değerlendirmesi haftanın en önemli olaylarıydı. Bu, Çin'in Avrupa ve Amerikadan gelen baskılara daha fazla dayanamadığı şeklinde yorumlandı. Dolaylı olarak Türkiye'nin de bu olaydan az da olsa olumlu etkileneceği ve ihracatta Çin mallarına karşı bir avantaj sağlayacağı ifade ediliyor. Cuma günü Cumhurbaşkanının Bankacılık Yasa Tasarısı'nı veto etmesi ise İMF ile imzalanan Standbay düzenlemesinin ön koşulu olan bu yasanın yeniden görüşülmek üzere meclisin olağanüstü toplanıp toplanmayacağına dair sorulara neden oldu. Ayrıca Merkez Bankası dolara alım yönünde müdahale ederek doların TL karşısında değerlenmesini sağladı. Önümüzdeki hafta pazartesi Erdemir için ön yeterlilik kriterlerini karşılayan şirketlerin bilgi odası süreci başlayacak. Cuma günü de Tüpraş'ın bilgi odası süreci sona erecek. Erdemir ve Tüpraş'ta toplam 13'er şirket ön yeterlilik kriterlerini karşılamıştı. Teknik analiz açısından endekse baktığımızda kısa vadede 29.400'lerin zirve olabileceği ve aşağı bir hareketten daha çok yatay bir düzeltme içine girebileceği görülüyor. Endeksin senet bazında hareketlerle 28.500-29.400 aralığında dalgalanması beklenebilir. Kısa vadeli göstergeler aşırı alım bölgelerinden satış sinyalleri üreterek düzeltme olasılığını güçlendirirken hacim, önümüzdeki haftanın seyrinde belirleyici olacaktır. 


</TEXT>
</DOC>
