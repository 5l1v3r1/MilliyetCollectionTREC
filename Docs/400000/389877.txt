<DOC>
<DOCNO> 389877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo22.html </URL>
<DATE> 2005/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mesut Bakkal Galatasaray iyi futbol oynuyor ancak biz de iyiyiz... 
</HEADLINE>
<TEXT>

     Gençlerbirliği Teknik Direktörü Mesut Bakkal, ''Vestel Manisaspor maçı kazanmamız gereken bir maçtı, kazandık'' dedi. 
     Bakkal, kulüp tesislerinde düzenlediği haftalık basın toplantısında, Vestel Manisaspor maçına giderken maçın öneminin bilincinde olduklarını belirterek, ''Kazandığımız zaman neleri kazanacağımızı biliyorduk. Bizim için çok önemli bir maçtı. Oyun disiplininden ve oyundan kopmadan gol yollarında da istediğimiz başarıyı elde ederek maçtan galip ayrıldık. Kazandıkça daha iyi olacağımızı biliyorum ve çalışmalarımızı da bu doğrultuda sürdürüyoruz'' diye konuştu. 
     Mesut Bakkal, hafta sonu yapacakları Galatasaray maçıyla ilgili olarak da şunları söyledi 
     ''Galatasaray, ligin en iyi futbol oynayan ekiplerinden biri. Biz de genç bir ekibiz. Başarıya aç ve kazanma hırsı çok yüksek olan bir takımız. Futbolcularım, bu maçı kazandıkları zaman nelere ulaşabileceklerinin bilincindeler. Zaten biz kiminle oynarsak oynayalım defans yapan bir takım değiliz. Oyunu güzelleştirmek için cesaretli, yürekli, atak oynayan bir ekibiz. Bu nedenle Galatasaray maçının izleyiciler ve her 2 takım açısından da kalitesi çok yüksek bir maç olacağını söylüyorum.'' 
     
     BÜLENT KORKMAZ VE HASAN ÇETİNKAYA FUTBOLCU ARAYIŞINDA 
     Teknik direktör Bakkal, yardımcı antrenör Bülent Korkmaz'ın Hollanda ve Belçika'da, genel menajer Hasan Çetinkaya'nın da Hırvatistan'da bazı sporcuları izlemeye gittiğini ifade ederek, ''Bu arayışlarımız her takımın yaptığı gibi net ve nokta atışı yapmak için bir hazırlık niteliği taşıyor. Bu transferi bu sezonun sonunda da yapabiliriz, devre arasında da yapabiliriz. Amacımız Gençlerbirliği'ni daha iyi futbol oynayan daha iyi yerlere taşıyacak kaliteli bir takım haline getirmek. Takımımın oyunundan önce ben zevk alacağım ki izleyenler de zevk alsın. Bu nedenle takımda gol atan futbolcu sayısını artırmayı istiyorum. Çalışmalarımız da şimdiden başladı'' diye konuştu. 
     Isaac ve Uğur'un hafif sakatlıkları bulunduğunu bildiren Bakkal, buna rağmen her 2 futbolcunun da Galatasaray maçında forma giyebileceğini söyledi. 
     
</TEXT>
</DOC>
