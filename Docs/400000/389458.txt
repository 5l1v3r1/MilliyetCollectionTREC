<DOC>
<DOCNO> 389458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun33.html </URL>
<DATE> 2005/10/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CNN Irak'taki ABD kayıplarının sayısı 2 bin 
</HEADLINE>
<TEXT>

     Irak'ta ölen Amerikan askerlerinin sayısı 2 bine yükseldi. 
     Amerikan CNN televizyonu, Savunma Bakanlığı Pentagon kaynaklarına dayandırdığı haberinde, iki askerin daha ölmesiyle Irak'ta 2003 Mart ayından bu yana ölen asker sayısının 2 bine yükseldiğini ve psikolojik eşiğin aşıldığını haber verdi. 
     CNN, yaralanan askerlerin sayısını da 15 bin 200 olarak verdi. 
     Pentagon'un resmi internet sitesinde ise ölen askerlerin sayısı 1991 olarak veriliyor. 
     Ajanslar ise ölen asker sayısının 1999 olduğunu bildirmişti. 
     
     VİETNAM VE KORE 
     Bu arada, ABD'nin Irak'taki kayıplarının, Kore ve Vietnam'dakilere göre çok az olduğuna dikkat çekiliyor. 
     Savaşın en yoğun olduğu dönemde Irak'a 255 bin asker yığan ABD'nin, bugün Irak topraklarında 130 bin askeri bulunuyor. 
     Kıyaslama yapmak gerekirse, Amerikan ordusu, Kore savaşında 25 Haziran 1950 ile 27 Temmuz 19 arasında 36 binden fazla kayıp verdi. Bölgeye gönderilen 300 bin askerin 8 bini kayboldu. 
     Vietnam savaşında ise 1963 ile 1973 yılları arasında 58 binden fazla kayıp verildi. 1800 asker kayboldu. Savaşa, 1969'da katılan Amerikan askerlerinin sayısı 540 bin idi. 
     1941 ile 1945 arasında da, 400 binden fazla Amerikan askeri Avrupa, Afrika ve Pasifik cephelerinde hayatını kaybetti. 
     Amerikalılar için en kanlı savaş, 1861-1865 yılları arasındaki iç savaş oldu. O yıllarda 600 bin Amerikalı öldü. 
     
     SHEEHAN'DAN YENİ EYLEM 
     Öte yandan, ABD kamuoyu için ''kilometre taşlarından biri'' anlamına gelen Irak'ta 2000. asker kaybından sonra, Irak'ta oğlunu kaybettikten sonra yaptığı eylemlerle ABD'deki savaş karşıtı hareketin lideri haline gelen Cindy Sheehan'ın, başkent Washington'a giderek, kendisini Beyaz Saray'ın demir parmaklıklarına bağlaması bekleniyor. 
     Sheehan, kısa bir süre önce yaptığı açıklamada, Washington'a giderek, Beyaz Saray önünde bir konuşma yaptıktan sonra kendisini demir parmaklığa bağlayacağını ve yetkililer Amerikan askerlerinin ülkeye dönmelerine onay verinceye dek buradan ayrılmayacağını söyledi. 
     Cindy Sheehan, ''Ve muhtemelen tutuklanacağım, çıkınca yine geri dönüp aynı şeyi yapacağım. İlki öldüğünden beri benim için herbiri trajik, herbirinin ölümü lüzumsuz ve gereksiz. Oğlum öldüğünde kayıp sayısı 615 idi. Barış için bu kadar uğraşı verdim'' diye konuştu. 
     
</TEXT>
</DOC>
