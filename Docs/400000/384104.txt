<DOC>
<DOCNO> 384104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/guclu.html </URL>
<DATE> 2005/10/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eskişehir dünya kenti olmuş 
</HEADLINE>
<TEXT>


Eskişehir minik bir üniversite kentiydi. Oysa şimdi üniversitelerinden organize sanayilerine, kentsel altyapıdan sosyal dokuya kadar hemen her konuda sadece kendini değil, Türkiye'yi aşan bir yapılanma içerisine girmiş. 
Anadolu Üniversitesi öğrenci ve öğretim üyesi olmanın en keyifle yaşandığı üniversitelerin başında geliyor. Bu yüzdendir ki, mezunlar ya hoca ya da çalışan olarak kentte kalmanın yollarını arıyorlar. 
Öğrencilerin "Aman okul bitse de bir an önce kurtulsak bu kentten", dedikleri bir yer değil. Yılmaz Büyükerşen'in belediye başkanı olmasından sonra üniversitedeki hava kente de yansımış. Engin Ataç üniversiteyi, Büyükerşen de kenti uçurmuş. Eskişehir'e her gittiğimde yeni bir şeyle karşılaşmam herhalde bu yüzden. 

Kalite arayışı 
Eskişehir'in her şeyi iyi güzel de geliş gidişi tam bir felaket. Trenle çok zaman kaybı oluyor. Hava ulaşımı ise yok. Tek seçeneğiniz var, o da karayolu. Ama Doğu'nun yolları bile daha iyi. Binlerce kamyon ve çoğu yerde tek şeride düşen anormal bir yol. Antalya'dan İstanbul'a sebze, meyve taşıyan kamyonlarla bölgedeki fabrikalardan seramik ve sanayi ürünleri taşıyan TIR'ların arkasında sabır testinden geçiyorsunuz. 
Kalder'in Eskişehir şubesince düzenlenen kalite sempozyumunda eğitimde kalite masaya yatırıldı. Kalite standardını yükselten ve bunu kalıcı kılanlara ödüller verildi. Eğitim kurumları arasında geleneksel hale getirilen bu kalite yarışı da Eskişehir'i farklı kılan unsurlardan biri. 

Ataç veda turunda 
Orhan Oğuz'un kurduğu, Büyükerşen'in markalaştırdığı Engin Ataç'ın ise çağdaş bir vizyon kazandırdığı Anadolu Üniversitesi'nde yakında rektörlük seçimi var. Üç ay sonra ikinci dönemini tamamlayıp rektörlüğe veda edecek olan Ataç'ın koltuğuna şimdilik sadece rektör yardımcısı Fevzi Sürmeli aday. Başkaları çıkar mı Bekleyip göreceğiz. Oysa Marmara'da dokuz ay sonraki seçimler için şimdiden altı aday söz konusu. 
Anadolu Üniversitesi'nde yeni rektörün işi hem çok zor hem de çok kolay. Zor çünkü daha önceki rektörlerin hemen hepsi büyük işler yapıp derin izler bıraktı. Kolay çünkü her şeyiyle altyapısı tamamlanmış bir üniversite devralacak. 
Hocalarla öğrencilerin yeni rektörden beklentileri mevcut düzenin devamı yönünde. Ama ben daha fazlasını istiyorum. Bunun da takipçisi olacağım. 
AÜ, Türk üniversiteleri içinde dünya klasmanında yer alacak 8-10 üniversiteden biri. İşte bu yüzden süratle dışa açılması gerekiyor. Önce uluslararası akreditasyon, ardından da öğrenci değişim programları çerçevesinde binlerce yabancı öğrenci. Zor mu Sanmıyorum. Eğer yeni rektör önceki rektörlerin altında ezilmek istemiyorsa ve onlar gibi kalıcı olmak niyetindeyse bunu başarmak zorunda. Ha, bir de kampus içerisindeki araç trafiğini yasaklamalı. Hocalar, bir maaş da döner sermayeden aldıkları için çoğu arabalı. Sakin ve donanımlı bir üniversite olduğundan paralı öğrenci de bir hayli fazla. Durum böyle olunca da sanki üniversite kampusunda değil Bağdat Caddesi'ndeyim hissine kapılıyorsunuz. 
Konya'da olduğu gibi üniversite kapısına kadar gelen raylı sistem, üniversite içinde kurulacak kapalı bir ringle donatılmalı ve kampus otoparklar dışında araç trafiğine yasaklanmalıdır. 
Herhangi bir rektör adayı bu vaatle ortaya çıksa, kesin seçimi kaybeder. Ama bu kısıtlama ve yabancı öğrenciler üniversiteye ve kente yeni bir hava katacaktır. 
Özetin özeti Üniversiteleri tu kaka ilan siyasiler buralara mutlaka gitmeli. Ayrıca teknoparkları da gezmeli. Gurur verici gelişmelerle karşılaşacaklardır. YÖK ve üniversiteler de hükümetle didişmeyi bir kenara bırakmalıdır. Yoksa, AB müzakerelerinin daha ilkinde tökezleyebiliriz. 



</TEXT>
</DOC>
