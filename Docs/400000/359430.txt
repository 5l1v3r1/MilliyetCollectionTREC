<DOC>
<DOCNO> 359430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur16.html </URL>
<DATE> 2005/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gürültüden şikayeçi oldular, saldırıya uğradılar 
</HEADLINE>
<TEXT>

     Yaşar ANTER DHA 

      TURİZMİN cennet köşelerinden Güllük'teki turistik bir restoranda akşam yemeği yiyen müşteriler, yan tarafta çalışan iş makinesinin sürekli gürültü çıkarması üzerine şikayette bulununca, saldırıya uğradı. Müşterilerden bazıları yemeklerini yarıda kesip restoranı terkederken, restoranda yaşanan arbedenin ardından saldırganlar tekneye binip kaçtı. Jandarma olayla ilgili soruşturma başlattı. 
     Olay Milas’a bağlı Güllük Beldesi Limanı'ndaki turistik Kırçın Restoran'da dün akşam meydana geldi. Yerli ve yabancı turistlerin akşam yemeği yediği sırada, beş yıldızlı otellerin ve turistik tesislerin de bulunduğu limanda, iş makinesinin çıkardığı gürültüler duyulmaya başlandı. Gürültünün AKP'li Belediye Meclis Üyesi Mustafa Tanyeli’ye ait Mustafa Reis isimli balıkçı teknesinde çalışan işçilerin, balık çiftliklerinden getirdikleri konteynerleri kamyonlara yüklemeleri sırasında çıktığı anlaşıldı. 
     Kırçın Restoran'ın işletmecisi Osman Kırçın, akşam yemeği yiyen yerli ve yabancı turistlerin, gürültüden rahatsız olduklarını söylemeleri üzerine, işçilerle, iş makinesi operatörünü uyardı. Ancak gürültünün devam etmesi üzerine müşterilerden bazıları yemeklerini yarıda keserek restoranı terketti. Restoran İşletmecisi Osman Kırçın, bu kez jandarmayı arayarak durumu bildirdi. Milas ve Güllük Jandarma Komutanlıkları'nın, kendilerini telefonla arayıp gürültüye son vermelerini istemelerine sinirlenen Belediye Meclis Üyesi AKP'li Mustafa Tanyeli’nin oğulları Cüneyt Tanyeli ve Ahmet Tanyeli ile iş makinesi operatörü ile işçiler restoranı bastı. Baba Mustafa Tanyeli ise olaya seyirci kaldı. 
     Baskın sırasında restoran işletmecisi ve bazı müşterileri tartaklanırken olayı görüntülemeye çalışan DHA muhabiri de saldırıdan nasibini aldı. Tanyeli ve adamları, daha sonra teknelerine binerek uzaklaştı. 
     Güllük Sahil Güvenlik Komutanlığı’na 30 metre, belediye zabıtasına ise sadece 100 metre uzakta meydana gelen olayın ardından, jandarma, işyeri sahibi ve müşterilerin şikayeti üzerine kaçan saldırganları aramaya başladı. 
     
     DAHA ÖNCE DE SALDIRI OLMUŞ 
     Öte yandan, Güllük’teki beş yıldızlı Corintha Otel’in Genel Müdürü Gün Ufuk, daha önce de aynı nedenden ötürü kendisinin de üç kez saldırıya uğradığını açıkladı. Gün Ufuk, Muğla Valiliği'nin yayınladığı genelgeye göre turistik bölgelerde gürültüye izin verilmiyor. Ancak burada yasaları ciddiye alan yok. Beş yıldızlı otele getirdiğimiz turistlerin acentelerinden sık sık gürültü kirliliği nedeniyle uyarı alıyoruz. Çok yakında gürültü nedeniyle turistik tesisler tazminat ödemek zorunda kalırsa bunun sorumlusu kim olacak '' diye sordu. 
     
     EŞKİYALIK 
     Güllük Belediyesi’nin AKP’li Belediye Başkanı Mehmet Yavuz Demir ise özellikle yaz aylarında, gürültüden kaynaklanan sorunlarla sık sık karşılaştıklarını açıkladı. Başkan Demir şöyle devam etti 
     Gürültünün, turizme büyük zararı dokunuyor. Ancak limandaki yükleme ve boşaltma yeri balıkçıların kurduğu kooperatife ait. Bu nedenle biz müdahale edemiyoruz. Günün her saati yapılan yüklemeler sırasında çıkan gürültüler binbir güçlükle getirdiğimiz turisti kaçırıyor. Birçok acente bu rezaletin önlenmemesi durumunda beldeye turist getirmeyeceklerini belirtiyor. Durumu daha önce de sayın valimize bildirip, önlem alınmasını istedik. Yapılan saldırı tam bir eşkiyalık. Hem gürültü yapıp turisti kaçıracaksın, hem de restoran basacaksın. Turizm bu görüntüleri kaldırmaz.'' 
     
</TEXT>
</DOC>
