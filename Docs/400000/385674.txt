<DOC>
<DOCNO> 385674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo07.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya'ya nam saldık' 
</HEADLINE>
<TEXT>


Peru'dan Dünya 4.'sü olarak dönen 17 Yaşaltı Milli Takımımız'ın Teknik Direktörü Abdullah Avcı, "Şampiyon olamadık ama futbolumuzla gönülleri fethettik. Bu oyuncular önümüzdeki 15 yıla damga vuracak. Nuri Şahin örneği ortada. Onlara sahip çıkmalıyız" dedi 

LEVENT KALKAN 


Peru'da 16 Eylül - 2 Ekim tarihleri arasında düzenlenen 17 Yaşaltı Dünya Şampiyonası'na damgasını vuran, oynadığı müthiş futbolla alkışları toplayan Ay - Yıldızlı ekibin hocası Abdullah Avcı, övgüyü hak ettiklerini söyledi. Milliyet'e konuşan başarılı teknik adam, şampiyonluk parolasıyla gittikleri Peru'dan, dördüncü olarak dönmelerine rağmen bütün Dünya'dan alkış aldıklarını vurguladı. Türk yıldızlarının şampiyonada vitrine çıktığını belirten Avcı, "Peru'ya gitmeden önce hedefimizi şampiyonluk olarak belirlemiştik. Buna ulaşamadık ama diğer hedefleri 12'den vurduk, gönülleri fethettik. Nuri Şahin, Caner Erkin ve Tevfik Köse mükemmel performanslar sergiledi. Nuri'nin A Milli Takım'a çağrılması doğru işler yaptığımızın kanıtı oldu" diye konuştu. 

Kulüplere açık mesaj 
Abdullah Avcı, geçen mayıs ayında Avrupa Şampiyonu olan bu kadronun, Türk futbolunun geleceğine damga vuracağını ifade ederek, kulüplerden genç yıldızlara sahip çıkmalarını istedi. Bütün futbolcularına kefil olduğunu söyleyen Avcı, "Kulüpler ve teknik adamlar bu oyunculara forma şansı vermeli. Onlar kalitelerini bütün Dünya'ya gösterdiler. Eğer Nuri Şahin gibi, A takımlarda oynama fırsatı bulurlarsa Türk futbolunun sigortası olup, önümüzdeki 10-15 yılda, Avrupa ve Dünya şampiyonalarında Türkiye'ye büyük zaferler yaşatırlar" ifadesini kullandı. 

'Uzasaydı kazanırdık' 
Başarılı hoca, Peru'da Brezilya ile oynadıkları, uzun yıllar unutulmayacak yarı final karşılaşması için çarpıcı yorumlar yaptı. Maçta ilk yarının adeta kabus gibi geçtiğini dile getiren Abdullah Avcı, "Daha yerimize bile oturmamıştık ki 14. saniyede gol yedik. Beraberlik için bastırırken skor 2-0 oldu. Yardımcım Hami Mandıralı'ya, 'İlk devreyi bu skorla ve 11 kişi bitirmeliyiz' derken 3. gol geldi ve kaptan Erkan kırmızı kart gördü. Kısacası bir teknik adamın başına gelebilecek en kötü şeyleri yaşadım. Devre arasında iki değişiklik yapıp, maçı çevirmek için yüklendik. Yaptığımız şey futbol adına intihardı ama müthiş oynamaya başladık. Üst üste gollerle skoru 3-3 getirdik. 87'de Tevfik'in kaçırdığı net pozisyon gol olsaydı zafere ulaşırdık fakat 90'da yediğimiz mucizeyi engelledi. İddia ediyorum maç uzatmaya gitseydi, 25 bin Perulu taraftarın da desteğiyle finale çıkan taraf biz olurduk" dedi. 
Türkiye'ye nefesleri kesen maç boyunca müthiş bir destek veren Perulu seyircilerin bitiş düdüğü ardından Ay - Yıldızlı futbolcuları ayakta alkışladığını vurgulayan Abdullah hoca, "Sahada inanılmaz görüntüler yaşandı. Kaybeden bir takımın bu kadar büyük sevgi ve saygı görmesi sık rastlanan bir durum değildir" diyerek müthiş duygular yaşadıklarını söyledi. 

Nuri'ye hiç şaşırmadım 

Futbol Federasyonu Başkanı Levent Bıçakcı ve yöneticilerle birlikte Peru'ya gelerek bize destek veren Fatih Terim'in, Nuri Şahin'i, A Milli Takım kadrosuna çağırması benim için sürpriz olmadı. Açıkcası bunu bekliyordum ve Fatih hoca, Hollanda maçı sabahı Nuri'yi aday kadroya çağıracağını bana söylemişti. Nuri Şahin, mükemmel yeteneklere sahip, çok özel bir futbolcu. Sadece Türkiye değil, Dünya futbolu için büyük bir kazanç. Milli Takım forması altında önemli başarılara imza atacağına inanıyorum. Almanya'ya attığı gol beni çok mutlu etti. Kendi çocuğum gol atmış kadar sevindim. Nuri Şahin rüzg rı arkasına aldı, gidiyor. İnşallah hem milli takım hem de kulüp bazında bunun devamını da getirir. 

Turnuva davetleri var 

Peru'daki Dünya Şampiyonası finalleri ardından Meksika ve Avustralya'dan özel turnuva davetleri aldık. Meksika'da yapılması planlanan turnuvaya 24 seçkin ülkenin katılacağını bildirdiler. Bu turnuvaya 1987 ve 1988 doğumlu olan futbolcularla katılmayı düşünüyoruz. Bu futbolculara maç tecrübesi kazandırıp, yeni genç yetenekleri Türk futboluna kazandırmak istiyoruz. 

Bayrak alıp dağıttık 

Peru halkının, Dünya Şampiyonası boyunca Türk Milli Takımı'na gösterdiği sevginin en önemli sebeplerinden biri de bizim onlara karşı olan sıcak tavrımızdı. İdmanlarımıza geldiler, otellerin kapılarında beklediler ve bunun karşılığında bizim oyuncularımızdan daima yakınlık gördüler. Bu yakınlık medyaya da yansıdı ve kendi takımları gibi bizi de desteklediler. Biz de desteği artırmak için Peru bayrakları satın alarak, beraberimizde götürdüğümüz Türk bayraklarıyla birlikte, Perulu futbolseverlere dağıttık. Tribünlerde ortaya çıkan güzel görüntülerin sebebi buydu. Hatta bir gün antrenman dönüşü yanlarında çocukları da olan Perulu bir çift benden tişört istedi. Terli olmasına rağmen çıkarıp, tişörtümü uzattım, çok mutlu oldular. 


</TEXT>
</DOC>
