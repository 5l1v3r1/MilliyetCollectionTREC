<DOC>
<DOCNO> 375956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/spo07.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır Roman 
</HEADLINE>
<TEXT>


Roman Abramovich İmparatorluğu'nun sınırları büyüyor. İngiliz Daily Mail Gazetesi'nin, Rus işadamının ortaklığını belgelerle ortaya koyduğu MSI şirketi şimdi de West Ham'a talip oldu. Bu durumun büyük tehdit oluşturduğunun farkına varan FIFA ve UEFA harekete geçti 

HABER YORUM KAAN BORA 


Roman Abramovich'in futbol dünyasına girişi pek bir sansasyonel olmuştu. Rus dolar milyarderi, Chelsea'yi satın aldıktan sonra müthiş transferlerle kadroyu güçlendirmek için su gibi para akıttı ve bir anda futbol kamuoyunun gündemine oturdu. Ardından Abramovich'in sahibi olduğu Sibneft petrol firmasının CSKA Moskova'ya sponsor olması kafaları karıştırdı. Yine Abramovich'in yakın ilişkisi ve sahibi olduğu iddia edilen ama bir türlü ispatlanamayan MSI Media Sport Invesment adlı şirketin Brezilya'nın Corinthians takımının hisselerini alması ortalığı iyice bulandırdı. Hatta bir Brezilya takımının Avrupa'nın devlerinin peşinde koştuğu Carlos Tevez gibi bir yıldızı 20 milyon dolara satın alması "Nereden geliyor bu değirmenin suyu" sorusunu akla getirdi. 
Ve şimdi MSI, İngiltere Premier Ligi ekiplerinden West Ham United'a talip oldu. İngiliz Daily Mail Gazetesi, MSI ile Chelsea kulübünün ortaklığını belgelerle ortaya koydu. Haberde Chelsea ve MSI yöneticilerinin Londra'da aynı adresteki şirkete kayıtlı oldukları detaylarıyla yazıldı. İki taraf da bu iddiaları yalanladı. Ayrıca Abramovich'in yakın arkadaşı Britanya doğumlu İranlı Kia Joorabchian'ın başkanlığını yaptığı MSI'ın Londra ekibini satın almasının 'Roman İmparatorluğu'nun giderek büyümesi anlamına geldiği ve bu durumun başta FIFA ile UEFA olmak üzere futbol dünyası için büyük bir tehdit oluşturduğu ifade edildi. 

Berezovsky ve Patarkatsishvili 
Abramovich ve Joorabchian'in ortak ilişkide oldukları bir kişi de Avrupa futbol piyasasının İsrailli ünlü simsarı Pini Zahavi... Abramovich'in Chelsea'yi satın almasına aracı olan Zahavi şimdi de MSI'ın West Ham United ile yaptığı görüşmelerde başrolü üstleniyor. İsrailli menajer, Joorabchian'ı West Ham Başkanı Terry Brown ile tanıştıran kişi. Abramovich ile Joorabchian'ın bir diğer ortak arkadaşları ise Boris Berezovsky ve Gürcü Badri Patarkatsishvili... Gerçi Rusya'da dolandırıcılık suçundan ceza alan ve İngiltere'ye sığınan Berezovsky ile Abramovich'in arası ortak oldukları Sibfnet'te çıkan bir anlaşmazlık yüzünden eskisi kadar iyi değil. MSI'ın gizli ortağı olduğu bildirilen Patarkatsishvili de Dinamo Tiflis takımının sahibi. Gürcü ekibinin geçen yıl UEFA Kupası'nda Yunan Panionios ile oynadığı rövanş maçında bahis amaçlı şike yapıldığının ortaya çıkması gündeme bomba gibi düşmüştü. 

Voetbol'un iddiası 
Herşeyden önemlisi Joorabchian en yetkili mercii olduğu MSI'ın para kaynaklarını ve maddi desteği nereden aldığını bir türlü açıklamıyor. Bu da özellikle Rus oligarşisi, Chelsea ve bu şirket arasındaki ilişkiye bir başka gizem katıyor. Avrupa'nın önde gelen futbol dergilerinden Voetbol International'ın Abramovich'in gizli bağlantıları ve futbol dünyasını kullanarak, kara para akladığı yolundaki haber araştırması büyük yankı uyandırmıştı. 
İşte bu noktada devreye giren UEFA, haberi yapan Hollandalı gazeteciyi davet ederek, soruşturma başlatmak için tüm belgeleri istedi. Her ne kadar Joorabchian, "Ben bir tane Güney Amerika'da bir tane de Avrupa'da takımımız olmasının bir problem yaratacağını düşünmüyorum. Çünkü iki ekip de hiçbir zaman karşı karşıya gelmeyecek ve dolayısıyla ne şike ne de bahis söz konusu olacak" dese de UEFA Basın Sözcüsü William Galliard yaptığı açıklamada kulüp sahipliği konusunun yeniden gözden geçirilmesi gerektiğini söyledi. Bir kişinin birçok kulüple ilişki içinde olmasının bahisten şikeye kadar büyük tehlike oluşturacağının bilincinde olan FIFA da duruma el koydu. Önümüzdeki hafta sonu Marakeş'te yapılacak FIFA Kongresi'nde konu tüm boyutlarıyla ele alınacak ve galiba en önemli tartışma konusu 'Abramovich İmparatorluğu' üzerine olacak. 



</TEXT>
</DOC>
