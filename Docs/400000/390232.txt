<DOC>
<DOCNO> 390232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur13.html </URL>
<DATE> 2005/10/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yuva skandalında mangal ziyafetli işkence 
</HEADLINE>
<TEXT>

     MALATYA ANKA 

Malatya’daki çocuk yuvasında ortaya çıkan skandalın yankıları sürüyor. CHP ve Sosyal Hizmetler ve Çocuk Esirgeme Kurumu yuvada inceleme başlatırken vatandaşlar da Malatya Valiliği’ne şikayet yağdırıyor. Vatandaşlardan biri şikayetine yuva personelinin mangal ziyafetini konu etti. 
     Skandal patladıktan sonra Malatya Valiliği yetkililerine şikayette bulunan bir vatandaş bazı yuva çalışanlarının kurum bahçesinde mangal ziyafeti çekmelerini eleştirdi. 
     Şikayetini basına da yansıtan vatandaş, "Çocuk yuvasının bahçesinde mangal ziyafetleri düzenleniyor. Mangal dumanları çevreye yayılıyor. Ben bir kez mangalda dürüm yaptıklarını gördüm. İşin en acı tarafı, çocukların parmaklıklı pencereden bu ziyafeti seyretmekle yetinmeleri. Çocuklar acaba içeride ne yiyor. Buraya çocuk yuvası demek için bin şahit ister" dedi. 
     
</TEXT>
</DOC>
