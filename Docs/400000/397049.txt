<DOC>
<DOCNO> 397049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy18.html </URL>
<DATE> 2005/11/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Devlet Bakanı Şahin Futbolda olağanüstü kongreye gidilebilir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye-İsviçre maçından sonra yapılan haberleri, yorumları dosya halinde Başbakanlık'a sunacağını bildirerek, ''Başbakanlık Teftiş Kurulu'ndan gelecek rapor doğrultusunda da hareket edeceğim'' dedi. 
     Şahin, raporun, olağanüstü kongre önerisi şeklinde gelmesi durumunda bu yetkisini kullanacağını söyledi. 
     Başbakan Yardımcısı Şahin, TBMM'de gazetecilere yaptığı açıklamada, Türkiye ile İsviçre futbol karşılaşmasının ardından, dünya spor camiasında Türkiye'nin imajının çok olumsuz etkilendiğine dair yorumlar yapıldığını belirtti. 
     Maçın ardından yapılan haberleri ve yorumları bir dosya halinde Başbakanlık'a sunacağını ifade eden Şahin, ''Başbakanlık Teftiş Kurulu'ndan gelecek rapor doğrultusunda da hareket edeceğim'' dedi. 
     Şahin, ''Futbol Federasyonu için istifa sözcüğünü kullanmadığını, ancak her federasyonun kendi durumunu gözden geçirmesi gerektiğini'' bildirdi. 
     Mevcut yasanın kendisine ancak Futbol Federasyonu Genel Kurulu'nu olağanüstü toplantıya çağırarak, bir yönetim değişikliği yaptırma imkanı verdiğini ifade eden Şahin, federasyonlarla ilgili doğrudan işlem yapma yetkisinin bulunmadığını kaydetti. 
     Mehmet Ali Şahin, Başbakanlık Teftiş Kurulu'nun raporunun olağanüstü kongre önerisi şeklinde gelmesi durumunda bu yetkisini kullanacağını belirtti. 
     
</TEXT>
</DOC>
