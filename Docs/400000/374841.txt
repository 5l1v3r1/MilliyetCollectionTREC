<DOC>
<DOCNO> 374841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur20.html </URL>
<DATE> 2005/09/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Minibüsü hareket ettiren çocuk amcasının oğlunu ezdi 
</HEADLINE>
<TEXT>

     
     KAYSERİ, DHA 
     
KAYSERİ’de üzerinde kontak anahtarı bırakılan minibüsü çalıştıran 10 yaşındaki A.A., amcasının oğlu 3 yaşındaki Hazar Duran'ın ölümüne, 5 yaşındaki Seda Gezginç'in de ağır yaralanmasına neden oldu. 
     Kocasinan İlçesi Horsana Mahallesi Buğdaylı mevkiinde çadırda yaşayan göçebe Avgörür Ailesi'nin 10 yaşındaki oğlu A.A, babası Duran Avgörür’e ait, üzerinde kontak anahtarı bırakılan 20 ZY 175 plakalı minibüsü çalıştırdı. Viteste bırakılan minibüs hareket ederken önünde oynayan 3 yaşındaki Hazar Duran ile 5 yaşındaki Seda Gezginç ağır yaralandı. Kayseri Devlet Hastanesi Acil Servise kaldırılan 2 çocuktan Hazar Duran kurtarılamadı. Seda Gezginç'in vücutunda ise bir kaç kırık olduğu ve durumunun ağır olduğu belirtildi. 
     Duran, Avgörür ve Gezginç Ailesi fertleri kazayı duyup hastaneye akın etti. Çocuklarının öldüğünü öğrenen anne Zehra ve baba Yılmaz Duran, ortalığı birbirine kattı, uzun süre sakinleştirilemedi. Ağıtlar yakarak, feryat ederek hastanede kendini yerden yere atan gözüyaşlı anne Zehra Duran'ı yakınları hastaneden uzaklaştırdı. 
     Polis, hastane önüne gelen ve birbiriyle kaza yüzünden tartışan Duran, Avgörür ve Gezginç ailelerinin fertlerini yatıştıramayınca takviye ekip istedi. Jandarma olayla ilgili soruşturma başlattı. 
     
</TEXT>
</DOC>
