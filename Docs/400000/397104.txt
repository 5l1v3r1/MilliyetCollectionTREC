<DOC>
<DOCNO> 397104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur08.html </URL>
<DATE> 2005/11/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İstanbul'da kar trafiği vurdu 
</HEADLINE>
<TEXT>

     İstanbul'da aniden bastıran kar yağışına hazırlıksız yakalanan sürücüler trafikte zor anlar yaşadı. 
     İstanbul'da dün sabah saatlerinde başlayan kar yağışı önce Avrupa yakasında ardından da Anadolu yakasında etkili oldu. 
     Kar yağışı, Avrupa yakasında dün akşam saatlerinde etkisini artırdı. Anadolu yakasında da etkisini gösteren kar yağışı, hayatı olumsuz etkiledi. 
     Trafikte ilerlemekte güçlük çeken bazı sürücüler araçlarına zincir tıktı. Zinciri olmayan sürücüler ise uzun süre yollarda kaldı. Ekipler, yollarda tuzlama çalışmaları yaptı. 
     
     Belediyeden yeni kar önlemleri 

     Kış koşullarının ağırlaşmasının ardından İstanbul Büyükşehir Belediyesi karla mücadele çalışmalarına ağılık verdi. Belediye bu sene karla mücadelede yeni bir yönteme başvuracaklarını açıkladı. 
     Büyükşehir Belediye Başkanı Kadir Topbaş, ilk defa uygulanacak kimyasal solüsyonun, buzlanmayı önlemekte çok etkili olduğunu söyledi. Topbaş, hazırlıkların tamamlandığını, kışın büyük bir problem yaşanmayacağının altını çizdi. 
     Avrupa ülkelerinin bir çoğunda kullanılan ve çevreye zararı olmayan solüsyonun yoğun kar yağışının olduğu günlerde kullanılması planlanıyor. 
     
     Şiddetli yağmur geliyor 

     YURDUN birçok bölgesine yılın ilk karı düşerken, bugün etkili olacak kar yağışından sonra şiddetli yağmur geliyor. İstanbul, Ankara, İzmir, Antalya yarın ve perşembe günleri yağmur altında... Bugün Batı Karadeniz kıyıları, Anadolu'nun doğusu, Orta ve Doğu Karadeniz, Doğu Anadolu, Güneydoğu Anadolu'nun doğusu ve Adıyaman çevreleri ile akşam saatlerinden sonra Marmara'nın batısı ve Kıyı Ege'yi yağış bekliyor. 
     
</TEXT>
</DOC>
