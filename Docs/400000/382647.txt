<DOC>
<DOCNO> 382647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur07.html </URL>
<DATE> 2005/09/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
2 Rus, Alman turistleri gasp etti 
</HEADLINE>
<TEXT>

     
     Sefa KARACAN ALANYA Antalya , DHA 
     
ANTALYA'nın Alanya İlçesi'nde 2 Rus, 2 Alman turisti gasp etti. Üzerlerinden el yapımı 3 silah çıkan Ruslardan biri tutuklandı, diğeri ise sınırdışı edilmek üzere Antalya Yabancılar Şubesi ekiplerine teslim edildi. 
     Alanya'ya 11 gün önce tatile gelen Alman turistler, 56 yaşındaki Helga Hoer ile aynı yaştaki arkadaşı Annetta Meta Brust, dün gece 01.30 sıralarında kaldıkları Saray Mahallesi'ndeki Kandelor Otel'e giderken, yanlarına yaklaşan Rus asıllı 38 yaşındaki Vıladimir Umansky ve 30 yaşındaki Oleg Zavgorodniv tarafından gasp edildi. Koşarak kaçmaya başlayan 2 Rus, devriye gezen polis otosunun ışıklarını görünce, paniğe kapılarak gasp ettikleri çantaları yere attı. Bunun üzerine polis ekibi, Umansky ve Zavgorodniv'i kısa sürede yakaladı. 
     Terminal Polis Merkezi'ne götürülen 2 zanlının üzerinden kurusıkıdan çevrilme 2 tabanca ve namlusu kesilerek kısaltılmış 1 tüfek çıktı. Bugün mahkemeye çıkartılan Oleg Zavgorodniv, tutuklanarak Alanya B Tipi Kapalı Cezaevi'ne gönderildi. Vıladimir Umansky ise sınırdışı edilmek üzere Antalya Yabancılar Şubesi ekiplerine teslim edildi. 
     
</TEXT>
</DOC>
