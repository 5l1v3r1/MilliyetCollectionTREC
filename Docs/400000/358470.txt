<DOC>
<DOCNO> 358470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas10.html </URL>
<DATE> 2005/07/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
10 bin yıl önce beyin ameliyatı yapılmış... 
</HEADLINE>
<TEXT>

     Aksaray’da Aşıklıhöyük’te yapılan kazıda bulunan Neolitik dönemden kalma kafatası, 10 bin yıl önce beyin ameliyatı yapıldığını ortaya koydu. 
     Prof. Dr. Metin Özbek, Neolitik Çağ’da bir beyin ameliyatına çok rastlanmadığını söyledi. 
     A.A muhabirinin edindiği bilgiye göre, Aksaray’ın 25 kilometre güneydoğusundaki Kızılkaya Köyü’ndeki Aşıklıhöyük, 10 bin yıllık geçmişiyle, yazıdan önceki döneme ışık tutuyor. 
     Melendiz Nehri’nin suladığı tarıma elverişli bir bölgede kurulan Aşıklıhöyük’te, binlerce yıl önce yaşamış ilkel insan topluluklarının bıraktığı izlere ve o dönemin bilinmeyenlerine ulaşılıyor. 
     1989 yılından itibaren İstanbul Üniversitesi Prehistorya Anabilim 
     Dalı Öğretim Üyesi Ufuk Esin başkanlığında başlayan arkeolojik kazılara, sonraki yıllarda, bütçe imkanları ölçüsünde devam edildi. 
     15 yıldır kısıtlı ödenek ve imkanlarla yapılan bu kazılarda, 
     ölülerini, evlerinin tabanlarında açtıkları çukurlara bir bebeğin anne rahmindeki pozisyonunda ya da bağdaş kurar şekilde gömen Aşıklıhöyük insanı hakkında çok çarpıcı ve önemli bilgilere ulaşıldı. 
     
     10 BİN YIL ÖNCE BEYİN AMELİYATI YAPILDI 
     Bu bilgiler arasında en önemlisi ise 20-25 yaşlarında bir kadına ait iskeletin kafatasından elde edildi. 
     Hacettepe Üniversitesi Antropoloji Bölümü Öğretim Üyesi Prof. Dr. 
     Metin Özbek, Aşıklıhöyük’de çömelme pozisyonunda bulunan iskeletteki kafatasının, dünyanın en eski cerrahi operasyonlarından birinin, 10 bin yıl önce Aksaray’da yapıldığını ortaya koyduğunu söyledi. 
     Radyoskopik ve makroskopik incelemeden sonra kafatasındaki çok düzgün küçük yuvarlak deliğin, cerrahi bir operasyon sonucu oluştuğunun belirlediğini kaydeden Özbek, şöyle konuştu 
     "Bu kadına, trepanation adı verilen beyin ameliyatının yapıldığı anlaşıldı. Kemik, gördüğü zarardan sonra, kendini tamir etme eğilimindedir. Burada deliğin çok az bir yenileme sürecine girdiği anlaşılıyor. Bundan da anlaşıldığı gibi delik açıldığında kadın kesinlikle yaşıyordu. Kemikte oluşan deliğin durumundan, hastanın ameliyattan sonra bir hafta kadar daha yaşadığını tahmin ediyorum. 
     Genç kadının omurlarında da bir eğrilme göze çarpıyor. Burada düşme sonucu bir yaralanma söz konusu. Kireçlenme de olmuş. Fakat ölümün hangi nedenle meydana geldiğini söylemek zor." 
     
     AMELİYAT İZİ BULUNAN KAFATASI SERGİLENECEK 
     Kafatasındaki deliğin insanı şaşırtacak şekilde düzgün açıldığını belirten Özbek, "Tarihte çeşitli dönemlerde ameliyatlara rastlanır. 
     Fakat Neolitik çağda bir beyin ameliyatı çok rastlanılan bir olay değil" dedi. 
     Yetkililer, şimdilik Aksaray Müze Müdürlüğü’nün deposunda bulunan kafatasının, Ağustos ayında açılışı yapılacak yeni müze binasında sergileneceğini söyledi. 
     Yetkililer, altıgen olarak inşa edilen modern müze binasında Aşıklıhöyük, Acemhöyük ve Ihlara’dan çıkan tarihi eserlerin sergiye çıkacağını kaydetti. 
     
</TEXT>
</DOC>
