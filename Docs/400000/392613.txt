<DOC>
<DOCNO> 392613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur16.html </URL>
<DATE> 2005/11/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ailesi son yolculuğunda da yalnız bıraktı 
</HEADLINE>
<TEXT>

     LEVENT AKPINAR Erzurum DHA 

Erzurum Zübeyde Hanım Çocuk Yuvası’nda hastalanan ve hastanede serum verilip ilaç yazıldıktan sonra gönderildiği yuvada yaşamını yitiren 13 aylık Olgun Akdeniz’in cenazesi ailesi tarafından alınmayınca bugün Erzurum’da defnedildi. Bir tecavüz sonucunda doğduğu için annesi tarafından yuvaya bıakılan talihbiz bebek, son yolculuğu sırasında da ailesi tarafından yalnız bırakıldı. 
     Olgun Akdeniz’in cenaze törenine Erzurum Vali Yardımcısı Kasım Yekeler, Sosyal Hizmetler İl Müdürü Kamil Kılıç ve belediye görevlileri katıldı. 
     Ardahan'ın merkeze bağlı Ağzıpek Köyü'nde tecavüz sonucu hamile kaldığı belirtilen 19 yaşındaki Saniye Akdeniz'in dünyaya getirdiği Olgun bebek, devlet korumasına alındığı Erzurum Zübeyde Hanım Çocuk Yuvası’nda bayramın ilk günü rahatsızlandı. Atatürk Üniversitesi Tıp Fakültesi’ne götürülen Olgun Akdeniz, yapılan muayene ve tetkiklerin ardından hastanede yatmasına gerek görülmeyip iğne ve ilaç verilerek perşembe günü yuvaya gönderildi. Olgun bebek, Yuva’da geçtiğimiz cuma günü saat 04.30’da yaşamını yitirdi. 
     Olgun bebeğin ihmal sonucu öldüğü iddiaları üzerine adli ve idari soruşturma devam ederken, haber verilen ailesi cenazesini almaya gelmedi. Bayram süresince Atatürk Üniversitesi Tıp Fakültesi Aziziye Araştırma Hastanesi morgunda bekletilen Olgun bebeğin cenazesi bugün Erzurum Valiliği görevlilerince teslim alındı. Belediyeye ait cenaze arabasına bindirilen Olgun Akdeniz cenazesi, Abdurrahman Gazi Mezarlığı'na götürüldü. Olgun Akdeniz’in cenaze namazını Vali Yardımcısı Kasım Yekeler, Sosyal Hizmetler İl Müdürü Kamil Kılıç, Yuva müdürleri ile belediye görevlileri kıldı. Vali Yardımcısı Yekeler, konu ile ilgili açıklamayı Vali Celalettin Güvenç’in yapacağını belirterek soruları yanıtsız bıraktı. 
     Ardahanlı Saniye Akdeniz, geçen yıl ididaya göre eniştesi Adem Kardeş’in tecavüzüne uğradı ve hamile kaldı. Saniye ve ailesi, ablasının yuvasının yıkılmaması için suçu erkek kardeşi G.A.’nın üzerine attı. Kardeşinin tutuklanması üzerine Saniye Akdeniz, Ardahan Ağır Ceza Mahkemesi’nde görülen davanın duruşmasında gerçeği söyledi ve eniştesini ele verdi. Bu arada dünyaya gelen bebek Osman ve Saniye Akdeniz adlarına nüfusa kaydettirildi. Daha sonra anne Saniye Akdeniz, çocuğuna bakamayacağını belirterek valiliğe başvurdu ve Olgun bebek 3 aylıkken devlet korumasına alındı ve Erzurum Zübeyde Hanım Çocuk Yuvası’na teslim edildi. Saniye Akdeniz, bu gelişmeden sonra Çıldır’ın Kotanlı Köyü’nden Ahmet Diktaş’la evlendi. 
     
</TEXT>
</DOC>
