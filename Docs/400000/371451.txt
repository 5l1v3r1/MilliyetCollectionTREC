<DOC>
<DOCNO> 371451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko05.html </URL>
<DATE> 2005/08/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dizel araç talebinde artış... 
</HEADLINE>
<TEXT>

     Akaryakıttaki fiyat yüksekliği nedeniyle yakıt tasarrufu yüksek olan dizel araçlara yönelme olduğunu, buna karşın çok yol katetmeyen sürücüler için yüksek bakım masrafları nedeniyle dizel araçların, benzinli araçlara göre maliyetlerinin yükselebileceği bildirildi. 
     Çukurova Üniversitesi Mühendislik Mimarlık Fakültesi Makine Mühendisliği Otomotiv Anabilim Dalı Başkanı Prof. Dr. Kadir Aydın, AA muhabirine yaptığı açıklamada, son aylarda akaryakıta sık aralıklarla yapılan zamlar nedeniyle vatandaşların daha tasarruflu olduğu gerekçesiyle dizel araç satın almaya yöneldiklerini söyledi. 
     Dizel araçların satışında son aylarda artış gözlendiğini belirten Aydın, dizel araçların belirtildiği gibi yakıtta fazla bir tasarruf sağlamadığını savundu. 
     Yılda 30-35 bin kilometre yapanlara dizel araç almalarını önerdiklerini ifade eden Aydın, ''Aksi taktirde bu araçlar bakım maliyetleri nedeniyle daha pahalıya mal olabilir. Aynı silindir ve motor hacminde olup da yılda 10-15 bin kilometre yapan vatandaşlar için benzinli araçlar daha avantajlı'' dedi. 
     Prof. Dr. Aydın, dizel ve benzinli araç kıyaslamasını en son teknolojiyle yapılan dizel araçlara göre yaptıklarını kaydederek, yeni teknolojili dizel araçlarda diğerine göre yüzde 10 daha pahalı ve kükürt oranı 50 PPM'in altında olan motorinin kullanılması gerektiğini ifade etti. 
     Yağ değişimlerinin de benzinli araca göre dizel araçlarda daha fazla olduğunu anlatan Aydın, şöyle konuştu 
     ''Dizel araçlarda 7 bin 500 veya 10 bin kilometrelerde yağ değişimi mutlaka yapılması gerekiyor. Benzinli araçlarda ise yağ değişimi 15 ve 20 bin kilometrelerde yapılıyor. Benzinli araç bir kez yağ ve filtre değişimi için servise giderken dizel araçlar iki kez gitmek durumunda kalıyor.'' Aydın, dizel araç sahiplerinin euro dizel yerine kükürt oranı yüksek olan motorini kullanmaları halinde pompa ve enjektörlerinin kısa sürede kullanılmaz hale geldiğini kaydetti. 
     Garanti kapsamı dışında olan pompa ve enjektör arızalarının normal dizel araçlarda bin YTL, lüks olanlarda ise 5-6 bin YTL'ye kadar çıkabildiğini anlatan Aydın, ''Benzinli araçlarda ise bu rakam 200-300 YTL civarında. Vatandaşlar, ilk başta biraz fazla para verip yakıtta bunu telafi ederim diyor ama aracın garantisi bittikten sonra olası arızalarda yapacakları masrafları düşünürlerse zararlı çıkabilirler. Bu nedenle dizel araç satın almadan önce reel maliyet hesaplamasının çok iyi yapılması gerekiyor'' diye konuştu. 

     
</TEXT>
</DOC>
