<DOC>
<DOCNO> 373046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun32.html </URL>
<DATE> 2005/08/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Filistin yönetimi, boşaltılan Yahudi yerleşimlerine yeni isimler arıyor 
</HEADLINE>
<TEXT>

     Filistin Yönetimi, Gazze Şeridi'nde boşaltılan Yahudi yerleşimlerine yeni isimler arıyor. 
     Filistin kabinesi genel sekreteri Semir Huleyle, son kabine toplantısında, boşaltılan yerleşimlere yeni isimler verilmesi konusunun görüşüldüğünü, önerilen isimler arasında, geçen kasımda ölen Filistin lideri Yaser Arafat ve 2004 martında öldürülen Hamas'ın kurucusu Şeyh Ahmed Yasin'in isminin bulunduğunu belirtti. 
     Huleyle, yerleşimlere, İsrail işgalinden önceki orijinal isimlerinin verilmesinin de önerildiğini ifade etti. 
     Toprak İdaresi Başkanı Frayh Ebu Medeyn de yerleşimlere ya eski isimlerinin, ya şehitlerin isimlerinin ya da Filistin tarihindeki önemli olayların verileceğini, bu konuda nihai kararın kabinenin olduğunu söyledi. 
     
</TEXT>
</DOC>
