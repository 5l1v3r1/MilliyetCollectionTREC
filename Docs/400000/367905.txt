<DOC>
<DOCNO> 367905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/ekonomi/eko03.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen'den ihracatçılara Irak uyarısı 
</HEADLINE>
<TEXT>



Devlet Bakanı Kürşad Tüzmen, Irak'a ihracat yapan işadamlarını uyararak, ihracatçıların alacaklarını garantiye almalarını istedi. Irak'tan alacakların 800 milyon doları aştığını kaydeden Bakan Tüzmen, petrol ürünleri ihracatından doğan alacakların zamanında ödenmesi için Irak hükümeti nezdinde girişimlerin sürdürüldüğünü bildirdi. 
Özellikle petrol ürünleri ihracatından doğan alacakların çok biriktiğine dikkat çeken Tüzmen, şöyle konuştu 
"Irak'ın petrol ürünleri ihtiyacının büyük bölümünü Türk firmaları karşılıyor. Haziran 2003'ten Haziran 2005'e kadar Irak'a yapılan petrol ürünleri ihracatı 7.7 milyon tona ulaştı. Irak tarafı firmalarımıza hiçbir garanti vermiyor. Bu durum firmalarımız açısından büyük risk. Nitekim mayısta firma alacakları 900 milyon dolara ulaşmıştı, girişimler sonunda 390 milyon dolar ödeme yapıldı. Ancak Irak makamlarının ödeme taahhütlerine uymaması nedeniyle yeniden 800 milyon doları aştı." 

'Firmalar uyanık olsun' 
Bakan Tüzmen, "Bu konuda sürekli çalışıyoruz. İhracat sözleşmeleri tamamen firmalarla Irak petrol şirketi SOMO arasında yapılmaktadır. Firmalarımızın zarar görmemesi için uğraş veriyoruz. İhracatçılarımız Iraklı tüccarlara mal verirken fazla açılmasınlar" diye konuştu. 


</TEXT>
</DOC>
