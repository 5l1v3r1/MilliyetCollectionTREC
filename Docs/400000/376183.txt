<DOC>
<DOCNO> 376183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur36.html </URL>
<DATE> 2005/09/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Vali'den itiraf Hilafet gösterisi sırasında gözaltı yapılmaması eksiklik 
</HEADLINE>
<TEXT>

     İstanbul Valisi Muammer Güler, Fatih Camii’nde Cuma namazı sonrası yapılan gösteriye ilişkin, "Olay sırasında şahısların gözaltına alınmamasını bir eksiklik olarak değerlendiriyorum" dedi. 
     Bir grup CHP milletvekilinin ziyaretinden sonra basın mensuplarının sorularını yanıtlayan Güler, milletvekillerine olayla ilgili yürütülen işlemlerle ilgili bilgi verdiğini söyledi. 
     Güler, devletin temel nizamını, cumhuriyetin temel niteliklerini değiştirmeye yönelik kanunsuz hiçbir harekete müsamaha gösterilmesinin mümkün olamayacağını vurgulayarak, şunları kaydetti 
     "Hiçbir makam ve merci, böyle bir müsamaha içinde olamaz. Olayla ilgili olarak İstanbul Emniyet Müdürlüğü, önceden aldığı istihbarat çerçevesinde her türlü kanuni izlemeyi, görüntülemeyi ve tespitleri yapmıştır. Olayın hemen sonrasından başlamak üzere önce 6 kişi, daha sonra da 1 kişi gözaltına alınmıştır. 9 kişi hakkında da adli mercilerden gıyabi tutuklama kararı çıkartılmıştır. Bu olayla ilgili toplam 16 kişi hakkında işlem yürütülmektedir. 7 kişi, 4 günlük gözetim süresinin ardından mahkemeye çıkartıldı. Gıyabi tutuklama çıkartılanlardan 2’si de Ankara’da ele geçirilmiştir. Onların da sorguları sürmektedir. 
     Bu konuda polisin müdahale etmemesini doğuran sebepler, ortada bir provokatif eylemin olmasından kaynaklanmaktadır. Camide kadın ve çocukların yoğun olarak bulundurulması, başka provokatif eylemlere sebep olmaması bakımından bir değerlendirme yapılmıştır. Ancak olay sonrasında şahısların gözaltına alınması gerekirken, yaratılan bir kargaşa ortamıyla maalesef gözaltı yapılamamıştır. Ben burada Sayın Başbakanımız’ın da kamuoyunda ifade ettiği gibi, burada bir eksikliğin olduğunu kabul ediyorum. Olay sırasında yapılacak müdahale provokatif bazı sıkıntılar yaratabilirdi. Olay sırasında şahısların gözaltına alınmamasını bir eksiklik olarak değerlendiriyorum." 
     
     "HERKESE EŞİT DAVRANILIYOR" 
     İstanbul Valisi Güler, "CHP’li milletvekillerinin ’polis, memur ve diğer gruplara çocuk-kadın ayrımı yapmaksızın farklı müdahalede bulunuyor’ yönünde eleştirileri bulunduğunu" kaydeden gazeteciye şu karşılığı verdi 
     "Basın açıklamaları ile kanunsuz toplantıların birbirinden farklı olarak değerlendirilmesi gerekmektedir. Bu anlamda suç teşkil etmeyen görüş bildirme ve basın açıklamalarıyla ilgili yasal mevzuat bellidir. 
     Ancak Fatih’teki olayda bir suç işlenmiştir. Bu işlenen suçla ilgili olarak da gerekli adli işlemler derhal başlatılmıştır. Biz hangi örgüt olursa olsun, kanuna aykırı davranan, devletin temel nizamını değiştirmeye yönelen her türlü davranış karşısında aynı şekilde davranmak gibi bir etkinlik içerisindeyiz. İstanbul Emniyeti olarak da böyle bir özeni gösteriyoruz. Hiç kimse böyle bir müsamaha göstermez. 
     Eşit davranmak, Anayasa’nın kamu görevlilerine verdiği bir yükümlülüktür. Bu konuda bir çifte standart varsa ilgili merciler değerlendirmesini yaparlar, ama İstanbul polisinin böyle bir davranış içinde olması mümkün değildir. İdarenin böyle bir ayrıcalık yapması, müsamaha göstermesi söz konusu olamaz. Kimsenin kanunsuz davranışlar konusunda seyirci kalması, ilgisiz kalması ve kanun gereğini yerine getirmekten kaçınması söz konusu olamaz." 
     
     "OLAY SONRASI GÖZALTI YAPILABİLİRDİ" 
     "Taktiksel bir hatanın yapılıp yapılmadığına" ilişkin soru üzerine de Güler, taktik olarak polisin olaya nerede müdahale edeceği, müdahale sırasında hangi ilave olayların veya provokatif eylemlerin bunun arkasından gelebileceğini ve yaptığı ile sebebiyet verecekleri konusunda değerlendirme içinde bulunmasının normal olduğunu söyledi. 
     "Polis olayı seyrine, olayın gelişimine, kişilere ve elde edilecek delillere göre değerlendirir" diyen Güler, sözlerini şöyle sürdürdü 
     "Cami ortamında, cami cemaatının da içinde bulunduğu bir kalabalıkta kişilere müdahale etmenin yaratacağı diğer farklılıklar da değerlendirilmiştir. Olayın sonrasında gözaltı yapılabilirdi. Orada yaratılan bir kargaşa ortamı içerisinde şahısların oradan ayrıldıkları tespit edilmiştir. Ben de bunu bir eksiklik olarak değerlendiriyorum. 
     Ama bu, şahısların takipsiz kaldığı, herhangi bir şey yapılmadığı anlamında değerlendirilmemelidir. Olayla ilgili her türlü tespit, değerlendirme yapılmıştır. Yakalanan şahısların evlerinde örgütsel dokümanlar ele geçirilmiştir. Arananlar da en kısa zamanda yakalanacaktır." 
     
     VATANDAŞLARA ÇAĞRI 
     Muammer Güler, son zamanlarda meydana gelen provokatif eylemlere ilişkin de "Türkiye’de gerçekten provokatif arayışın bulunduğunu" bildirdi. 
     Terör örgütünün elebaşı ile ilgili İstanbul’da cumartesi 13, pazar günü de 2 olmak üzere toplam 15 ayrı yerde değişik hadiselerin meydana geldiğini hatırlatan Vali Güler, şunları söyledi 
     "Emniyet bölgesinde 88 kişi gözaltına alındı, 4’ü tutuklandı. 
     Jandarma bölgesinde 57 kişi gözaltına alındı, 5 kişi tutuklandı. 
     Olaylarla ilgili vatandaşları sağduyulu davranmaya davet ediyorum. 
     Kanunsuz ve bölücü her türlü hareket kanunun kalkanına çarpar. 
     Özellikle de milletin hassasiyetleri üzerinde oynanmak istenen oyunlar, milletin sağduyulu vicdanının sağlam duvarına çarpar. 
     Provokatif eylemlerin ülkeye getireceği hiçbir fayda yoktur. Bütün İstanbulluları itidalli davranmaya çağırıyorum. Kanuni mercilerin de bu konuda her türlü çabayı gösterdiklerini bilmelerini istiyorum." Güler, İstanbul polisinin canla başla şer örgütleriyle mücadelesine devam ettiğini, ancak bazı olaylarda eksik davranılmış olabileceğini belirterek, "Bunu da olayın o andaki durumuna göre değerlendirmek lazım" dedi. 
     
     "SİYASİ BASKI" İDDİALARI 
     "Gösteriye ilişkin ihmali bulunanlara yönelik idari soruşturma açılacak mı" sorusunu ise Güler, "Bunların hepsinin değerlendirmesi yapılır. Eksik kalan kısmı varsa emniyet teşkilatının ilgili mevzuatı var. Elbette görevini yapmayan veya istismar eden bunun sonuçlarına katlanır. Ama bilerek, isteyerek göz yumulması gibi bir iddiaya katılmam kesinlikle mümkün değildir. Bu, canla başla görev yapan arkadaşları incitir. Taktik olarak bir hata yapılmış olabilir. Bu değerlendiriliyor" diye yanıtladı. 
     CHP Genel Sekreter Yardımcısı Algan Hacaloğlu’nun "Vali’nin bir Cumhuriyet Valisi olduğu konusundaki kanaatimizi sürdürüyoruz" şeklindeki sözlerinin hatırlatılması üzerine de Güler, sadece şahsının değil, Türkiye’deki tüm valilerin cumhuriyetin temel niteliklerine bağlı olmak gibi bir yükümlülüğü bulunduğunu bildirdi. 
     Güler, "bazı gösterilere müdahalede polisin siyasi bir baskı görüp görmediğine" ilişkin soru üzerine de "Siyasi baskı olamaz, polise göz yumması için bir telkinde bulunulması söz konusu olamaz" dedi. 
     İstanbul Valisi Muammer Güler, ilin nüfusunun 15 milyona yaklaştığını ve böyle bir kentte polisin izleme yapmasının da doğal olduğunu vurgulayarak, "Önemli olan kanunlar çerçevesinde bu görevini yapmasıdır. İstanbul polisi başarılıdır. İstanbul polisi canla başla görev yapmaya çalışmaktadır" diye konuştu. 
     
</TEXT>
</DOC>
