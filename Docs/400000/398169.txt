<DOC>
<DOCNO> 398169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun16.html </URL>
<DATE> 2005/11/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TSK'dan Kırgızistan Silahlı Kuvvetleri'ne yardım 
</HEADLINE>
<TEXT>

     Türk Silahlı Kuvvetleri TSK , Kırgızistan Silahlı Kuvvetleri'nin gelişmesi için yaptığı destek çerçevesinde Milli Muhafız Birliği'ne MMB askeri araç ve teçhizat yardımı yaptı. 
     TSK'nın yardımlarının teslim edilmesi nedeniyle bugün Milli Muhafız Birliği'nde sembolik bir tören düzenlendi. Törene Genelkurmay Başkanlığı Destek Hizmetleri Daire Başkanı Tümgeneral Yurdaer Olcan ile Türkiye'nin Bişkek Büyükelçisi Serpil Alpman katıldı. 
     Törende konuşan MMB Komutan Birinci Yardımcısı Melis Satıbaldiyev, TSK ile Kırgız ordusu arasındaki işbirliğinin 1992 yılından itibaren başladığını hatırlatarak, işbirliğinin günümüze kadar gelişerek arttığını söyledi. Satıbaldiyev, bugün TSK tarafından MMB'ye yaklaşık 1 milyon dolarlık askeri-teknik yardım paketi teslim edildiğini belirtti. 
     Tümgeneral Olcan da konuşmasında, TSK ile Kırgızistan Silahlı Kuvvetleri arasındaki işbirliğinin tarihi bağlarla, çok sıkı dostluk ve kardeşlik ilişkileriyle bağlı olduğunu hatırlatarak, bu işbirliğinin Kırgız subay ve öğrencilerinin Türkiye'de eğitilmeleriyle sürdüğünü söyledi. Tümgeneral Olcan, TSK'nın ayrıca lojistik alanda araç ve ekipman yardımı yaptığını ifade ederek, MMB'ye bugün teslim edilen araçların Türkiye'de üretildiğini belirtti. 
     Bu faaliyetlerin iki ülke arasındaki işbirliğini artırmaya yönelik birer örnek olduğunu söyleyen Tümgeneral Olcan, iki ülke silahlı kuvvetleri arasındaki ilişkinin sürekli ve gelişerek arttığını vurguladı. 
     Tümgeneral Olcan, Türk ve Kırgız subaylarının dünyadaki çeşitli etkinliklerde omuz omuza görev yaptıklarını da ifade etti. 
     Kırgızistan ziyaretleri sırasında bu ülkenin ordusunun eğitim seviyesinin yüksek olduğunu gördüğünü belirten Tümgeneral Olcan, Kırgız ordusunun bu şekilde bölgede barış, huzur ve istikrara katkı sağlayacağına inandığını da vurguladı. 
     Tümgeneral Yurdaer Olcan, AA'ya yaptığı açıklamada da Kırgız Ordusu'na yapılan bu yardım paketinde askeri araçların dışında giyecek ve gıda ile haberleşme ve diğer teknik cihazlar bulunduğunu söyledi. Yardım paketini taşıyan 20 TIR'dan 6'sının Kırgızistan'a ulaştığını ifade eden Tümgeneral Olcan, 14 TIR'ın Özbekistan'dan geçemediğini kaydetti. Tümgeneral Olcan, bu malzemelerin Kırgızistan'a ulaştırılması için Özbek makamlarından destek beklediklerini belirtti. 
     Büyükelçi Serpil Alpman da konuşmasında, Türkiye ile Kırgızistan ilişkilerini her alanda geliştirmek, artırmak ve pekiştirmek için büyük çaba içinde olduklarını söyledi. 
     ''Dostluğumuzu, iki ülke halkının kardeşliğinden alıyoruz'' diyen Alpman, bunun da iki ülke arasındaki ilişki ve işbirliğinin artmasına vesile olduğunu kaydetti. 
     TSK'nın Kırgız Ordusu'na yardımları çerçevesinde bugün üçü ambulans olmak üzere 12 arazi aracı teslim edildi. 
     
</TEXT>
</DOC>
