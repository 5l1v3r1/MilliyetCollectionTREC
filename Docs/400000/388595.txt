<DOC>
<DOCNO> 388595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo10.html </URL>
<DATE> 2005/10/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Konyaspor'un Beşiktaş ile zorlu virajı... 
</HEADLINE>
<TEXT>

     Turkcell Süper Ligi'nde 23 Ekim Pazar, Türkiye Kupası'nda da 26 Ekim Çarşamba günü Beşiktaş ile karşılaşacak olan Konyaspor, eksik oyuncularına karşın 2 maçtan da galibiyet istiyor. 
     Konyaspor Kulübü Futbol Şubesi Sorumlusu Hasan Dağlı, kart cezalısı Ceyhun ve Ümit Bozkurt ile sakatlıkları süren Batista ve Levent'in, hafta sonundaki Beşiktaş lig maçında görev alamayacaklarını söyledi. 
     Bu oyuncuların takımın bel kemiğini oluşturduklarını ifade eden Dağlı, ''Ayrıca 4 eksik, zaten kadrosu zengin olmayan Anadolu takımları için çok önemlidir. 16 kişilik kadroyu güçlükle kuran Anadolu takımlarında 4 oyuncu çıkınca hesaplar altüst oluyor'' dedi. 
     Kendi eksikleri karşısında Beşiktaş'ın da zor günler geçirdiğini vurgulayan Dağlı, şunları kaydetti 
     ''Beşiktaş ile zorlu viraja giriyoruz. Hafta sonunda ligde, hafta içinde ise Türkiye Kupası'nda sahamızda Beşiktaş ile maç yapacağız. Ne kadar moral bozukluğu yaşasalar da siyah-beyazlı ekip, sonuçta 3 büyüklerden birisi ve gerçekten iyi bir kadroya sahip. Biz, Beşiktaş'ın bu kötü durumundan yararlanıp 2 maçtan da galibiyetle ayrılmak istiyoruz. Hedeflerimize ulaşmak için Beşiktaş maçlarını kazanmaktan başka bir alternatif düşünmüyoruz. 2 maçı da sahamızda yapacağız ve bu avantajı en iyi biçimde değerlendirmek istiyoruz.'' Maç hazırlıklarının sürdüğünü ve takımın yarın saat 15.00'de yapılacak son antrenmandan sonra maç saatini beklemeye çekileceğini belirten Dağlı, ''Eksiklerin yerine oynayacak futbolcuların antrenmanlardaki hırsı çok sevindirici. Eksik oyuncuların yerine görev yapacaklar, ellerine geçen bu fırsatı iyi değerlendirmelidir. Bu maç belki de onların kaderini değiştirecek'' dedi. 
     
</TEXT>
</DOC>
