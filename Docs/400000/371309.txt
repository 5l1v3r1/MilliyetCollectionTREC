<DOC>
<DOCNO> 371309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur55.html </URL>
<DATE> 2005/08/19/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
İzmir'de çete operasyonu... 
</HEADLINE>
<TEXT>

     İzmir’de, İl Jandarma Alay Komutanlığı ile Emniyet Müdürlüğü’nün ortak düzenlediği "Uğur Operasyonu"nda gözaltına alınan 12 kişiden 7’si tutuklandı. 
     Alınan bilgiye göre, İl Jandarma Alay Komutanlığı’nda ifadelerinin alınmasının ardından zanlılar, İzmir Adliyesi’ne gönderildi. 
     Savcılıkta alınan ifadelerinin ardından 8. Ağır Ceza Mahkemesi’ne sevk edilen zanlılardan, çete lideri olduğu ileri sürülen M.K. ile S.Ç, K.Y, N.E, S.O, N.E ve E.T. tutuklanarak cezaevine konuldu. Diğer zanlılar ise tutuksuz yargılanmak üzere serbest bırakıldı. 
     Karşıyaka, Çiğli ve Buca bölgelerinde, çıkar amaçlı çete oluşturan kişilerin, varlıklı kişileri silah zoruyla kaçırarak götürdükleri evde tehditle senet imzalattıkları, çıplak fotoğraf ve görüntülerini çekerek şantaj yaptıkları ihbarı üzerine jandarma ve polis ortak operasyon düzenlemiş, çetenin lideri olduğu ileri sürülen M.K. ile S.Ç, E.T, K.Y, Ç.K, A.T, M.K, N.E, N.E, Ş.Y, M.R.K. ve S.O. gözaltına alınmıştı. 
     
</TEXT>
</DOC>
