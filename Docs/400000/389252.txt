<DOC>
<DOCNO> 389252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy18.html </URL>
<DATE> 2005/10/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
GAZÜ Rektörü Prof Dr. Ekinci Biz rektörler voltran değiliz 
</HEADLINE>
<TEXT>

     Gaziantep Üniversitesi GAZÜ Rektörü Prof. Dr. Erhan Ekinci, "Biz rektörler, Van’a, voltran oluşturup gücümüzü gösterelim diye gitmedik" dedi. 
     Prof. Dr. Ekinci, düzenlediği basın toplantısında, gazetecilerin sorusu üzerine, 100. Yıl Üniversitesi Rektörü Prof. Dr. Yücel Aşkın’ın tutuklanmasında, soruşturma ve yargılama usullerinin çarpıtıldığını savundu. 
     Bulundukları ülkelerin gelişmesi ve çağdaşlaşmasında önemli görevler üstlenen üniversitelerin "örselenmemesi" gerektiğini vurgulayan Prof. Dr. Ekinci, "Üniversiteler ve üniversiteleri temsil eden rektörlerin korunması konusunda çok daha hassas olunması gerektiğine inanıyorum" diye konuştu. 
     Prof. Dr. Ekinci, yolsuzluk yaptığı iddiasıyla tutuklanan Prof. 
     Dr. Aşkın’ın "kibar, centilmen ve kültürlü" bir kişi olduğunu söyledi. Aşkın’ın yazılı davet üzerine Cumhuriyet Savcılığı’na gittiğini belirten Prof. Dr. Ekinci, sözlerini şöyle sürdürdü 
     "Aşkın’ın kaçma olasılığından bahsedilemeyeceğinden dolayı tutuklanmasını yanlış buluyorum. Rektörler suç işlemez demiyorum. 
     Başbakanlar, bakanlar gibi herkes suç işleyebilir. Ama suç işleyen herkes hukuka uygun yargılanmalı. Rektör Aşkın için de böyle olmalıydı. 
     Aşkın, yazılı davet üzerine Cumhuriyet Savcılığı’na saat 09.00’da gitmiştir. Saatlerce kapıda ayakta bekleyen Aşkın, saat 17.00’de içeri alınmıştır. Aşkın, 1,5-2 saat da içerde ve ayakta ifade vermek zorunda bırakılmıştır. Ben bunları doğru bulmadığımı belirtmek istiyorum." Prof. Dr. Aşkın’ın tutuklanması sonrasında Van 100. Yıl Üniversitesi’nde huzursuzluk ve endişenin hakim olduğunu belirten Prof. Dr. Ekinci, oysa koşullar ne olursa olsun üniversitelerdeki eğitim ve bilimsel çalışmaların sürmesi gerektiğini vurguladı. 
     Prof. Dr. Ekinci, rektörler olarak tutuklanma kararı sonrasında korku ve endişe yaşayan 100. Yıl Üniversitesi öğretim üyeleri ve personeline destek vermek için Van’a gittiklerini ifade ederek, şunları söyledi 
     "Biz rektörler, voltran değiliz. Biz rektörler, Van’a, voltran oluşturup gücümüzü gösterelim diye gitmedik. Amacımız korku ve panik yaşayan öğretim üyelerine destek olmaktı. Çünkü 100. Yıl Üniversitesi’nde eğitim ve öğretim ile diğer işlerin bir korku ve endişe yaşanmaksızın sürdürülmesi gerekiyordu." Rektör Prof. Dr. Ekinci, Cumhurbaşkanı Ahmet Necdet Sezer’in Cumhuriyet resepsiyonu daveti ile ilgili bir soru üzerine, henüz bir davet almadığını, ancak böylesi bir davetin kendisini çok mutlu edeceğini bildirdi. 
     Prof. Dr. Ekinci, toplantıda, gazetecilere yönelik düzenledikleri "Güzel Konuşma ve Televizyon Haberciliği" konulu eğitim seminerine ve diğer çalışmalarına ilişkin de bilgi verdi. 
     
</TEXT>
</DOC>
