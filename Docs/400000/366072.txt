<DOC>
<DOCNO> 366072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko24.html </URL>
<DATE> 2005/08/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yeni madeni paraların yüzde 68.2'si piyasada... 
</HEADLINE>
<TEXT>

     Hazine, 26 Temmuz itibariyle yeni madeni paraların piyasaya verilme oranının yüzde 68.2 olduğunu belirterek, bu durumun Türk toplumunun yeni madeni paraları benimsediğini ve bu paraları giderek daha yoğun bir şekilde kullanacağını gösterdiğini bildirdi. 
     Hazine Müsteşarlığı'ndan yapılan açıklamada, yeni madeni paraların 6 kupür halinde Hazine'nin bağlı kuruluşu olan Darphane ve Damga Matbaası Genel Müdürlüğü tarafından toplam 1 milyar 255 milyon 800 bin adet olarak basıldığı ve Darphane'nin, Merkez Bankası, Ziraat Bankası ve kendileriyle mutabakat metni imzalayan bankalar aracılığıyla piyasaya verildiği hatırlatıldı. 
     Açıklamada, YTL'ye geçiş sonrasında toplumda madeni para kullanımının yaygınlaştırılmasının, paradan altı sıfır atılması operasyonunun başarıya ulaşması ve enflasyondaki düşüşün kalıcı kılınması açısından önem arzettiği ifade edildi. 
     Hazine'nin yeni madeni paraların ihtiyaç sahiplerine etkin dağıtımı ve eski madeni paraların daha hızlı toplanması konularında çeşitli çalışmalar yaptığı kaydedilen açıklamada şöyle denildi 
     ''Eski madeni paralar piyasadan daha hızlı toplanabildiği takdirde yerlerini yeni madeni paralar alacak, bu suretle toplumda madeni para kullanım oranı yükselecek ve ayrıca ekonominin ihtiyacı olan madeni para miktarı daha sağlıklı bir biçimde belirlenebilecek.'' Perakende ve hizmetler sektörlerinde faaliyet gösteren işletmeler ile bankaların bir kez kasalarına giren eski madeni paraları bir daha kullanıma vermeyerek biriktirecekleri ve nihai olarak Darphane'ye teslim edecekleri kaydedildi. 
     
     ''PROTOKOLLER İMZALANDI'' 
     Konuya ilişkin olarak Hazine'nin koordinatörlüğündeki kamu kesimi ile adı geçen işletmelerin üyesi olduğu federasyonlar ve bankalar arasında protokollerin imzalandığı ifade edilen açıklamada şöyle denildi 
     ''Hazine Müsteşarlığı, Darphane, Merkez Bankası, Ziraat Bankası, T.Halk Bankası ve PTT'den müteşekkil kamu kesimi ile Bankalar Birliği koordinatörlüğündeki bankalar Akbank, Anadolu Bank, Arap Türk Bankası, Citibank, Denizbank, Finans Bank, HSBC Bank, MNG Bank, Oyak Bank, Şekerbank, Tekfenbank, Tekstil Bankası, Turkısh Bank, Türk Dış Ticaret Bankası, Türk Ekonomi Bankası, T.Garanti Bankası, T.İş Bankası, T.Vakıflar Bankası, Yapı ve Kredi Bankası arasında 15 Temmuz tarihinde Ankara'da imzalanan mutabakat metni uyarınca bankalar, yeni madeni paraların nihai kullanıcılara etkin dağıtımı ve eski madeni paraların piyasadan toplanması konularında üstlendikleri görevleri yıl sonuna kadar yerine getirmeye devam edeceklerdir.'' 
     
     KAMU VE ÖZEL KESİM İLE İMZALANAN PROTOKOLLER 
     Açıklamada, YTL'ye geçiş sonrasında eski madeni paraların piyasadan belli bir düzen dahilinde çekilmesi ile yerlerine yeni madeni paraların verilmesi ve bu suretle toplumda madeni para kullanımının yaygınlaştırılması amacıyla Hazine, Maliye, Merkez Bankası, Ziraat Bankası, T.Halk Bankası, PTT ve Darphane arasında 31 Aralık tarihine kadar işbirliği yapılmasını öngören protokolün, 15 Temmuz tarihinde Ankara'da imzalandığı ifade edildi. Eski madeni paraların bir daha kullanıma verilmemesi ve yeni madeni paraların etkin kullanımına dair protokolün, 11 Temmuz tarihinde Ankara'da Hazine'nin koordinatörlüğündeki kamu kesimi ile bankalar ve süpermarketler arasında imzalandığı belirtilen açıklamada, söz konusu protokolü imzalayan süpermarketlerin, Real, Migros, Metro, Gima- Endi, Carrefour, Yunus, Tansaş, Beğendik, Yimpaş, Altunbilekler, Makromarket, Pehlivanoğlu, Öğütler, Bildirici, Adese, Kombassan, Çelikler, Soykan, Nazar, Canerler, Çağdaş, Praktiker ve Bim olduğu kaydedildi. 
     
     ESNAF, ''PARALARINIZI DEĞİŞTİRİN'' LEVHALARI ASACAK 
     Açıklamada, bir diğer protokolün de kamu kesimi ile bankalar ve TESK'e bağlı 5 federasyon T.Şoförler ve Otomobilciler Federasyonu, T.Bakkallar ve Bayiler Federasyonu, T.Lokantacılar, Kebapçılar, Pastacılar ve Tatlıcılar Federasyonu, T.Fırıncılar Federasyonu, T.Sebzeciler, Meyveciler ve Seyyar Pazarcılar Federasyonu arasında 15 Temmuz'da Ankara'da imzalandığı belirtildi. Açıklamada şöyle denildi 
     ''Anılan protokoller çerçevesinde süpermarketler ve esnaf federasyonları, biriktirdikleri eski madeni paraları haftada bir gün, çalıştıkları bankaya veya PTT'ye teslim edeceklerdir. 
     Bankalar ve PTT ise bu paraları Merkez Bankası üzerinden veya doğrudan Darphane'ye ulaştıracaklardır. Darphane, eski madeni paraları eriterek yeni madeni para veya hatıra para basımında kullanacak. 
     Söz konusu protokoller uyarınca bankalar ve isteyen süpermarketler eski madeni paraları yenileriyle değiştirecekler.'' Açıklamada, bankaların, süpermarketler ve federasyonlara bağlı esnafın, şubelerine ve işyerlerine asacakları panolarla, eski madeni paraların kullanım süresinin 31 Aralık tarihinde dolacağını, ''Dikkat Süre Doluyor, Elinizdeki Eski Madeni Paraları Yenileriyle Değiştirin'' içeriğiyle duyuracakları belirtildi. 
     
</TEXT>
</DOC>
