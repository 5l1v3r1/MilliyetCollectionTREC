<DOC>
<DOCNO> 397561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun02.html </URL>
<DATE> 2005/11/24/ </DATE>
<TIME> 03.55 </TIME>
<AUTHOR>  </AUTHOR>
<HEADLINE>
Bush protestocuları tutuklandı 
</HEADLINE>
<TEXT>

     ABD Başkanı George Bush'un Teksas'taki çiftliğinin yakınında kamp kuran protestocular tutuklandı. 
     Polisin, çiftliğin yakınında yol kenarına çadır kuran protestocuları önce uyardığı, sonra başkasının arazisine izinsiz girmek suçuyla tutukladığı bildirildi. Protestocular arasında, oğlu Irak'ta ölen ve geçen yaz 26 gün süren protesto eylemiyle ABD'de barış hareketinin sembolü haline gelen savaş-karşıtı eylemci Cindy Sheehan'ın kız kardeşi Dede Miller'ın da bulunduğu belirtildi. Cindy Sheehan'ın da cuma günü Crawford'a gelmesi bekleniyor. 
     ABD Başkanı Bush, Şükran Günü nedeniyle çıktığı 6 günlük tatili geçirmek için dün ailesiyle birlikte Teksas'taki çiftliğine gelmişti. 
     Bush'un Teksas'taki çiftliği yakınındaki bölgeyi geçen Ağustos ayında Cindy Sheehan liderliğindeki yüzlerce protestocunun çadır kente dönüştürmesi üzerine çiftlik civarındaki yolların kenarında kamp kurmak ve park etmek yasaklanmıştı. 
     
</TEXT>
</DOC>
