<DOC>
<DOCNO> 380047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur22.html </URL>
<DATE> 2005/09/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Nikahlarına çocuklarını da getirdiler... 
</HEADLINE>
<TEXT>

     İzmir’in Bergama İlçe Belediyesi’nce organize edilen törenle bugüne kadar resmi nikah gerçekleştiremeyen 20 çift evlendirildi. 
     Bergama Belediyesi Sosyal Tesisleri’nde düzenlenen toplu evlendirme töreninde, Belediye Başkanı Raşit Ürper’in kıydığı nikahların şahitliklerini, İlçe Kaymakamı Hüseyin Eren ve Emniyet Müdürü Nusret Demirbilek yaptı. 
     Bugüne kadar maddi imkansızlıklar ya da çeşitli nedenlerle resmi nikah gerçekleştiremeyen çiftler için belediyenin düzenlediği organizasyon, ilginç görüntülere sahne oldu. Çiftlerden bazılarının, törene yanlarında çocuklarıyla birlikte geldikleri gözlendi. 
     Belediye Başkanı Ürper, törende yaptığı konuşmada, resmi nikahın önemine değinerek, şunları söyledi 
     "Her çift, mutlaka resmi nikah yaptırmak zorundadır. Ancak ilçemizde yapmış olduğumuz taramada, resmi nikah yaptırmayan çiftlerin olduğunu tespit ettik. Bu çiftlerin büyük bir bölümünün maddi imkansızlar nedeniyle nikah yaptıramadıklarını tespit ettik. Bu durumda olan ailelerimizin ilerleyen yıllarda daha büyük sorunlarla karşılaşmamaları için, toplu nikah töreni düzenledik ve müracaat eden 20 çiftin nikahını kıydık. Önümüzdeki süreçte toplu nikah törenlerine 
     devam etmeyi düşünüyoruz." Resmi nikahlarını kıydıran çiftler ise yıllar sonra da olsa hayallerinin gerçekleşmesine önderlik ettiği için Bergama Belediyesi’ne ve Başkan Ürper’e teşekkür ettiler. 
     
</TEXT>
</DOC>
