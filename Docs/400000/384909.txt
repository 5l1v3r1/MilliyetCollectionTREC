<DOC>
<DOCNO> 384909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur27.html </URL>
<DATE> 2005/10/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Vadi'de Pacino ve De Niro yok, Busey'e Türk yemekleri yaramadı 
</HEADLINE>
<TEXT>

     Çekimlerine başlanan ve 3 Şubat 2006’da Avrupa ile Türkiye’de aynı anda vizyona girecek "Kurtlar Vadisi-Irak" filmi, basına tanıldı. 
     Swissotel’de düzenlenen basın toplantısında konuşan filmin yapımcısı ve senaryo yazarlarından Raci Şaşmaz, "Kurtlar Vadisi" dizisinin finale doğru yaklaştığını ve 2005 yılı sonunda sona ereceğini anlatarak, şimdi de bir film projesine imza attıklarını söyledi. 
     Filmin senaryo yazarlarından Bahadır Özdener de, "Kurtlar Vadisi-Irak" filminde rol almak için dün Türkiye’ye gelen ve "Şirket", "Kuşatma Altında", "Asker" gibi filmleriyle tanınan Gary Busey’in yediği Türk yemeklerinden rahatsızlanması nedeniyle toplantıya katılamadığını bildirdi. 
     Özdener, filmi Cannes Film Festivali Jüri Özel Ödülü’ne sahip Serdar Akar’ın yöneteceğini, özel efektlerini de Mark Meddings’in yapacağını kaydetti. 
     Film için çok önemli bir dublör ekibiyle anlaşıldığını dile getiren Özdener, "Dublör ekibimiz ABD’den getirildi. Necati Şaşmaz, dizide dublör kullanmadığı için 3 ay boyunca fizik tedavi gördü. Artık dublör ekibiyle buna gerek kalmayacak" dedi. 
     
     "DE NİRO VE AL PACİNO YOK" 

     Özdener, daha sonra "filmde Robert De Niro ve Al Pacino’nun da rol alacağı" konusundaki haberlere de işaret ederek, "Al Pacino olmadı. Çünkü 3 yoğun film projesi vardı. Robert De Niro ile görüşüyoruz. Para noktasına geldik. Kurtlar Vadisi-Irak filminin artık başladığını belirlediğimiz için De Niro da filmde olmayacak. Fakat dizide önemli Hollywood aktörleri rol alacak" diye konuştu. 
     Filmle herkese Irak’ı göstermek istediklerini de ifade eden Özdener, bütçesi 10 milyon dolar olan ve Türkiye dışında "Valley Of Woves Iraq" adıyla vizyona girecek filmin konusunu da anlattı. 
     Özdener, "2003 yılında Irak’ın Süleymaniye kentinde 11 Türk askerinin kafalarına çuval geçirilmesi üzerine, bu eylemin intikamını almak üzere Polat Alemdar ve ekibi kendi inisiyatifleriyle Kuzey Irak’a gidiyorlar. Burada Irak gerçeğiyle karşılaşıyorlar" dedi. 
     
     "KURTLAR VADİSİ-IRAK" FİLMİ 

     Yapımcılığını Pana Film adına Raci Şaşmaz’ın yaptığı "Kurtlar Vadisi-Irak" filminin senaryosu yine Raci Şaşmaz ve Bahadır Özdener tarafından kaleme alındı. 
     Yönetmenliğini Serdar Akar’ın üstlendiği filmde, Necati Şaşmaz’ın Polat Alemdar yanı sıra Hollywood filmlerinden tanıdığımız Gary Busey, Diego Serrano, Tito Ortiz ve Suriyeli oyuncu Ghassan Massoud, Gürkan Uygun Memati ve Bergüzar Korel de rol alıyor. 
     Toplantıda, filmin finansmanını sağlayacak olan BMH Prodüksiyon şirketinin ortaklarından Mehmet Çelebi de hazır bulundu. 
     
</TEXT>
</DOC>
