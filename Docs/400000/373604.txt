<DOC>
<DOCNO> 373604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur05.html </URL>
<DATE> 2005/08/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Karakolun 24 saati... En yoğun saatler 23 00 - 01 00 arası... 
</HEADLINE>
<TEXT>

     Türkiye'de özellikle büyükşehirlerde vatandaşların polis karakollarına en fazla gece 23.00-01.00 saatleri arasında başvurduğu belirlendi. 
     Emniyet Genel Müdürlüğü istatistiklerinden derlenen bilgilere göre, İçişleri Bakanlığı Emniyet Genel Müdürlüğü'ne bağlı karakollardaki çalışma düzeni, 24 saat esasına göre yürütülüyor. 
     Sabah genellikle saat 08.00'de göreve başlayan karakol görevlileri, öncelikle geceden kalan olayların mağdurlarını veya zanlılarını doktora götürüyor, trafik kazalarına karışan kişilerin raporlarını takip ediyor. 
     Karakol görevlileri, saat 10.00-12.00 arasında adli işlem yaptıkları zanlıların, adliyeye sevk edilmesiyle ilgileniyor. 
     14.00-16.00 saatleri arasında karakola müracaat eden vatandaşların araç, ev ve işyerlerindeki hırsızlıklarla ilgili ''parmak izi gibi teknik bilgi'' toplama işlemlerine bakılıyor. 
     Polisler, 17.00-20.00 saatleri arasında genellikle trafik suçlarına müdahale ediyor. Bu saatlerde, işyerinden çıkış ve eve dönüş telaşındaki kişilerin karıştığı ''trafik kazaları'', polisin en fazla zamanını alan konular arasında bulunuyor. 
     Saat 20.00'den sonra karakollar genellikle alkolden kaynaklanan kavga, darp gibi konulara bakıyor. 
     Karakollardan 23.00-01.00 arasında, aile geçimsizliğinden kaynaklanan kavgalar, alkol nedeniyle bıçaklama ve darp olaylarıyla yine alkolden kaynaklanan trafik kazaları için yardım isteniyor. 
     Eğlence yerleri dönüşünde alkolün ''belirli seviyenin üstüne çıkmasından'' kaynaklanan ''ufak tefek'' trafik kazalarına da polis, bu zaman diliminde bakıyor. 
     Karakollar, genellikle 02.00-06.00 saatleri arasında ''sakin'' saatlerini yaşıyor. Bu saatlerde polis memurları, mahallelerindeki sokaklarda devriye görevi yapma fırsatı buluyor. 
     Polisler, sabah saatlerinde bir ''vukuat'' yaşamazlar ise 08.00'da eve dönüyor. 
     Büyükşehirlerde görev yapan polisler zaman zaman 24 saat çalışıyor, 24 saat de istirahat ediyor. Bazı illerde, Emniyet Müdürleri, teşkilat mensuplarının çalışmalarını 12-12 veya 12-24 olarak da uygulayabiliyor. 
     Karakollardaki çalışma düzeni konusunda AA muhabirinin görüştüğü İzmir Emniyet Müdürü Halil Tataş, karakolların 24 saat süreyle vatandaşa hizmet sunan yerler olduğunu bildirdi. 
     Karakolların yükünün gece daha da artığını belirten Tataş, ''Genellikle karakolların yükü, gece 02.00'den sonra azalır. Bu saatten sonra da polis, sokakta olmak zorundadır. Polis bu saatten sonra sabaha kadar kötü niyetli olanlara yönelik çalışma yapar'' dedi. 
     
</TEXT>
</DOC>
