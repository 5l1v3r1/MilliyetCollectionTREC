<DOC>
<DOCNO> 361176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonyas02.html </URL>
<DATE> 2005/07/14/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Discovery'nin fırlatılışı pazartesiden önce olmayacak... 
</HEADLINE>
<TEXT>

     ABD Uzay ve Havacılık Dairesi NASA Başkanı Michael Griffin, bu akşam uzaya gönderilmesi planlanan Discovery uzay mekiğinin fırlatılışının pazartesinden önce mümkün olmadığını açıkladı. 
     Griffin, uçuşun ertelenmesiyle ilgili açıklamasında, "Sonraki uçuş girişimi, pazartesinden önce mümkün olmayacaktır" dedi. Griffin, mekiğin rampada mı tutulacağı yoksa hangara mı çekileceği konusunun ise henüz belli olmadığını söyledi. 
     Columbia uzay mekiği faciasından 2,5 yıl sonra ilk defa uzaya gidecek mekik olan Discovery’nin bu akşam fırlatılacağı açıklanmış, ancak son anda fırlatma teknik bir sorun nedeniyle ertelenmişti. 
     Discovery mekiğinin daha önce de Mayıs ayında fırlatılması planlanmış, ancak mekik yeni ve daha güvenli bir yakıt tankının takılması için fırlatma rampasından hangara geri götürülmüştü. 
     NASA, Şubat 2003’te Columbia mekiğinin uzaydan dönüş yolunda atmosferde parçalanması ve 7 astronotun hayatını kaybetmesinden bu yana hiç mekik seferi düzenlemedi. 
     
</TEXT>
</DOC>
