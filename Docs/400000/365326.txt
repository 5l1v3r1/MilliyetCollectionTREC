<DOC>
<DOCNO> 365326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun25.html </URL>
<DATE> 2005/07/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AB Komisyonu, 'Kıbrıs' temsilciliğine bir Rum'u atadı 
</HEADLINE>
<TEXT>

     Avrupa Birliği Komisyonu, ''Kıbrıs'' temsilciliği görevine, Adrian Van Der Meer'in yerine, Rum Haber Ajansı Müdürü Themis Themistokleus'u atadı. 
     AB ''Kıbrıs'' temsilciliği görevi için, Themistokleus dışında Avrupa Parlamentosu Sosyalist Grup Basın Dairesi'nden Dimitris Komadromos, Rum Büyükelçi Theofilos Theofilu ve gazeteci Lia Kollidu da aday olmuştu. 
     
     TALAT SON DERECE YAKIŞIKSIZ BİR TERCİH 

     KKTC Cumhurbaşkanı Mehmet Ali Talat, AB "Kıbrıs" temsilciliğine, Rum haber ajansı müdürü Temis Themistokleus'un atanmasının "yakışıksız" olduğunu belirterek, "Kuzey Kıbrıs ile AB ilişkilerinin ciddi sıkıntıya girebileceğini" söyledi. Talat, "Kıbrıs'ta olağanüstü durum bulunduğunu ve AB'nin bunu dikkate alması gerektiğini" vurgulayarak, "Olası sıkıntıların aşılabilmesi için AB'nin Kuzey'de bir ofis açarak bir Kıbrıslı Türkü görevlendirmesini" istedi. 
     Cumhurbaşkanı Talat, konuyla ilgili olarak Türk Ajansı-Kıbrıs'a TAK yaptığı açıklamada, Kıbrıs sorununun henüz çözümlenmediğine işaret ederek, "BM'nin çözüm planının Tasos Papadopulos yönetiminin kışkırtmasıyla çöktüğünü" kaydetti. 
     Talat, "Kıbrıs"ın sorun çözülmeden AB'ye girdiğini hatırlatarak, "Bu bakımdan olağanüstü durumda bir ülke olarak Kıbrıs'a özel bir muamele yapılmalıydı. Kıbrıs sorunu çözülünceye kadar, Kıbrıslı Rum olmayan bir AB temsilcisi atanmalıydı" diye konuştu. 
     Cumhurbaşkanı Talat, "Kıbrıs"taki AB Temsilciliği'nin, üyelikten sonra enformasyon görevleri daha yüksek bir temsilcilik haline gelmiş olsa da birçok ekonomik ve siyasi görevleri de bulunduğunu söyledi. 
     
     'KIBRISLI RUM OLMAMALIYDI' 

     Talat, "Bu görevleri, çözümü reddeden Rum tarafının bir temsilcisi olarak yerine getirmesi, üstelik bunu tarafsız ve Kıbrıslı Türklerin çıkarlarını da koruyarak yerine getirmesi düşünülemeyeceğine göre, olağanüstü koşullar nedeniyle bu temsilci Kıbrıslı Rum olmamalıydı" dedi. Seçimi AB Komisyonu'nun yaptığını kaydeden Talat, "adaylar arasından Papadopulos'a yakınlığıyla ünlü bir kişinin seçilmesinin yaranın üstüne tuz ektiğini" ifade etti. 
     Cumhurbaşkanı Talat, şöyle devam etti 
     "Bu, son derece üzücü bir durumdur. Kıbrıslı Türkleri kaale almayan, adeta aşağılayan bir davranıştır. AB Komisyonu'nun bu yaklaşımı Kıbrıslı Türklerle AB ilişkilerini ciddi şekilde sıkıntıya sokabilecek bir potansiyele sahiptir. Meslek yaşamı boyunca 'işgal altındaki bölge' diyerek Kuzey'e geçmeyi reddeden bir kişinin AB Komisyonu tarafından seçilmesi son derece yakışıksız olmuştur. Üzüntümü ifade etmek isterim." 
     
     'OLAĞANÜSTÜ ÇÖZÜMLER BULMAK GEREKLİDİR' 

     Talat, bu konudaki tepkisini ve üzüntüsünü AB yetkililerine ileteceğini belirtti. Kural gereği bu göreve atanacak kişilerin o ülkenin dilini bilmesi ve AB'nin 10 yeni üye ülkesinden birinin vatandaşı olması gerektiğini kaydeden Talat, şöyle konuştu 
     "Dolayısıyla bu kurallara göre bir Rum olacaktı ama Kıbrıs'taki olağanüstü şartlar değerlendirilmeliydi. Kıbrıs sorunu çözülmedi ve çözümsüzlüğün nedeni de şu anda Kıbrıs Rum yönetiminin başında olan kişi ve onun en yakınını bu göreve getiriyorsunuz. Yani 'parmağım kör gözüne' dercesine Kıbrıslı Türklere yönelik bir tutum olarak algılıyorum bunu. 
     Yapılması gereken şudur gerekirse AB tarafından Kuzey Kıbrıs için bunu telafi edecek başka düzenlemeler düşünülmelidir. Kıbrıs'ın kuzeyinde bir ofis kurulabilir, bu ofiste bir Kıbrıslı Türk görevlendirilebilir. Bu Kıbrıslı Türk doğrudan Brüksel'le, komisyonla temas halinde olabilir. Gerekirse Güney Kıbrıs'taki temsilciyle temasları da bu ofis yürütebilir. 
     Bu olağanüstü bir durumdur ve olağanüstü durumlara olağanüstü çözümler bulmak gereklidir. Çünkü aksi halde AB ile ilişkilerimiz ciddi zorluklar yaşayacak. Kuzey'e meslek yaşamında, gazeteci olarak bile geçmeyen bir kişi nasıl geçecek Çok ciddi bir diyalog sorunu olacak. AB bunun bir yolunu bulup aşmak zorundadır. Bunu aşmak için Rum tarafının egemenliğini Kuzey'e yayma niyetiyle hareket edilirse de bu boşuna bir çaba olur." 
     
</TEXT>
</DOC>
