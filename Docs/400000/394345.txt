<DOC>
<DOCNO> 394345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun25.html </URL>
<DATE> 2005/11/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Alman muhalefetinin koalisyon sözleşmesine tepkileri... 
</HEADLINE>
<TEXT>

     Alman Federal Meclisi'nde Bundestag muhalefette bulunan siyasi partiler, Sosyal Demokrat Parti SPD ile Birlik partileri CDU CSU arasında üzerinde anlaşma sağlanan koalisyon sözleşmesini eleştirdiler. 
     Birlik 90 Yeşiller Partisi Eş Başkanı Claudia Roth, sözleşmeyi sert bir dille eleştirerek, ''Vatandaşlar büyük vergi artışlarıyla soyuluyorlar. Bu seçim aldatmacasıdır. SPD ve Birlik partileri sağlık alanında gerekli reformları engelliyorlar'' dedi. 
     Yeşiller Partisi'nin diğer Eş Başkanı Reinhard Bütikofer de ''Bu büyük koalisyon, eksik sosyal dengenin, geciktirilen cevapların ve dış politik belirsizliklerin koalisyonu'' diye konuştu. 
     Hür Demokrat Parti FDP Genel Başkanı Guido Westerwelle de sözleşmeyle SPD ve Birlik partilerinin seçmenleri aldattıklarını ileri sürerek, ''SPD seçim mücadelesi sırasında katma değer vergisini artırmayacağını açıklamıştı. Birlik partileri de ücretlerdeki ek masrafların azaltılması sözü vermişti. Bugünden itibaren sözlerinden dönmüşlerdir. Büyük koalisyon sadece vergi artışlarında büyük'' dedi. 
     Sol Parti Genel Başkanı Lothar Bisky de koalisyon sözleşmesini Alman ekonomisi ve dar gelirliler için bir facia olarak nitelendirdi. Katma değer vergisinin artırılmasının özellikle emeklileri ve dar gelirli vatandaşları zorlayacağını belirten Bisky, partisinin tüm imkanlarıyla bu sözleşmeye karşı geleceğini kaydetti. 
     
     ALMANYA TÜRK TOPLUMU'NUN GÖRÜŞLERİ 
     Almanya Türk Toplumu TGD Genel Başkanı Kenan Kolat da koalisyon sözleşmesini yenilik içermediği gerekçesiyle eleştirdi. Kolat, yaptığı yazılı açıklamada, sözleşmenin Almanya'da yaşayan Türkleri ilgilendiren bölümlerinde özellikle Türkiye konusundaki yaklaşımları reddettiklerini belirterek, Türkiye'nin AB üyeliğini sulandırmaya yönelik her türlü girişimin karşısında olacaklarını kaydetti. 
     Eğitim ve meslek eğitimiyle ilgili olarak yabancıların katılımının artırılması kararının ise önemli olduğunu ifade eden Kolat, kendilerinin uzun zamandan bu yana bu konulara dikkat çektiklerini hatırlattı. 
     Göç ve uyum politikaları konusunda bir karmaşa yaratıldığını da savunan Kolat, uyum konusunda sadece yabancılardan çaba harcamalarının istendiği, çoğunluk toplumuyla ilgili bir yaklaşımın sözleşmede yer almadığını belirtti. 
     Koalisyon sözleşmesinde ayrımcılığa karşı yasanın adının geçmemesini de eleştiren Kolat, şunları kaydetti 
     ''Umarım hükümet kendi gölgesinden korkmaz, bu önemli yasa çıkar. TGD, Almanya Türklerinin hak ve çıkarlarını en iyi şekilde savunacaktır. Bu konuda hükümetin kurulmasının ardından ilgili tüm bakanlarla görüşmeler yapmak istiyoruz. Türk toplumu artık kabuğunu kırmış, kendini kanıtlamış bir toplumdur.'' 
     
</TEXT>
</DOC>
