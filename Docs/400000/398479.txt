<DOC>
<DOCNO> 398479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur21.html </URL>
<DATE> 2005/11/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Avusturya uçağının yakıtı Atatürk Havalimanı apronuna döküldü... 
</HEADLINE>
<TEXT>

     Avusturya Havayolları'na ait yolcu uçağının Atatürk Havalimanı'nda park halindeyken yakıt pompasında meydana gelen arızanın giderilmesi sırasında 2 ton yakıt aprona döküldü. 
     Alınan bilgiye göre, Viyana-İstanbul seferini yapan Airbus 320 tipi yolcu uçağı, Atatürk Havalimanı'nda 204 numaralı körüğe yanaşıp yolcularını indirdikten sonra, uçağın yakıt pompasında arıza meydana geldiği tespit edildi. 
     Arızanın giderilmesi için yapılan çalışmalar sırasında uçağın sol kanadının altındaki kapağın açılması nedeniyle 2 ton yakıt aprona döküldü. 
     Bunun üzerine Atatürk Havalimanı İtfaiye Müdürlüğü'ne bağlı ekipler, olay yerine gelerek dökülen yakıtı tazyikli su ile temizlediler. 
     Yetkililer, havayolu şirketinin söz konusu onarım yapılırken yakıtın çevreye yayılmaması için önlem alması gerektiğini belirttiler. 
     Öte yandan, uçağın yakıt pompasındaki arıza giderilinceye kadar Atatürk Havalimanı'nda kalacağı, daha sonra İstanbul'dan ayrılacağı öğrenildi. 
     
</TEXT>
</DOC>
