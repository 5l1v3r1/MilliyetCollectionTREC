<DOC>
<DOCNO> 388782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun20.html </URL>
<DATE> 2005/10/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yunanlar Türkiye'nin AB'ye tam üyel olmayı başaracağı kanısında 
</HEADLINE>
<TEXT>

     Yunan halkının yüzde 60'ının Türkiye'nin Avrupa Birliği'ne tam üye olmayı başaracağına inandığı bildirildi. 
     Yunan VPRC Enstitüsü'nün 11-13 ekim tarihleri arasında Yunanistan genelinde yaptığı kamuoyu araştırması, halkın yüzde 50'sinin Türkiye'nin AB ile üyelik müzakerelerine başlamasını olumlu bulduğunu, bu gelişmeyi olumsuz olarak nitelendirenlerinse yüzde 32'de kaldığını ortaya koydu. 
     Araştırma, üyelik müzakerelerinin başlamasına olumlu yaklaşan Yunanların Türkiye'nin AB üyeliğine karşı oldukları sonucunu da verdi. 
     Yunanların yüzde 58'i Türkiye'nin AB üyeliğine karşı olduklarını belirtirken, üyeliği destekleyenlerin oranıysa yüzde 29 olarak belirlendi. 
     Araştırmaya göre, Yunan halkının yüzde 46'sı Türkiye'nin AB üyeliğinin Yunanistan'ın çıkarına olacağı yönünde görüş bildirdi. Bu gelişmenin ülkelerinin aleyhine olacağına inananların oranıysa yüzde 38 oldu. 
     Araştırmanın Türk-Yunan ilişkilerine ilişkin bölümündeyse Türkiye'nin AB üyeliğinin iki ülke arasındaki ilişkilerin düzelmesine yol açacağına inananların yüzde 65'le çoğunluğu oluşturduğu ortaya çıktı. 
     Yunanlar, Türk-Yunan sorunlarının Uluslararası Lahey Adalet Divanı'na götürülerek çözülmesine de yüzde 55 oranında olumsuz baktıklarını açıkladı. 
     Araştırma, Yunan halkının yüzde 45'inin Türkiye'nin AB üyeliğinin Kıbrıs sorununun çözümüne katkısı olmayacağına inandığını, olumlu etkiye inananların oranınınsa yüzde 38 olduğunu ortaya koydu. 
     
</TEXT>
</DOC>
