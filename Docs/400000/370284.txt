<DOC>
<DOCNO> 370284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy10.html </URL>
<DATE> 2005/08/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
AKP'nin seçimdeki hedefi 81 kadın vekil 
</HEADLINE>
<TEXT>

     Başbakan Recep Tayyip Erdoğan’ın, "Sınırları aşın, siyasetteki ağırlığınızı başrole dönüştürün" talimatı üzerine AKP Kadın Kolları ilk seçimdeki kadın milletvekili sayısını "Her ile 1 kadın vekil" sloganıyla 81 kadın milletvekili olarak belirledi. 
     Başbakan Erdoğan’ın, kadınlar için partide, "Kota ya da kontenjan" uygulamasına gitmeyeceklerini, bunun kadınları "vitrin süsü" olarak görmemelerinden kaynaklandığını, kadınların daha aktif çalışarak siyasette erkek egemenliğine son vermeleri yolundaki açıklamaları AKP Kadın Kolları’nı harekete geçirdi. 
     Kadın Kolları, yapılacak ilk genel seçimde partinin çıkarması gereken milletvekili sayısını, "Her ile 1 kadın vekil" hesabıyla 81 milletvekili olarak belirledi. Kadın Kolları’nda halen AKP’nin kadın milletvekili sayısının 13 olduğu, CHP’nin 11 milletvekiliyle birlikte toplam 24 kadın milletvekili bulunduğu, bunun "Parlamentoda kadınların temsil oranının yüzde 4.4 gibi çok düşük bir düzeyde kaldığı" değerlendirmesi yapıldı. Seçimde her ilden bir vekille 81 kadın milletvekiline ulaşıldığında yüzde 15 hedefinin yakalanılmış olacağından hareket eden AKP Kadın Kolları’nda, CHP’deki sayının artması halinde ise parlamentodaki temsil oranının daha da yükseleceği görüşü ifade edildi. 
     AKP Kadın Kolları’nca belirlenen 81 vekil hedefi, Başbakan Erdoğan’a da iletildi. Hedefi, "uygun" bulan Erdoğan, bunun için kadınlara "Pozitif ayrımcılık" anlamına gelecek bir korumacılık uygulamayacaklarını, ancak erkek partililere karşı kadınların çalışmalarını mutlaka listeler yapılırken değerlendireceklerini belirtti. 
     
     TÜRBAN İÇİN BEKLENECEK 
     Kadın Kolları’nda 81 milletvekili hedefi belirlenmesine karşın, seçimin zamanında yapılması halinde türbanlı aday gösterilip gösterilmemesi konusunda görüşbirliği sağlanamadı. Kadın Kolları Başkanı Selma Kavaf’ın türbanlı olmamasına karşın teşkilatın büyük çoğunluğunun türbanlılardan oluşması, "türbanlı aday" taleplerini de beraberinde getirdi. Ancak türban konusunda, en son Kadın Kolları genel kurulunda "türbanlı" adaya vize vermeyen Erdoğan’ın "Toplumsal mutabakatla çözüm" için yapacağı zamanlamaya göre hareket edilmesi benimsendi. 
     
</TEXT>
</DOC>
