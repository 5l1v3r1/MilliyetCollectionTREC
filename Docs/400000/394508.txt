<DOC>
<DOCNO> 394508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun15.html </URL>
<DATE> 2005/11/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İntihar komandosu 1 kadın tutuklandı, eylemcilerin hepsi Iraklı 
</HEADLINE>
<TEXT>

     Ürdün Kralı Abdullah, geçen Çarşamba günü başkent Amman'da üç oteli hedef alan saldırılarda intihar komandosu olan bir kadının tutuklandığını söyledi. 
     Kral Abdullah, Amman'da bir foruma katılan basın mensuplarına yaptığı açıklamada, istihbarat servislerinden edindiği bilgiye göre, Radisson SAS oteline yönelik saldırıyı düzenleyen intihar komandosunun karısı olan kadının tutuklu olduğunu bildirdi. 
     Söz konusu kadın, üzerindeki patlayıcılarla eylem yapmayı başaramamıştı. 
     Ürdün Başbakan Yardımcısı Mervan El Muaşer de, intihar komandolarının hepsinin Iraklı olduğunu belirtirken, tutuklanan kadının, Irak'taki El Kaide örgütünün lideri Ebu Musab Zerkavi'nin Anbar'daki sağ kolu olan ve Felluce'de Amerikan askerleri tarafından öldürülen yardımcılarından Mübarek Atrus El Rişavi'nin kız kardeşi olduğuna söyledi. 
     El Muaşer, üç intihar komandosunun kimliklerini, Anbarlı Ali Hüseyin El Şamari, Revad Casim Muhammed Abid 23 ve Sefa Muhammed Ali 23 olarak açıkladı. Tutuklanan kadının kimliği de Sacide Mübarek Atrus El Rişavi 35 olarak açıklandı. 
     Ürdün'ün başkenti Amman'da, 56 kişinin ölümü, 100'den fazla kişinin yaralanmasına neden olan saldırıların sorumluluğunu üstlenen Irak'taki El Kaide örgütü, saldırıları aralarında bir çiftin bulunduğu 4 Iraklı intihar komandosunun düzenlediğini açıklamıştı. 
     
</TEXT>
</DOC>
