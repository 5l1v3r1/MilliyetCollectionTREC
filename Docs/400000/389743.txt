<DOC>
<DOCNO> 389743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun06.html </URL>
<DATE> 2005/10/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kuş gribi Almanya'da... 
</HEADLINE>
<TEXT>

     Almanya’nın batısında bulunan ölü yaban kazlarında, ilk testlere göre kuş gribi saptandığı bildirildi. 
     Sağlık yetkilileri, kazlar üzerinde yapılan testlerde kuş gribine rastlandığı, ancak hayvanların virüsten değil zehirlenmeden öldüğünü söylediler. 
     Virüsün öldürücü H5N1 tipinde olup olmadığının belirlenmesi için başka testler yapılacağı belirtildi. 
     Bu arada, Avrupa Birliği, evlerde beslenen kuşların ithalatını yasakladı. 
     AB Komisyonu’ndan yapılan açıklamada, kuş gribiyle mücadelenin güçlendirilmesi için kafes kuşlarının ithaline de yasak getirildiği belirtildi. 
     İngiltere’de geçen hafta ithal bir papağanda kuş gribi olduğu saptanmıştı. 
     
     ÇİN’DEKİ SON SALGINDA 545 TAVUK VE ÖRDEK TELEF OLDU 

     Çin’in orta kesiminde görülen ve ülkede son iki haftada tespit edilen üçüncü kuş gribi salgınında 545 tavuk ve ördeğin telef olduğu bildirildi. 
     Dünya Hayvan Sağlığı Örgütü’nün internet sayfasında, Çin Tarım Bakanlığı’ndan alınan bilgiye dayanarak yapılan açıklamada, geçen Cumartesi Wantang Köyü’nde virüs görülmesinden sonra alınan önlemler çerçevesinde 2478 adet çeşitli kuşun itlaf edildiği kaydedildi. 
     Yetkililer, ormancılık birimlerinin göçmen kuşların kış öncesindeki göç hareketlerini incelemeye aldıklarını belirttiler. 
     Çin’de son haftalarda İç Moğolistan Özerk Bölgesi’nde görülen kuş gribi salgınında 2600, Anhui eyaletinde de 550 kümes hayvanı telef oldu. 
     BM Gıda ve Tarım Örgütü yetkilileri, Anhui eyaletinde 45 bin kuşu itlaf ederken, 140 bin kümes hayvanına da aşı yaptı. 
     Yeni Çin Haber Ajansı, hükümetin, ülke çapında hastalık bildirme ağı kurduğunu ve yerel yetkililere gerektiğinde hazırlanan acil önlemleri yürürlüğe koymaya hazır olmaları emrini verdiğini duyurdu. 
     
</TEXT>
</DOC>
