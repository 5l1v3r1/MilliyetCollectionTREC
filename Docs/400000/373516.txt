<DOC>
<DOCNO> 373516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yasam/axyas02.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadaki cehennem 
</HEADLINE>
<TEXT>


Portekiz'de, şu ana kadar binlerce hektarı kül eden, 15 can alan yangınlara dün 11 tane daha eklendi 

DIŞ HABERLER SERVİSİ 

Portekiz'in birçok bölgesinde 2 hafta önce başlayan orman yangınlarının çoğu kontrol altına alınırken, ülkenin çeşitli bölgelerinde 11 orman yangını daha çıktı. 
Portekiz'in güneyi, orta kesimleri ve kuzeyinde çıkan yangınları, 119 itfaiye aracı, 11 yangın uçağı ve yaklaşık 500 itfaiye görevlisi söndürmeye çalışıyor. Meteoroloji servisleri de, kritik önem taşıyan hava sıcaklıklarındaki düşüşün birkaç gün daha süreceğini, ancak gelecek hafta yeniden yükseleceğini tahmin ediyorlar. 
Portekiz'deki orman yangınlarında 15 kişi öldü, binlerce hektar ormanlık ve tarım alanı yandı, onlarca ev harap oldu, yüzlerce kişi evlerini terk etmek zorunda kaldı. 

İhmal ve kundaklama 
Bir Portekiz gazetesinde yer alan haberde, yangınların çoğuna ihmalin yol açtığı, yüzde 20'sinin kundaklama sonucu çıktığı bilgisine yer verildi. Polis, yıl başından bu yana kundakçılık suçlamasıyla 126 kişiyi tutukladı. 



</TEXT>
</DOC>
