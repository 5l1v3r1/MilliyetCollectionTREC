<DOC>
<DOCNO> 382991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi yönetimine AB uyarısı 
</HEADLINE>
<TEXT>


"Bu saatten sonra Lüksemburg'a gitmemek olmaz" diyen TÜSİAD YİK Başkanı Mustafa Koç, müzakerelerin başlamaması halinde ekonomide süreci çok iyi yönetmek gerektiği uyarısında bulundu 

ÖZLEM BAY 

Avrupa Birliği AB ile müzakerelerin 3 Ekim'de başlayacağını düşündüğünü söyleyen Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Mustafa Koç, müzakerelerin başlamaması halinde ekonomide süreci çok iyi yönetmek gerektiğini belirtti. 
Bir gazetecinin, "Başbakan olumlu bir tavır sergiliyor. Abdullah Gül ise Gitmememiz bile söz konusu olabilir diyor. Siz ne düşünüyorsunuz " sorusu üzerine, Koç, "Bu saatten sonra gitmemek gibi bir şey bence olmaz. Bizim bu işe odaklanıp kararlı bir şekilde, sabırla ve inatla bu işi kovalamamız lazım" dedi. 

'Hiçbir şey olmamış gibi...' 
"Müzakereler başlamazsa ekonomide süreci çok iyi yönetmek gerekir. Hiçbir şey olmamış gibi yolumuza devam etmemiz lazım. Ama bunun, öyle bir sonucun çıkmasını düşünmek dahi istemiyorum" diyen Koç, Kıbrıs Rum Kesimi'nin tavrını nasıl değerlendirdiği sorusuna da şu yanıtı verdi 
"Tavrı belliydi, yani böyle olacağı... Üzücü bir durum ama bunun üstesinden geleceğimizi düşünüyorum. En son dakika bu iş başlayacak. Ben öyle görüyorum. Ama bu önümüzdeki yıllarda bir ur gibi, devamlı Demokles'in kılıcı gibi çıkacak. Özellikle Avusturya'nın da bundan sonraki dönemde başkan olması bir dezavantaj. Ama İngiltere kararlı, bunu çözecek." 

'Manzara sürekli değişecek' 
TÜSİAD Başkanı Ömer Sabancı ise tarafların her an yeni bir taktikle sahneye çıktıklarına şahit olduklarını, son dakikaya kadar manzaranın sürekli değişecek gibi göründüğünü belirtti. 
Sabancı şunları kaydetti "Bu talebi yapmak için gerekli koşulları yerine getirmiş olduğumuz, AB tarafında da sıklıkla dile getiriliyor. Bugün AB'nin kurumsallaşma hatalarından kaynaklanan bazı sorunlarla karşı karşıyayız. Ancak bunun bedelini tam üyelik perspektifinden uzaklaşmakla biz ödememeliyiz. AB geleceğini iyi göremiyorsa, kurumsal yapısı ve bütçesi açısından stratejik bir vizyon eksikliğine düştüyse, bunun sorumlusu Türkiye değildir. Bu gerekçelere sığınarak yeni formüller üretmek, oyunun ortasında yeni kurallar koymaya çalışmak siyasi etik ile bağdaşmaz." 

Sabancı Ayrıcalıklı ortaklığı savunanlar 19. yüzyıl zihniyetinde Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Yüksek İstişare Konseyi YİK toplantısında yaptığı konuşmada AB'ye tam üyelik hedefi ile yola çıkmayan, karar sürecinde yeri olmayan, alınan kararlara ortak olmayan bir Türkiye'nin, AB'ye uyum sürecini bütünüyle üstlenmesi ve yerine getirmesinin söz konusu olamayacağını belirtti. 
'Ayrıcalıklı ortaklık' kavramı ile dile getirilmeye çalışılan seçeneği savunan AB'li politikacıların zihniyet olarak 19. yüzyılda kaldıklarını söyleyen Sabancı, "Aslında AB'nin demokrasi, refah ve barış ilkelerini de çok iyi anlamış ve sindirmiş olmadıklarını söylemekte bir sakınca görmüyorum" dedi. 

Kuvvetli destek 
Sabancı şöyle devam etti "Bu seçeneği külliyen reddetme ve Türkiye'nin tam üyelik perspektifinde ısrar etme konusunda hükümeti kuvvetli destekliyor ve kırmızı çizginin ayrıcalıklı ortaklık seçeneğinin reddedilmesinde yattığının altını çizmek istiyorum. Zaten AB'de aklıselim sahibi politikacılar da bunun siyasi etiğe sığmadığını ve AB'nin kendi ilkelerini çiğnediğini dillendiriyorlar." 

'Kürt sorunu yaz uykusundan uyandırdı' Ömer Sabancı, "Terörün başını yeniden kaldırma girişimleri, Başbakan'ın Kürt sorunu ifadesini kullanması siyaset dünyasını yaz uykusundan uyandırdı. AB ile ilişkilerde zeminin her gün biraz daha ısınması hareketliliği artırdı" diye konuştu. 
Sabancı, Güneydoğu illerinde ciddi bir yatırım eksikliği bulunduğunu, başka yörelerde de yatırım eksiklikleri ve gelişmeden pay alma sıkıntıları yaşandığını dile getirerek, bu konuda sözlerin ve vaatlerin ötesine geçebilmek için doğru stratejiler ve rekabetçi politikalar benimsenmesinin şart olduğunu vurguladı. 

Kayıtdışına oy deposu diye dokunulmuyor Yeni yatırım ve istihdam için vergi oranlarını düşürüp vergiyi tabana yayarak bütçe gelirlerini artırırken, torbanın altındaki deliklerin de yamanması gerektiğini söyleyen Sabancı şöyle konuştu 
"Sosyal güvenlik ve kamu yönetimi reformları ile özelleştirmeler, bu açıdan kritik önem taşıyor. Oy depolarını taciz edeceği korkusuyla nasıl kayıt dışı ekonominin üzerine bir türlü gidilemiyorsa, aynı gerekçelerle sosyal güvenlik sisteminin yarattığı kanamayı durduracak operasyon da bir türlü gerçekleştirilemiyor. Sonbahara kalan bu operasyon, sağlıklı bir şekilde yapılırsa bütçede orta vadede çok önemli bir yük azalması sağlanmaya başlanacaktır." 

'Özelleştirmeler doğru ve şeffaf' Özelleştirmelerde hükümetin kararlılığını tümüyle desteklediklerini söyleyen Sabancı, bu sürece bağlı olarak ortaya çıkan ve yabancı düşmanlığına kadar varan tepkileri ise abartılı bulmakla birlikte olağan karşıladıklarını belirtti. Hükümetin, iletişim eksikleri bir yana bırakılırsa özelleştirmeleri doğru ve şeffaf bir biçimde yürüttüğünü vurgulayan Sabancı, "Özelleştirme alanında bugüne kadar gerçekleştirilenleri devrim olarak nitelemek abartılı olmayacaktır" dedi. 
Konjonktürel dengelerin çok iyi korunduğunu düşündüklerini ifade eden Sabancı, şöyle konuştu "Olumlu veriler, ekonomide istikrarı sağlayan iki önemli çıpadan biri olan IMF ilişkilerinin korunması zorunluluğunu ortadan kaldırmamaktadır. Bu ilişkilerin 2007 sonuna kadar sürecek olması, olumlu tabloyu tamamlayıcı bir faktör." 


</TEXT>
</DOC>
