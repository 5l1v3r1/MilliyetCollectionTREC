<DOC>
<DOCNO> 385334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur30.html </URL>
<DATE> 2005/10/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sağlık Bakanlığı Toplumu tehdit eden kuş gribi salgını yok 
</HEADLINE>
<TEXT>

     Sağlık Bakanlığı, Manyas'ta görülen ''kuş gribi'' olayının dünyadaki büyük salgınla hiçbir ilgisi olmadığını'' belirterek, ''ülke genelinde toplumu tehdit eden bir grip salgınının söz konusu olmadığını bildirdi. 
     Sağlık Bakanlığı'ndan yapılan açıklamada, kuş gribinin, etkeni ne olursa olsun kanatlılarda görülen bir hayvan hastalığı olduğu, ''Tavuk vebası'' olarak da adlandırılan hastalığın, hayvanlar arasında yüksek derecede bulaşıcılık gösterdiği ve ölümlere neden olduğu vurgulandı. 
     İnsanlarda mevsimsel olarak görülen grip virüsünün tipinin, kuş gribi etkeni virüs ile aynı olmadığına işaret edilen açıklamada, şöyle denildi 
     ''Kuş gribi, hasta olan hayvanlarla yakın temas içinde olan kişilere çok az bir ihtimalle de olsa bulaşabilen bir hastalıktır. Ancak insanlar arasında hastalığın geçişi henüz yoktur ve hasta insandan sağlam insana bulaşma da söz konusu değildir. 
     Kuş gribi hastalığı son 2 yıldır Uzakdoğu ülkelerinde görülmekte olup, milyonlarca kanatlı hayvan bu salgın nedeniyle itlaf edilmiş veya kendiliğinden ölmüştür. Buna karşılık hasta olan kişi sayısı 29 Eylül 2005 tarihi itibarıyla, toplam 116 olup, ölen kişi sayısı 60'dır. İnsan vakaları Endonezya, Vietnam, Tayland ve Kamboçya'da görülmüştür.'' 
     
     ''GRİPLE İLGİSİ YOK'' 

     İnsanlarda mevsimsel olarak özellikle kış aylarında görülen grip salgınlarının kuş gribi ile ilgisi olmadığı belirtilen açıklamada, ''Mevsimsel grip hastalığı, insandan insana bulaşmakta, özellikle bağışıklık sistemini baskılayan bir hastalığı veya durumu olan kişilerde de ağır seyredebilmektedir. Mevsimsel grip hastalığından korunmak için kişisel hijyen uygulamaları ve riskli kişilerin aşılanmaları önerilmektedir'' denildi. 
     Dünyada yaklaşık 35-40 yılda bir olan büyük grip salgınlarının, mevsimsel gribe neden olan grip virüsünün yapısında meydana gelen bir değişiklikle oluştuğu ifade edilen açıklamada, şunlar kaydedildi 
     ''Bu salgın genellikle hayvanlarda hastalığa neden olan grip virüsünün yapı değişikliği veya hayvan virüslerinin insan virüsüne etki etmesi ile insan grip virüsünde meydana gelen yapı değişikliği sonucu ortaya çıkmaktadır. 
     Bilim adamları ve Dünya Sağlık Örgütü gibi uluslararası kuruluşlar, son 2 yıldır yoğun şekilde kanatlı hayvanlarda görülen kuş gribi etkeni olan virüsün yapısında bir değişiklik olabileceğini ve insandan insana bulaşır hale gelebileceğini düşünmekte ve ülkeleri büyük bir salgın riskine karşı hazırlıklı olmaya çağırmaktadır. Ancak mevcut virüs henüz insandan insana bulaşmamakta olup, böyle bir salgının çıkıp çıkmayacağı ve ne zaman ortaya çıkacağı bilinmemektedir.'' 
     
     ''TAHMİN EDİLİYORDU 

     Açıklamada, şu anda Türkiye'de görülen kuş gribi olayının, büyük salgınla hiçbir ilgisinin olmadığı vurgulanarak, Güneydoğu Asya'da görülen kuş gribi hastalığının, göçmen kuşlarla Orta Asya ülkelerine sıçradığı ve kuşların mevsimsel göçü ile diğer ülkelere de yayıldığı belirtildi. 
     Türkiye'nin de göçmen kuşların göç yolları üzerinde olması nedeniyle, kuş gribi hastalığının Türkiye'deki kanatlılarda da görülebileceğinin tahmin edildiği ifade edilen açıklamada, şöyle devam edildi 
     ''Ancak tüm tedbirlere rağmen, bu durumun engellenmesi söz konusu değildi. Vahşi hayat ile temasta olan kanatlı hayvanlara hastalığın bulaşma ihtimali çok yüksek olup, hayvanlardaki kuş gribi vakalarının bir kuş cenneti olan Manyas Gölü'nün civarındaki hindilerde görülmesi bu öngörüyü doğrulamaktadır. Hastalığın entegre kanatlı hayvan üretimi yapan tesislere sıçraması durumunun, yaban hayat ile temasın olmaması nedeniyle, çok düşük bir ihtimal dahilinde olduğu düşünülmektedir.'' 
     
     İLGİLİ UZMANLAR BÖLGEDE 

     Manyas Bölgesi'ndeki kuş gribi vakalarıyla ilgili Tarım ve Köyişleri Bakanlığı'nın hayvan sağlığı açısından gerekli çalışmaları yürüttüğü kaydedilen açıklamada, Tarım ve Köy işleri Bakanlığı'ndan konuyla ilgili bilgilerin alınmasının ardından Sağlık Bakanlığı tarafından da ilgili uzmanların bölgeye gönderildiği bildirildi. 
     Açıklamada, ''Sağlık Bakanlığı da kuş gribi hastalığının insan sağlığı açısından bir tehlike oluşturmaması için çalışmalar yapmaktadır'' denildi. 
     Bu kapsamda, kuş gribinin bu hayvanlarla yakın temasta olan üretici ve işçilere bulaşmaması için, hasta hayvan ve ölülerle temasta, Sağlık Bakanlığı'nın belirlediği standartlarda koruyucu malzeme kullanmalarının istendiği belirtildi. 
     Hastalığın görüldüğü çiftliklerde çalışan ve hayvanlarla temasta olan kişiler için, hastalığın kuluçka süresi göz önüne alınarak 7 günlük ilaç tedavisi ile koruma sağlanacağı bildirilen açıklamada, bu ilaçların Sağlık Bakanlığı'nca temin edildiği kaydedildi. 
     Açıklamada, ''Sağlık Bakanlığı, sağlık kuruluşlarına talimat vererek, hastalığın vaka tanımına uygun kişiler için, hasta hayvanların bulunduğu çiftliklerle temas öyküsü de söz konusu ise, gerekli tanı ve tedavi protokollerinin başlatılması istemiştir'' denildi. 
     Çiftlik çalışanlarının, mevsimsel grip hastalığından da korunması için işverenlerin, çalışanları grip aşısı ile aşılatmasının istendiği ifade edilen açıklamada, hastalıkla ilgili sağlık çalışanlarının eğitimlerinin de yapıldığı bildirildi. 
     
     ''KUŞ GRİBİ KAYNAKLI İNSAN VAKASI YOK'' 

     Açıklamada, şunlar kaydedildi 
     ''Bu aşamada ülke genelinde toplumu tehdit eden bir grip salgını söz konusu olmadığı gibi, kuş gribi kaynaklı bir insan vakası da bulunmamaktadır. Kuş gribi vakalarının ülkemizdeki kanatlılarda görülmüş olmasının, endişeye mahal verecek bir durum yaratmadığı bilinmelidir. Hizmetlerin en iyi şekilde verilebilmesi için, herkesin sağduyulu ve soğukkanlı tavır sergilemesinin önemli olduğu da unutulmamalıdır. 
     Dünyada beklenen büyük salgın konusunda Sağlık Bakanlığı planlama çalışmalarını tamamlamıştır. Hazırlanan grip pandemi planının ana hatları, hastalığın kontrol ve idaresi, hastalığın izlenmesi, vakaların araştırılması, tedavisi, toplumun korunması, hizmetlerin devamlılığının sağlanması, araştırma ve değerlendirme şeklindedir.'' 

     
</TEXT>
</DOC>
