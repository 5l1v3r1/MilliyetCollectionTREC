<DOC>
<DOCNO> 361665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonsiy01.html </URL>
<DATE> 2005/07/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kamuya fazladan 45 bin personel 
</HEADLINE>
<TEXT>

     AKP Hükümetine yönelik "kadrolaşma" iddiaları sürerken, Maliye Bakanı Kemal Unakıtan, geçen yıl kamuya 85 bin 545 personel alındığını açıkladı. 
     Kemal Unakıtan, CHP Tekirdağ Milletvekili Enis Tütüncü’nün soru önergesine verdiği yanıtta, 01.01.2004 ile 31.12.2004 tarihleri arasında Emekli Sandığı Genel Müdürlüğü 
     ile ilgilendirilen personel sayısının 85 bin 545 olduğunu bildirdi. Unakıtan’ın verdiği bilgi, 2004 Mali Yılı Bütçe Yasası’nda kamu kurum ve kuruluşlarına alınacak personel sayısının 40 bin olarak belirlenmesine karşın, kamuya fazladan 45 bin 545 personel alındığını ortaya koydu. 
     
     REKOR MİLLİ EĞİTİM’DE 
     Geçen yıl kamu kurum ve kuruluşlarına alınan personel sayısında ilk sırayı Milli Eğitim Bakanlığı ve üniversiteler aldı. 01.01.2004 ile 31.12.2004 tarihleri arasında Milli Eğitim Bakanlığı ve üniversitelere 28 bin 446 personel alındı. Milli Eğitim Bakanlığı’nı ise 12 bin 391 personel ile Sağlık Bakanlığı izledi. Geçen yıl Başbakanlığa 40 adet kontenjan tanındığı açıklanmasına karşın Başbakanlığa alınan personel sayısı 484 kişi olarak gerçekleşirken, yaptığı tasarruf ile her zaman gündemde olan Cumhurbaşkanlığı’na ise 3 personel alındı. 01.01.2004 ile 31.12.2004 tarihleri 
     arasında alınan personelin kamu kurum ve kuruluşlarına göre dağılımı ise şöyle "Adalet Bakanlığı 1148, AOÇ 4, Bağ-Kur 67, Başbakanlık 484, Bayındırlık Bakanlığı 109, BDDK 36, Belediyeler 654, Cumhurbaşkanlığı 3, Çalışma ve Sosyal Güvenlik Bakanlığı 2918, Diyanet İşleri Başkanlığı 3811, Elektrik İşleri Etüt İdaresi 2, EPDK 12, Eti Holding 18, Gençlik ve Spor Genel Müdürlüğü 19, Halkbank 1, Hazine Müsteşarlığı 1, İçişleri Bakanlığı 4391, Köy Birliği 1, Kültür ve Turizm Bakanlığı 25, Maliye Bakanlığı 965, Milli Eğitim Bakanlığı Üniversiteler 28446, Milli Savunma Bakanlığı 8939, MTA 24, Devlet Opera ve Balesi 15, Çevre ve Orman Bakanlığı 65, RTÜK 1, Sağlık Bakanlığı 12391, Sanayi ve Ticaret Bakanlığı 74, Sulama Birliği 1, Şeker Şirketi 15, Tarım Bakanlığı 248, TBMM 46, TCMB 237, TCZB 1, Enerji ve Tabii Kaynaklar Bakanlığı 186, THYAO 1, TKB 1, TMSF 1, TODAİE 9, TRT 7, Ulaştırma Bakanlığı 82, YSK 47, Diğer Kurumlar 20039." 
     
</TEXT>
</DOC>
