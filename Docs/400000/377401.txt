<DOC>
<DOCNO> 377401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonyas02.html </URL>
<DATE> 2005/09/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Okullar açılıyor, anne babalara görev düşüyor... 
</HEADLINE>
<TEXT>

     Türkiye genelinde milyonlarca çocuk okula gitmeye hazırlanırken, çocukların başarılı olabilmeleri için anne ve babalara da büyük iş düştüğü bildirildi. 
     Uludağ Üniversitesi Eğitim Fakültesi Eğitim Bilimleri Bölümü Öğretim Üyesi Prof. Dr. Şermin Külahoğlu, AA muhabirine yaptığı açıklamada, yeni eğitim-öğretim yılının başlamasına birkaç gün kala öğrencileri ve ailelerini tatlı bir telaşın sardığını söyledi. 
     Yeni öğretim yılının başlangıcında, anne ve babaların üzerinde düşünmeleri gereken bazı noktalar olduğunu ifade eden Külahoğlu, her çocuğun başarma ihtiyacı duyduğunu, ancak hata yapmaktan korktuğu veya yapması gereken şey ona çok zor geldiği için başarmaya çabalamaktan vazgeçtiğini kaydetti. 
     Külahoğlu, çocukların, düşüncelerini dile getirmeseler de anne ve babalarının davranışlarını anlamakta çok usta olduklarına dikkati çekerek, velilere şu uyarılarda bulundu 
     ''Çocuğunuzun okulu konusunda kaygılarınız varsa, kendi okul günlerinize dair iyi anılarınız yoksa, çocuğunuzun öğretmeniyle yıldızınız uyuşmadıysa, çocuğunuz onun okula gitmemesinden mutlu olacağınızı hisseder ve bunu değerlendirir. Çocuğun okuldaki başarısı çocuk-öğretmen-veli takımının işbirliğine bağlıdır. Çocuğunuz, öğrenme ve gelişmenin öncelikle kendisine bağlı olduğunu kavramalı ve bu sorumluluğu üstlenerek, öğretmeninin ve sizin desteğinizle öğrenmeye ve gelişmeye çabalamalıdır.'' Anne babaları okul yönetimiyle ilişkide olan çocukların okul başarılarının daha yüksek olduğuna işaret eden Külahoğlu, ''Çocuğunuza karşı bunu yapman gerekiyor veya senin yerine yapayım değil, hadi birlikte yapalım tavrında olmanızda yarar vardır'' diye konuştu. 
     
     ''AĞZINIZ KAPALI, KULAKLARINIZ AÇIK OLSUN'' 
     Prof. Dr. Külahoğlu, ebeveynlerin öğrenmeyi sürdürerek çocuklarına model olmaları gerektiğine değinerek, şunları kaydetti 
     ''Okuyan, eğitimine devam eden, yeni fikirlerle ilgili olan, bilgi edinmeye çalışan anne-baba, çocuğu olumlu yönde etkiler. Çocuğunuzun yalnızca en iyi yaptıklarını değil, az da olsa, yapabildiklerini görün, her çabasını takdir edin. Anne-babalar çocuklarına övgücü değil, teşvik edici olmalıdırlar. Çocuğunuzla iletişimde ağzınız kapalı, kulaklarınız açık, onu anlamaya istekli, şakaya ve gülmeye hazır bir tutumda olmalısınız.'' 
     
</TEXT>
</DOC>
