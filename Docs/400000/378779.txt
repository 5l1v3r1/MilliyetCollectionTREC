<DOC>
<DOCNO> 378779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas06.html </URL>
<DATE> 2005/09/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan hamilelere beslenme önerileri... 
</HEADLINE>
<TEXT>

     Aşermenin, hormonal etkiler sonucu gerçekleştiği belirtilerek, hamilelerin canlarının çektiği yiyeceği değil, vücut için gerekli olanları, ölçülü şekilde tüketmeleri önerildi. 
     Sağlık Bakanlığı Temel Sağlık Hizmetleri Genel Müdürlüğü’nden yapılan açıklamada, Türkiye’de her yıl yaklaşık 1 milyon 400 bin doğum gerçekleştiği, gebelik öncesi ve gebelik döneminde yetersiz ve dengesiz beslenmenin, anne ve bebek ölümlerine yol açan bir çok sağlık sorununu beraberinde getirdiği kaydedildi. 
     Açıklamada, gebelik öncesi ve gebelik dönemindeki beslenme şekli ile bebeğin doğum ağırlığı, beyin gelişimi ve sağlığı arasında yakın ilişki olduğu vurgulandı. 
     Beslenme bozukluklarına bağlı olarak, hamile kadınların yüzde 58’inde, kansızlık, kan hücrelerinin yapımında gerekli olan folik asit, fiziksel ve zihinsel gelişimde etkili iyot ve kemik gelişiminde rol oynayan kalsiyum yetersizliklerinin görüldüğü bildirilen açıklamada, dünyada her yıl doğan 6 bebekten 1’inin, 2 bin 500 gramın altında ve düşük doğum ağırlığı ile doğduğu, bu oranın Türkiye’de yüzde 10-12 arası olduğu belirtildi. 
     
     1-2 KAŞIK ÇÖKELEK 
     Düşük doğum ağırlığının en önemli nedenlerinden birinin, hamile kadınlarda görülen beslenme bozuklukları olduğu kaydedilen açıklamada, anne adaylarına şu uyarılar yapıldı 
     "Normal zamanda yediklerinize ek olarak, her gün en az 2 su bardağı kadar süt veya yoğurt tüketin. Bu besinlerin yerine 2-3 kibrit kutusu kadar peynir veya 1-2 kaşık çökelek de tüketmeniz yararlı olacaktır. Çiğ süt ve bundan yapılan peynirler zararlı mikropları içerdiğinden pastörize süt ve bu sütlerden yapılan peynirleri tercih edin. 
     Normal zamanda yediklerinize ek olarak, bir adet yumurta veya yumurta kadar et, tavuk, balık, bu besinler tüketilemiyorsa kurubaklagil yemekleri, mercimekli veya nohutlu çorbaların tüketilmesine özen gösterin. Vitaminler açısından zengin olan taze sebze ve meyveleri her öğünde düzenli olarak tüketmeye çalışın. Azar azar ve sık aralıklarla beslenin. Uzun süre aç kalmayın. 
     Yemeklerde sıvı yağları tercih edin. Gün içinde zeytinyağı da tüketmeye özen gösterin. Fasulye, nohut, mercimek gibi kuru baklagillerin yanında, C vitamini açısından zengin bol limonlu salata, taze soğan veya meyve tüketin. Yemeklerde mutlaka iyotlu tuz kullanın." Gebelikte aşermenin hormonal etkiler sonucu gerçekleştiği kaydedilen açıklamada, "Bu nedenle canınızın her çektiği yiyeceği değil, vücudunuz için gerekli olanları, ölçülü şekilde tüketin. 
     Gebeliğiniz boyunca her ay 1-1.5 kg olmak üzere, toplam 7-14 kg alacak şekilde ağırlık artışınızı kontrol edin" denildi. 
     Açıklamada, hamilelerin, kesinlikle sigara ve alkol kullanmamaları, sigara içilen ortamlardan uzak durmaları gerektiği vurgulandı. 
     
</TEXT>
</DOC>
