<DOC>
<DOCNO> 397068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo13.html </URL>
<DATE> 2005/11/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çelme istifa getirdi 
</HEADLINE>
<TEXT>

     Türkiye ile İsviçre arasında İstanbul'da oynanan 2006 Dünya Kupası Avrupa elemeleri play-off baraj rövanş maçında olaylara karışan A Milli Futbol Takımı Yardımcı Antrenörü Mehmet Özdilek görevinden istifa etti. 
     Futbol Federasyonu'ndan yapılan açıklamada, Mehmet Özdilek'in bugün itibariyle görevinden istifa ettiği bildirildi. Açıklamada Özdilek'in bugün düzenleyeceği duyurulan basın toplantısının, kendi talebi üzerine ileri bir tarihe ertelendiği kaydedildi. Özdilek'in kısa süre içinde yapacağı basın toplantısıyla ilgili bilgi vereceği ifade edildi. 
     Bu arada basın mensupları toplantı nedeniyle Futbol Federasyonu'nun Beylerbeyi'ndeki tesislerine gelerek, hazırlıklarını yaptı. Canlı yayın araçları da tesislere gelerek, toplantıyı canlı yayınlamak üzere hazırlandı. Toplantı saati olan 11.30'u geçmesine rağmen, federasyon yetkilileri tarafından önce toplantının gecikeceği bildirildi. Ancak daha sonra ise toplantının ileri bir tarihe ertelendiği belirtilerek, yazılı bir basın açıklaması dağıtıldı. 
     Özdilek, 16 kasımda yapılan Türkiye-İsviçre maçı sonrası soyunma odasına giden İsviçreli futbolcu Valon Behrami'ye ilk çelmeyi takmış, İsviçreli futbolcu Benjamin Huggel de bu hareketin ardından Özdilek'e tekme atmıştı. 
     


     
</TEXT>
</DOC>
