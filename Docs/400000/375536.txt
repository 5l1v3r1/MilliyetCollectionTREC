<DOC>
<DOCNO> 375536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun10.html </URL>
<DATE> 2005/09/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Daily Telegraph 'Kürdistan', turizm bölgesi olmuş .. 
</HEADLINE>
<TEXT>

     İngiliz Daily Telegraph gazetesi, "Kürdistan"ın Iraklılar için bir turizm bölgesi haline geldiğini belirtti. Irak’ın hala uluslararası turistler için bir cazibe merkezi olmaktan uzak olduğunu kaydeden Telegraph, geçen son birkaç ayda Iraklıların kuzey bölgelerine "sakin bir mola" verebilmek için gittiklerini belirtti. 
     
     VURULMAMA TURİZMİ 
     Haberde, "Nasıl İngilizler güneş için İspanya’ya, genç Amerikalılar yasal alkol için Meksika’ya gidiyorsa Iraklılar da batılı tatil broşürlerinde pek görülmeyen ’vurulmama fırsatı’ için Kürdistan’a gidiyor" ifadeleri yer aldı. 
     Irak’ta günde ortalama 80 silahlı saldırı, bombalama ya da başka bir ölümcül saldırı gerçekleştiği belirtilen haberde, ülkenin kuzeyindeki Kürt bölgelerinde durumun daha sakin olduğu belirtildi. 
     Gazete, özellikle Süleymaniye’deki Dukan Gölü’nün Iraklı turistler için büyük bir çekim alanı olduğunu ifade etti. Haberde, bu bölgedeki otellerin neredeyse tamamen dolu olduğu bildirildi. 
     
     SÜLEYMANİYE’DE DE GÖLE İÇ ÇAMAŞIRIYLA GİRİLİYORMUŞ 
     Oliver Poole imzalı haberde, göl kıyısında ailelerin piknik yaptığını belirtirken, erkeklerin iç çamaşırlarına kadar soyunarak göle girdiklerini ve birbirlerine su attıklarını, bu esnada kadınların ise yemek yaptığı vurgulandı. 
     "Kürdistan"ı ne kadar turistin ziyaret ettiği ile ilgili "hükümet"in elinde resmi bir rakamın olmadığı belirtilen haberde, "Ancak yetkililer yüzde 25’lik bir artış olduğuna inanıyor" denildi. 
     
     ÜÇ DİLDE BROŞÜRLER BASILIYOR 
     Haberde "Kürt Hükümeti"nin 50 yeni otelin inşaatına onay verdiği, ayrıca Arapça, İngilizce ve Kürtçe broşürlerin de hazırlandığı ifade edildi. 
     Gazete, Erbil Havaalanı’nın açılması ile yabancıların da bölgeye gelmesinden umutlu olunduğunu belirtti. 
     Telegraph’ın haberinde ayrıca "Kürdistan" bölgesinin 1991 yılındaki Körfez savaşının ardından defakto olarak 
     özerk bir durumda bulunduğu ve Irak’ın geri kalanı ile karşılaştırıldığında 60 bin peşmergesiyle daha güvenli olduğu ifade edildi. 
     

      ANKA 
     
</TEXT>
</DOC>
