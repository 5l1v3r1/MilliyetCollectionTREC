<DOC>
<DOCNO> 351851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy04.html </URL>
<DATE> 2005/06/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
AKP kongre kararı alarak "seçim yok" mesajı verecek 
</HEADLINE>
<TEXT>

     Başbakan Recep Tayyip Erdoğan, ismi etrafında başlayan "Cumhurbaşkanı kim olacak " tartışmalarına karşı, partisinde kongre sürecini başlatarak, "Erken seçim yok" mesajı verecek. 
     AKP’de yapılan değerlendirmelere göre Erdoğan, Cumhurbaşkanı seçimi ve "türbanlı eş" tartışmasına Meclis’in tatile girmesiyle birlikte müdahale edecek. AKP yönetiminde Erdoğan’ın bu tartışmanın artık sona erdirilmesi isteğine yönelik hazırlıklar başlatıldı. Erdoğan, ilk müdahalesini Cumhurbaşkanı seçimine paralel olarak CHP tarafından başlatılan "Normal süresinden önce seçime gidilmesi" arayışlarına karşı yapacak. Erdoğan, partisinde büyük kongre sürecini başlatarak, "Erken seçim yok. Seçim normal zamanında yani 2007’de yapılacak" mesajını verecek. 
     Erdoğan, 2005’in sonundan itibaren 2006’yı da kapsayan biçinde AKP’nin kongre sürecini açıklayacak. Erdoğan, iktidardaki ikinci kongresiyle, "Seçimle değil, partide kurumlaşma hükümette de programa uygun icraat içinde olduklarını" ifade etmiş olacak. Erdoğan’ın bu kararı doğrultusunda, AKP, özellikle Cumhurbaşkanı ve seçimle ilgili tartışmaların dışında kalıp kendi içine kapanarak, 2006 yılını büyük ölçüde kongrelerle geçirecek. 
     Erdoğan, uzun bir takvime yayacağı kongre sürecinde, 2007’nin Ekim ayında yapılacak seçimdeki milletvekili 
     adaylarını da belirleyerek, listesini şekillendirecek. 
     Erdoğan’ın kongreler sürecinde partililere il ve ilçe başkanı olmaları halinde seçim öncesinde milletvekili adayı olmak için görevlerinden istifa etme yasağı da getirmesi bekleniyor. Erdoğan, ayrıca kongreler sürecinde milletvekillerinin teşkilatlardaki destek oranlarını da gözleyerek mevcut milletvekillerinden liste dışı bırakacaklarına da karar vermeyi düşündüğü öğrenildi. 
     
</TEXT>
</DOC>
