<DOC>
<DOCNO> 370986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur20.html </URL>
<DATE> 2005/08/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Mıcırlı yolda 30'u aşmayın 
</HEADLINE>
<TEXT>

     Karayolları 3. Bölge Müdürü Haşmet Ruşen Oğuzalp, mıcır kaplaması yapılan yollarda, güvenli yolculuk için alınabilecek tek önlemin, 30 kilometrelik hız limitinin aşılmaması olduğunu söyledi. 
     Oğuzalp, AA muhabirine yaptığı açıklamada, yol yapımı ve yenilenmesi, sıcak asfalt veya mıcır kaplama tekniğiyle yapıldığını bildirdi. Maliyeti yüksek olan sıcak asfaltın döküldüğü yollarda, trafik kuralları çerçevesinde güvenle yolculuk yapabildiğini ifade eden Oğuzalp, mıcır kaplama yapılan yollarda güvenli yolculuk için daha dikkatli olunması gerektiğini kaydetti. 
     Asfalt üzerine dökülen mıcırların silindirle sıkıştırıldığını anlatan Oğuzalp, şöyle devam etti 
     "Yola yapışmayan mıcırlar, özellikle fren yapma sırasında taşıtların yoldan çıkmasına neden olabildiği için bu çalışmanın yapıldığı yerlerde hızın azaltılması konusunda uyarıcı levhalar dikilmektedir. Mıcır bulunan yollarda hızın azaltılmaması, aracın yola tutunma kabiliyetini azalttığı gibi, yoldan sıçrayan mıcırlar, arkadan ve karşıdan gelen araçlara da zarar verebilir. Bu nedenle, mıcır kaplaması yapılan yollarda güvenli yolculuk için alınabilecek tek önlem 30 kilometre olan hız limitinin aşılmamasıdır." Oğuzalp, mıcır kaplama yapılan yolun, çalışmadan 24 saat sonra süpürücü makinelerle temizlendiğini, bu çalışmada, araçların etkisiyle yol kenarına biriken mıcırların da tamamen temizlendiği belirtti. 
     Sürücülerden, özellikle mıcır kaplama çalışması yapılan yollarda, uyarı levhalarındaki hız kurallarına uymalarını isteyen Oğuzalp, kendi görev bölgelerinde ise halen mıcır kaplama çalışmalarının Karaman-Mersin karayolunun 36-40, Afyon-Kütahya karayolunun 19-30. 
     kilometreleri ile Cihanbeyli-Sülüklü ve Çay-Karadilli arasındaki yollarda devam ettiğini kaydetti. 
     
</TEXT>
</DOC>
