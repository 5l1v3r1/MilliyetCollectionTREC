<DOC>
<DOCNO> 363747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/dunya/dun01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Türk'ten haber yok 
</HEADLINE>
<TEXT>


DIŞ HABERLER SERVİSİ 


Şarm El Şeyh'te 4 Türk'ün de kayıp olduğu öne sürüldü. 
Türkiye Seyahat Acenteleri Birliği'nden TÜRSAB yapılan açıklamaya göre, Mısır'da patlamaların meydana geldiği Şarm El Şeyh'te toplam 500 Türk turist bulunuyordu. Pronto Tur, Baracuda Tur, İrem Tur, Alibaba Tur ve Etstur olmak üzere toplam 5 seyahat acentesi ile Şarm El Şeyh'e giden Türk yolcuların bölgedeki 14 farklı otelde kaldıkları öğrenildi. Etstur'dan yapılan açıklamada 16 Temmuz tarihinde bölgeye giden ve turlarını dün tamamlaması beklenen 112 kişiden sadece 4 yolcuya ulaşılamadığı bildirildi. Ulaşılamayan yolcuların gece geç saatlerde patlamaların olduğu şehrin merkezindeki Naama Koyu bölgesine gittikleri öğrenildi. 

Yaralı Türk 
Türkiye'nin Kahire Büyükelçiliği Maslahatgüzarı Nihat Divaner, hastaneleri dolaşırken adı Çağlan olan 26 yaşında bir Türk'e ulaştıklarını söyledi. Divaner, vücudunun yüzde 80'inde yanıklar olan kadının bilincinin yerinde olduğunu belirtti. Çağlan'ın TSK'ya ait bir helikopterle bugün Türkiye'ye getirilmesi bekleniyor. 

Erdoğan kınadı 

ANKARA Milliyet 

Başbakan Recep Tayyip Erdoğan, yayımladığı mesajında, saldırıyı nefretle kınadığını belirterek, "Uluslararası camiaya hiçbir ayrım yapmaksızın teröre karşı ortak mücadele çağrımızı tekrarlıyorum" dedi. Erdoğan, şunları kaydetti "Çok acılar çekmiş ülkem ve milletim adına, hayatını kaybedenlere başsağlığı, yaralılara da acil şifa diliyor, Mısır halkının elemini paylaşıyorum." 

'ABD yanlısı politika kurbanı' 

Eski Dışişleri müsteşarlarından Nüzhet Kandemir, saldırıların, Mübarek yönetiminin, ABD yanlısı politikalarına tepki olarak gerçekleştirildiği inancında olduğunu söyledi. Kandemir, "1 Mart tezkeresi geçseydi, onların yerinde biz olacaktık" dedi. Kandemir, "Terör örgütleri, 'Baş düşmanımızla dost olan devlet Müslüman bile olsa başına bu gelir' mesajı vermek istedi" dedi. 


</TEXT>
</DOC>
