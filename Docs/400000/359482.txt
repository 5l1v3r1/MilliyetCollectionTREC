<DOC>
<DOCNO> 359482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas11.html </URL>
<DATE> 2005/07/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Beslenme - kanser ilişkisi... 
</HEADLINE>
<TEXT>

     Kadınlarda kanserlerin yüzde 50’sinin, erkeklerde ise yüzde 30’unun beslenmeye bağlı olduğu bildirildi. 
     Ankara Onkoloji Hastanesi Radyasyon Onkolojisi Klinik Sorumlusu Dr. Nadi Özdamar, AA muhabirine yaptığı açıklamada, doğru beslenmenin kanser riskini azalttığını belirterek, "Batı kaynaklı tıbbi araştırmalarda, beslenme faktörlerinin tüm kanserlerde yüzde 70, kanserden ölümlerde ise yüzde 35 oranında etkili olduğu kanıtlandı" dedi. 
     Kanser olgularının yüzde 80’inin çevresel etkenlere bağlı olduğu kabul edilirse, bu etkenler arasında beslenmenin önemli bir yer tuttuğunu bildiren Özdamar, kadınlarda kanserlerin yüzde 50’sinin, erkeklerde ise yüzde 30’unun, beslenmeye bağlı olarak ortaya çıktığını ifade etti. 
     Kanserden korunmak için tüketilen besinlerin çeşitliliğine dikkat edilmesi gerektiğini vurgulayan Özdamar, şunları kaydetti 
     "Doymuş yağlar, günlük kalorinin yüzde 20’sini geçmemelidir. 
     Doymuş yağların fazla alınması, meme, rahim ağzı, yumurtalık, bağırsak ve rektum kanserlerine yol açabilmektedir. Düşük kolesterol seviyelerinin de kalın bağırsak kanserine yol açtığı düşünülürse, hiçbir zaman aşırıya kaçmamalıdır. Fazla yağlı kırmızı et yerine, köy tavuğu ve balık eti, kızartma yerine haşlama ve buharla pişirme tercih edilmelidir. Böylece alınan yağ miktarı azaltılmış olacaktır." 
     
     "FAZLA PROTEİN DE KANSER NEDENİ" 
     Aşırı protein alımının meme, rahim, bağırsak, pankreas ve böbrek kanserinin gelişimini kolaylaştırdığını ifade eden Özdamar, "Sürekli kırmızı et yiyenlerde kanser riski 2 kat fazladır. Ancak protein yetersizliği de bağışıklık sistemini bozduğu için kanserin daha hızlı yayılmasına neden olur. Bunun için aşırıya kaçmadan, dengeli beslenmeye önem vermeliyiz" şeklinde konuştu. 
     Günlük beslenme miktarının ortalama yüzde 60’ını, karbonhidratlarla doğal gıdalarda bulunan şekerlerin oluşturduğuna işaret eden Özdamar, rafine şeker tüketiminin, yüzde 10 oranında azaltılması gerektiğini bildirdi. 
     Niğde’de de kanser vakalarının arttığını belirten Özdamar, şöyle devam etti 
     "Kanser nedenlerinin başında sigara tüketimi geliyor. Niğde, en çok sigara tüketen iller arasında yer alıyor. Tabii ki çevresel etkenler de kanser artışına neden olabilir. Niğde’nin köylerinde ak toprak diye tabir edilen ve duvar boyası olarak kullanılan toprağın, kanser riski taşıyıp taşımadığı konusunda araştırma yapılmalı." 
     
</TEXT>
</DOC>
