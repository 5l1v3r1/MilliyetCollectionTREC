<DOC>
<DOCNO> 391941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun17.html </URL>
<DATE> 2005/11/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rasmussen, Erdoğan'a "basın özgürlüğü" diyecek 
</HEADLINE>
<TEXT>

     Danimarka Başbakanı Anders Fogh Rasmussen, Kopenhag’a gidecek olan Başbakanı Erdoğan’a basın ve ifade özgürlüğünü anımsatacağını söyledi. 
     Danimarka’da Türkçe olarak yayınlanan Haber gazetesine göre, Danimarka Başbakanı Anders Fogh Rasmussen, NATO toplantısı için Kopenhag’a gidecek olan Başbakanı Erdoğan’a basın ve ifade özgürlüğünden sözedeceğini bildirdi. 
     Jyllands Posten gazetesinin Hz. Muhammed’in eli bıçaklı ve arkasında kadınlarla ve bombalı olarak tasvir edildiği pek çok karikatürü yayınlamasının ardından bu karikatürden rahatsız olan ve aralarında Türkiye’nin Kopenhag Büyükelçisi Fügen Ok’un da bulunduğu 11 Müslüman ülkenin büyükelçilisi bir protesto mesajı yayınlamıştı. 
     Danimarka Başbakanı Rasmussen, Başbakan Erdoğan ile görüşmesinde bu konuyu dile getireceğini belirterek, bu görüşmenin Türkiye ile AB arasında ilişkileri etkilemeyeceğini söyledi. 
     Rasmussen, söz konusu bildiri ile ilgili olarak da "11 büyükelçinin protesto mektubu göndermesi akıllıca bir iş değildi" dedi. 
     Danimarka Halk Partisi’nin de Danimarka Başbakanı Rasmussen’den Başbakan Recep Tayyip Erdoğan’ı uyarmasını istediği ve Rasmussen’in Erdoğan ile ikili görüşmesinde geçtiğimiz hafta içinde Türkiye büyükelçisi Fügen Ok’un da protesto bildirisine imza koymasından duyduğu rahatsızlığı ileteceği kaydedildi. 
     
</TEXT>
</DOC>
