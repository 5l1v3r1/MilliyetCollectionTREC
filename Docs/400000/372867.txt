<DOC>
<DOCNO> 372867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur16.html </URL>
<DATE> 2005/08/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yanan askeri otomobilde 2 şehit 
</HEADLINE>
<TEXT>

     Fırat KESKİNKILIÇ ANKARA, DHA 

      ANKARA'da, virajı alamayınca orta refüjdeki bariyerere çarpan askeri otomobil, bariyere ok gibi saplanarak alev alırken, araçta sıkışan 1 er ile bir sivil memur yanarak şehit oldu. 
     Kaza, saat 05.00 sıralarında Etimesgut yolu üzerinde meydana geldi. Hava Kuvvetleri Komutanlığı'na ait askeri otomobille şehir merkezine giden er Mehmet Yazıcı yönetimindeki otomobil, virajı alamayınca orta refüjde bulunan bariyere çarptı. Bir anda alev alan otomobile saplanan bariyer demirleri nedeniyle araçta er Mehmet Yazıcı ile yanında bulunan kimliği henüz belirlenemeyen sivil memur sıkıştı. Otomobilin içinden çıkamayan er Yazıcı ile yanındaki memur yanarak yaşamlarını yitirdi. 
     Alevler içinde kalan askeri aracı, olay yerine gelen itfaiye ekipleri kısa sürede söndürdü. Kazayı duyarak gelen askerlerin komutanları gözyaşlarına hakim olamadı. İtfaiye ekipleri tarafından sıkıştıkları yerden çıkartılan er ve sivil memurun yanmış cesetleri, Etimesgut Belediyesi'ne ait cenaze aracıyla morga götürüldü. 
     
</TEXT>
</DOC>
