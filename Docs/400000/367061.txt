<DOC>
<DOCNO> 367061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo13.html </URL>
<DATE> 2005/08/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
UNIVERSIADE 2005... İzmirliler biletlere büyük ilgi gösteriyor... 
</HEADLINE>
<TEXT>

     Cumhuriyet tarihinin en büyük spor organizasyonlarından biri olacak 23. Dünya Üniversite Yaz Spor Oyunları UNIVERSIADE 2005 için 1 Ağustos Pazartesi günü satışa çıkan biletlere İzmirliler büyük ilgi gösteriyor. 
     Oyunların Bilet ve Seyirci Hizmetleri Yöneticisi Cihangir Marmara, AA muhabirine yaptığı açıklamada, Cumhuriyet tarihinin en büyük gösterisinin biletlerinin 5 YTL olarak satışa çıktığını ve ilk 1 gün yaklaşık 1500 adet bilet satıldığını söyledi. Biletlerden 1000 tanesinin 11 Ağustos'ta yapılacak açılış töreni için satın alındığını belirten Marmara, yaklaşık 500 biletin ise Türk milli takımlarının karşılaşmaları ve Türk sporcularının başarılı olması beklenen dallarda satın alındığını söyledi. 
     En fazla biletin cimnastik dalındaki müsabakalar için satıldığını belirten Marmara, voleybol, basketbol, futbol, tekvando ve güreş karşılaşmalarına da İzmirlilerin büyük ilgi gösterdiğini kaydetti. 
     Tüm organizasyon için 500 bin bilet bastırıldığını, açılış töreninin yapılacağı 55 bin kişilik Atatürk Stadı için de 30 bin biletin satılacağını belirten Marmara, müsabakaların bilet fiyatlarının ise ilgi derecelerine göre 1-3 YTL arasında değiştiğini kaydetti. Biletlerin İzmir'in yanısıra Çeşme, Bodrum, Ankara ve Trabzon'da da satışa çıktığını, talep nedeniyle Fuar'da Atlas Pavyonu'nun yanında bir gişe açıldığını belirten Marmara, internet üzerinden ''www.biletix.com'' ve ''0 212 365 00 00'' numaralı telefondan da bilet satışı yapıldığını vurguladı. 
     
     YURTDIŞINDAN SİPARİŞ 
     Yurtdışından da bilet siparişi aldıklarını belirten Cihangir Marmara, Çin'den bir turizm firması aracılığıyla 300 bilet siparişi alındığını dile getirdi. İngiltere, hatta Avustralya'dan da bireysel bilet siparişleri alındığını belirten Marmara, yurtdışından gelen bilet taleplerinin ise o ülkenin sporcularının karşılaşmaları için olduğunu kaydetti. 
     Açılış ve kapanış törenleri sırasında Atatürk Stadı'nda en az 8 bilet satış yeri açılacağını belirten Marmara, şöyle konuştu 
     'Ancak İzmirlilerin açılış gününden önce bilet almalarını tavsiye ediyoruz. Çünkü açılış törenine büyük ilgi var. Stadın çevresinde geniş güvenlik önlemi alınacak. Bileti olmayanlar giremeyecek. Seyirciler saat 17.00'den önce stattaki yerlerini alsınlar. Açılış törenleri tam 19.00'de başlayacak.'' Marmara, açılış törenini izleyeceklere, içinde tişört, şapka ve gıda maddelerinin de bulunacağı çantaların verileceğini bildirdi. 
     
     EVE TESLİM BİLET 
     Marmara, internet ve telefonla bilet siparişi verenlerin, isterlerle 3 YTL karşılığında biletlerini evde de teslim alabileceklerini sözlerine ekledi. 
     Oyunlarla ilgili bilet satış yerleri şöyle 
     İzmir Alsancak D R, Bornova D R, Balçova Agora Alışveriş Merkezi D R, Karşıyaka Pan Kitapevi, Alsancak İletişim Kitapevi, Konak Pier Martek Elektronik. 
     Çeşme Çeşme MM Migros, Ilıca Altınkapı Restoran. 
     Bodrum Bodrum Kalesi önü, İskele Market, Marina Yat Kulüp, Bosis Marina Turkcell Extra, Bosis Çarşı Şubesi. 
     Ankara Kızılay Dost Kitabevi, Tunalı Hilmi Dost Kitabevi, Bilkent Dost Kitabevi, Diaposon, Çayyolu Dost Kitabevi, Migros Alışveriş Merkezi Sanatolia. 
     Trabzon R S İletişim Avea. 
     Diğer Beko Elektronik Fabrikası, Koçbank Seyahat Hattı Setur , Yapı Kredi Plaza 1907 Fenerbahçe Derneği , Global Kart Hizmetleri Viking . 
     
</TEXT>
</DOC>
