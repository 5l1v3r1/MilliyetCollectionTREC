<DOC>
<DOCNO> 351666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun03.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Derneği polise de lazım oldu 
</HEADLINE>
<TEXT>


Asayiş Şube Müdürü'nün kendilerine küfrettiği gerekçesiyle suç duyurusunda bulunan ve sonunda dava açmayı başaran 5 polis, sık sık İnsan Hakları Derneği'nden yardım istedi 

SAKARYA DHA 

Sakarya'da, karakollarını kontrole gelen Asayiş Şube Müdürü Ali Şahinli'nin kendilerine küfrettiği gerekçesiyle savcılığa suç duyurusunda bulunan 5 polis memuru, 6 ay süren hukuk mücadelesinin sonunda dava açtırmayı başardı. Sık sık Emniyet teşkilatıyla karşı karşıya gelen İnsan Hakları Derneği'nden İHD yardım isteyen polislerden 4'ü ilk duruşmada şik yetinden vazgeçti. 

Şahit, bir baba-oğul 
Asayiş Şube Müdürü Şahinli, 23 Aralık 2004 akşamı, polis memurları Recep Mesci, Onur Yazıcı, Saffet Erdoğan, Hacı Sefer Çiçek ve Mecit Eralp'in görev yaptığı Dumlupınar Polis Merkezi'ni kontrole geldi. Devriyeye çıkması gereken polisleri otururken gören Şahinli'nin "S.......n gidin şerefsizler" dediği öne sürüldü. Devriyeye çıkan polisler, bir süre sonra döndü. Şahinli'nin karakol amiri için de "Telsizi bırakıp s.....n gitsin" dediğini iddia eden polisler, suç duyurusunda bulundu. Hakarete uğradıklarını belirten polisler, olay sırasında aile içi şiddet iddiası nedeniyle karakola gelen mağdur ve zanlılarla Almanya'da yaşayan babayla oğlunu şahit gösterdi. 

'Sitem için ikaz' 
Savcılık, valilikten Şahinli için soruşturma izni istedi. Valiliğin talimatıyla Emniyet Müdür yardımcıları Sabih Özkurt ve Ahmet Kuru'nun hazırladığı raporda, Şahinli'nin tavrı için "Tanık ifadeleri birbirini tutmaktadır. Devriye görevi yapmaları gereken polis memurları görevleri başında bulunmadıkları için, tenkit ve sitem için yapılmış ikazdır. Soruşturmaya gerek olmadı" denildi. 
Valilik soruşturma izni vermedi. Savcı Muzaffer Özdemir'in itirazını yerinde bulan Bölge İdare Mahkemesi, soruşturma açılmasına karar verdi. "Polis memurlarına görevi sırasında hakaret ettiği" öne sürülen Şahinli hakkında Sakarya'da açılan davada 2-8 ay hapsi istendi. 
İHD Genel Başkan Yardımcısı Şükran Buldu ile Sakarya Şube Başkanı Handan Olcay'ın avukat olarak katıldığı ilk duruşmada, polislerden 4'ü şik yetinden vazgeçerken, Recep Mesci ısrarcı oldu. Duruşma 7 Temmuz'a ertelendi. Mesci'nin, Buldu ve Olcay'ı avukatlıktan azlettiği belirtildi. 

Şahinli konuşmadı 
Davanın sürdüğünü anımsatan Şahinli, "Yargıya intikal etmiş olay hakkında konuşmak suç olur" dedi. Sakarya Emniyet Müdürü Mustafa Aydın "Şik yetçi polis memuru dava sürerken amirinden özür diledi. İnsan Hakları Derneği avukatlarını bile azletti. Yer değişikliği yapılan bu polis memuru, şik yetçi olduğu müdürüyle çalışmak istediğini bildirdi" diye konuştu. 
Polislerin 2 ay önce kendilerinden yardım talebinde bulunduğunu vurgulayan Olcay ise "Biz de mağdur olmuş kişilerin davalarına girdiğimiz için, konuyu genel merkeze bildirip davaya girdik. Bana azille ilgili bir tebligat henüz gelmedi" dedi. 


</TEXT>
</DOC>
