<DOC>
<DOCNO> 350743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy28.html </URL>
<DATE> 2005/06/10/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Anavatan Partisi Genel Başkan Yardımcısı Sarıbaş, AKP'ye yüklendi... 
</HEADLINE>
<TEXT>

     Anavatan Partisi Genel Başkan Yardımcısı Süleyman Sarıbaş, "AK Parti’den kopuşumuz, Topluma Kazandırma Yasası’nın yürürlüğe girmesiyle başladı" dedi. 
     Çeşitli ziyaretlerde bulunmak üzere Malatya’ya gelen Sarıbaş, ANAP İl Başkanlığı’nda düzenlediği basın toplantısında, "Topluma Kazandırma Yasası adı altında cezaevinde bulunan 3 bin PKK’lı teröristin dağlara salındığını" ileri sürdü. 
     Bir yıl içinde 200 güvenlik görevlisinin terörist saldırılar sonucu şehit olduğunu ifade eden Sarıbaş, şöyle dedi 
     "AK Parti’den kopuşumuz, Topluma Kazandırma Yasası’nın yürürlüğe girmesiyle başladı. Seçildiğimizin ikinci ayında Topluma Kazandırma Yasası adı altında cezaevinde bulunan 3 bin PKK’lı terörist dağlara salındı. 200 şehidimizin cenaze törenine veya ailelerine bu hükümetin hiçbir yetkilisi ne taziye gönderdi ne de katıldı. Bu vahim bir durumdu. Hükümetin hiçbir milli değerinin olmadığı anlaşıldı." Sarıbaş, AK Parti’nin işsizliği, yolsuzluğu ve yoksulluğu yenmek için yola çıktığını, ancak başaramadığını savunarak, "Hortumlar kesilecek denildi, ancak kesilmedi sadece yön değiştirdi" dedi. 
     
</TEXT>
</DOC>
