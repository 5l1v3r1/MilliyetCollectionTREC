<DOC>
<DOCNO> 390020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/aspo.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik nöbette 2-3 
</HEADLINE>
<TEXT>


Türkiye Kupası'nın, Başkent'teki randevusunda Mehmet Yozgatlı açılış yaptı. Umut'un golü, Ankaragücü'nü umutlandırdı, Yozgatlı ikinci golde de sahne aldı, üçüncü golü Anelka'ya attırdı. Evren geç kaldı 


90 dakika 

YUSUF KOBAL 

Dünkü kupa maçının en önemli sonucu, Fenerbahçe'de yedek oturan oyuncuların, oluşan takım ruhu doğrultusunda sürekli hazır beklemeleri... Bu tespit, sahaya çıkan 11'in uyumlu oyunu ve maçın skoruyla da koşut bir doğrulukta ispatlandı. Nobre'nin rica minnet ısınmaya çıkarıldığı dün, Daum'un, "Seçeneğim yok" söylemine inat bir deneme maçı oynanıyordu. Anelka'nın hücum gücüne ciddi biçimde inisiyatif koyduğu Fenerbahçe, aslında Schalke maçı öncesi denemeler sergiliyordu. 
Fenerbahçe, "bir eksilirse birkaç oyuncu çoğalır" gerçeğini Ankaragücü'ne kabul ettirerek işe başladı. Başkent ekibi ise, ödülü bir Anadolu takımı için el ovuşturacak kadar cazip olan bu maça bilenmişti besbelli... Ankaragücü, şu sıralar sönmüş olan bir yıldız gibi duran İlhan'ı parıldatma çabalarıyla renklendirdiği forvetini alabildiğince Fenerbahçe'nin üstüne sararak izlenceye hava katıyordu. 
Son lig maçının cımbızı Mehmet Yozgatlı'nın 28. dakikadaki uzaktan attığı gol, oyunun Fenerbahçe lehine geçeceğinin işaretiydi. Fenerbahçe'nin sahaya yansıttığı psikolojik üstünlük, maçın uzatma dakikalarına kadar sürse de, Ankaragücü bu gücün altında ezilmemeye inatla özen gösterdi. 
Evren'in 43'te yaptığı ortaya İlhan'ın dokunmasıyla oluşan pozisyon, bu sezon Fenerbahçe'de forma giymeyen Rüştü'nün refleksiyle kornere gitti. İkinci yarıyla birlikte örneğin 56'da Niyazi'nin pasında Rüştü ile karşı karşıya kalan Umut'un şanssızlığı ve kaçan gol, Ankaragücü adına temaşa güzellikleriydi. 

Kaçan goller 
62'de nihayet ev sahibinin fırsat golü geldi. Niyazi'nin ortaladığı topa, altı pasın içinde biten Umut dokundu ve oyuna golüyle heyecan kattı. 
Ankaragücü'nün gole sevinme ve savunmasındaki gediğe çare arama çabaları bir acemilikle birleşince, 63. dakikada Fenerbahçe'nin santra vuruşuyla başlayan, Kemal'in çabasıyla devam eden ve yine gecenin adamı olmayı başaran Mehmet Yozgatlı'nın şutuyla tamamlanan gol geldi. 
78'de Anelka-Tuncay-Alex ve yine Tuncay dörtgeni, inanılmaz bir golü kaçırırken, Fenerbahçe'nin 80'deki sayısı, bu sezon onların kazanma inatlarını pekiştirdi. Mehmet'in ortasına Anelka ustaca dokundu 1-3. 
90 3'te Evren'in golü, Ankaragücülüler'e maçı getiremedi ama, en azından vicdani bir huzur sağladı. 
Fenerbahçe çok yönlü ve güçlü bir takım. Kişilere, özel yeteneklere, kuralsızlıklara sığınarak değil, belli ki, gide gide çoğalan takım bilinci ve oyuncu yeterliliğiyle mücadele ediyor. 

B GRUBU Takımlar O G B M A Y P Gaziantep 1 1 0 0 2 0 3 Fenerbahçe 1 1 0 0 3 2 3 Tarsus İ.Y. 0 0 0 0 0 0 0 Ankaragücü 1 0 0 1 2 3 0 K.Erciyes 1 0 0 1 0 2 0 

GELECEK MAÇLAR 21 Aralık 
Fenerbahçe - Gaziantepspor, 
Tarsus İ.Yurdu - Ankaragücü, K.Erciyes Bay 

KUPA HASILATI TakIm Puan Kazanç Fenerbahçe 3 67500 dolar 91 bin YTL Kayserispor 3 67500 dolar 91 bin YTL Samsunspor 3 67500 dolar 91 bin YTL Denizlispor 3 67500 dolar 91 bin YTL Malatyaspor 3 67500 dolar 91 bin YTL Gaziantep 3 67500 dolar 91 bin YTL Beşiktaş 1 33750 dolar 45 bin YTL Konyaspor 1 33750 dolar 45 bin YTL 


</TEXT>
</DOC>
