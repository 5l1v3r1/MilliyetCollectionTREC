<DOC>
<DOCNO> 371763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/spo04.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Işığı gördüm' 
</HEADLINE>
<TEXT>


Trabzonspor'un, Ankaragücü karşısında oynadığı futbol, Atay Aktuğ'u keyiflendirdi. Başkan, "İlerleyen haftalarda daha iyi olacağız" diye konuştu 


Hüseyin Avni Aker Stadı'nda konuk ettiği Ankaragücü'nü 3-1 yenerek hem moral hem de üç puan kazanan Bordo - Mavili takımın, bu maçta sergilediği performans, Başkan Atay Aktuğ'un yüzünü güldürdü. 
Trabzonspor'un, Başkent ekibi önünde ortaya koyduğu futbolu beğendiğini belirten Aktuğ, gelecekten umutlu olduğunu söyledi. Başkan Aktuğ, "Bu karşılaşmada ilerdeki haftalarda daha iyi futbol oynayacağımızın ışığını gördüm. Takım olarak gelecekte daha iyi performans göstereceğimize inanıyorum" diye konuştu. 

'Daha iyi olmalıyız' 
Bordo - Mavili takımdaki tüm futbolcuların çok kaliteli olduğunu vurgulayan Atay Aktuğ, "Ligin ilk 2 maçına göre daha iyiydik. Ancak bundan daha iyi futbol oynamamız gerektiğini düşünüyorum" ifadesini kullandı. 
Süper Lig'de artık büyük - küçük takım ayrımı kalmadığını da dile getiren Başkan Aktuğ şöyle devam etti "Maçta kim iyi günündeyse puan alıyor. Her takım birbirinden puan alabilecek güçtedir. Bu yıl zor bir lig olacak. Lig uzun bir maraton ve hedeflerimiz doğrultusunda puan almak istiyoruz. Kimseye şampiyonluk vaat etmiyorum. Fakat bu yolda, mücadeleci ve hedefini sonuna kadar kovalayacak bir Trabzonspor olacak. Bunu şimdiden rahatlıkla söyleyebilirim" dedi. 

Malatya startı bugün 
Öte yandan Teknik Direktör Şenol Güneş'in, Ankaragücü ile cumartesi günü oynanan maçtan sonra futbolcularına verdiği bir günlük izin sona erdi. Pazar gününü izin yaparak geçiren Bordo - Mavili takım, bugün saat 18.00'de Mehmet Ali Yılmaz Tesisleri'nde yapacağı antrenmanla deplasmanda oynayacağı Malatyaspor karşılaşmasının hazırlıklarına başlayacak. 

Fatih Tekke savaşı 

Hem milli takımda hem de Trabzonspor forması altında gollerini sıralamaya devam eden Fatih Tekke'ye Avrupa takımlarının ilgisi giderek artıyor. Sunday People Gazetesi, İngiltere Premier Ligi'nin iki temsilcisi Everton ve Wigan Athletic'in milli yıldızı transfer etmek için yarıştıklarını iddia etti. Birbirleriyle kıyasıya bir çekişmeye giren iki takımın da Fatih için 5 milyon poundu gözden çıkardıkları bildirildi. Premier Lig'de çıktığı ilk 2 maç sonunda gol yollarında büyük problem yaşadığı gözlemlenen Everton'da, Teknik Direktör David Moyes'in bu sıkıntıyı çözmek için tek çıkış yolu olarak Fatih'in transferini gördüğü ifade edildi. Daha önce Fatih'i kiralamak için Trabzon'a 1 milyon pound teklif yapan Wigan'ın da bu sefer bonservisini de alma amacıyla harekete geçtiği belirtildi. Premier Lig'in yeni ekibinin başarılı çalıştırıcısı Paul Jewell da, West Bromwich'e sattıkları Nathan Ellington'ın boşluğunu Fatih ile doldurmayı planlıyor. Trabzonlu yıldız ayrıca Bayer Leverkusen ile Spartak Moskova'nın da transfer listesinde bulunuyor. 

Ayrılık rüzgarı 

Yedek kulübesinden çıkamayan golcü Mehmet Yılmaz, Trabzon'la ipleri koparıyor 

ADNAN SUNGUR DHA 

Bordo - Mavili takımla, Mehmet Yılmaz arasında ayrılık rüzgarları esiyor. Anorthosis ile oynanan maçlarda hayal kırıklığı yaratınca gözden düşen genç golcü, Çek forvet Tomas Jun'un transferinden sonra kulübe mahkumu oldu. Ankaragücü maçında tüm yedekler ısınırken arkadaşlarına katılmak yerine kulübede oturarak teknik heyeti protesto eden Mehmet'in, Trabzonspor'la ipleri koparmaya hazırlandığı bildirildi. Genç forvetin, yakın çevresine, "Sezon sonu sözleşmem bitiyor. O zamana kadar beklemeyi düşünüyordum ama eğer hocam izin verirse hemen gidebilirim. Çünkü artık oynamak istiyorum" dediği öğrenildi. 


</TEXT>
</DOC>
