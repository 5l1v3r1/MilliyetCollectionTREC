<DOC>
<DOCNO> 369248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko15.html </URL>
<DATE> 2005/08/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hamdi Akın Mersin Limanı için verdiğimiz fiyat çok makul 
</HEADLINE>
<TEXT>

     TC Devlet Demiryolları'na ait Mersin Limanı'nın 36 yıl süreyle işletilmesine yönelik ihalede en yüksek teklifi PSA-Akfen Ortak Girişim Grubu verirken, Akfen Yönetim Kurulu Başkanı Hamdi Akın, ihalede ortaya çıkan 755 milyon dolarlık fiyata ilişkin ''bence çok makul bir fiyata alındı. Fiyat hiç astronomik değil. Zorlasalardı daha da çıkabilirdik'' değerlendirmesini yaptı. 
     İhale sonrası, gazetecilerin sorularını yanıtlayan Akın, ihale bedelinin Özelleştirme İdaresi'nin vadeli seçenek için belirlediği faizin yüksek olması nedeniyle, muhtemelen peşin ödeyeceklerini ifade etti. 
     Mersin Limanı'nın ilk 5 yılda 70 ile 100 milyon dolar arasında yatırım yapmayı planladıklarını açıklayan Akın, ''fizibiliteleri çıkarılıp gerekli yatırım yapılacak, tabii ki çok büyütülecek, çok genişletilecek'' diye konuştu. 
     Ortakları olan Singapore Port Authority'nin SPA dünyanın en büyük konteyner limanı işleticisi olduğunu hatırlatan Akın, ''bu işi en iyi yapan ortaklarımız var, onun sağladığı avantajları gözardı etmemek lazım. Mersin Limanı bundan sonra dünyanın en iyi işletmecileri tarafından işletilecek ve Akdeniz Bölgesi'nin en iyi limanlarından biri yapılacaktır'' dedi. 
     Limanın kendilerine ne zaman devredileceğine yönelik soruya karşılık da Akın, bunun Özelleştirme İdaresi'ne bağlı olduğunu belirtirken, ''sanırım, yılsonuna kadar biter'' değerlendirmesinde bulundu. 
     
     YENİ ŞİRKETİN ORTAKLIK YAPISI... 
     Mersin Limanı'nın işletmecisi olacak yeni şirketin ortaklık yapısına ilişkin de Hamdi Akın, ''sanıyorum yüzde 60 bizim, yüzde 40 onların olacak. 'Special Purpose Company' dediğimiz sadece bu işe özel şirket kurulacak'' dedi. 
     Akın, ihale bedeline ilişkin finansmanın, uluslararası bankalardan sağlanacağını kaydetti. 
     
     ''İSKENDERUN İLE DE İLGİLENECEĞİZ'' 
     Hamdi Akın, diğer liman ihaleleriyle de ilgilenip ilgilenmediklerine ilişkin soruya karşılık da yine aynı ortakla İskenderun Limanı ihalesine girmeyi düşündüklerini ifade etti. Akın, şartname gereği İzmir Limanı'nın ihalesine giremeyeceklerini kaydetti. 
     Şuana kadar Mersin Limanı'nın yıllık 50 milyon dolar kar ettiğinin hatırlatılması üzerine de Akın, ''şu anda öyleyse dünyanın en iyi işletmecisiyle bunu bir miktar daha yukarıya çıkartmamız ve ciddi bir rakama ulaştırmamız mümkün'' değerlendirmesinde bulundu. 
     
     ''FİYAT YÜKSEK DEĞİL'' 
     Hamdi Akın, 755 milyon dolarlık tekliflerini değerlendirirken de ''bence çok makul bir fiyata alındı, fiyat hiç astronomik değil. Zorlasalardı daha da çıkabilirdik'' dedi. 
     Gazetecilerin, ihracatçıların limanlardan mal sevkiyatında zorlukla karşılaştıkları yönündeki eleştirlerini hatırlatarak, ''kolaylık sağlanacak mı '' sorusuna da Akın, ''mutlaka. 755 milyon dolar verdiğiniz 100 milyon dolar yatırım yapacağınız yerde tüm bu önlemleri elbetteki alacaksınız ve en iyi şekilde işletmeye çalışacaksınız. Atatürk Havalimanı'ndaki işletmelerden memnunsanız, buradan da memnun olacaksınız'' dedi. 
     
</TEXT>
</DOC>
