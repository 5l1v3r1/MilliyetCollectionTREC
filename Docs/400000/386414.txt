<DOC>
<DOCNO> 386414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo06.html </URL>
<DATE> 2005/10/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Trabzonspor'un yedek kulübesindeki gol kralı Jun... 
</HEADLINE>
<TEXT>

     Trabzonspor'un Çek Cumhuriyeti'nin Sparta Prag takımından transfer ettiği Tomas Jun, ülkesinde attığı goller ile kendisinden söz ettirirken bordo-mavili takımda henüz golle tanışamadı. 
     Geçen sezon Çek Ligi'nde 14 golle gol kralı olan 22 yaşındaki golcü oyuncu, dün de Çek Cumhuriyeti'nin Finlandiya'yı deplasmanda 3-0 yendiği maçta takımının ilk golünü atmasına karşın Trabzonspor forması altında ilk 8 haftada gol kaydedemedi. 
     Trabzonspor'da istediği kadar forma giyme şansı yakalayamayan Tomas Jun'dan bordo-mavili takım sözkonusu dönemde yararlanamadı. 
     
     6 MAÇTA YEDEK OTURTULDU 
     Tomas Jun, bordo-mavili takımın ligde yaptığı ilk 8 haftadaki maçların 6'sında teknik direktör Şenol Güneş tarafından yedek bekletildi. 
     Tomas Jun'a Kayserispor maçında 12, Konyaspor maçında 18, Ankaragücü maçında 21, Malatyaspor maçında 26, Vestel Manisaspor maçında 27, Galatasaray maçında ise 7 dakika görev verildi. 
     Sadece Gaziantepspor maçında 78, Sivasspor maçında da 76 dakika sahada kalarak ilk 11'de şans bulan Tomas Jun, bordo-mavili takımda toplam 265 dakika forma giydi. 
     
     UNUTAMADIĞI GOLÜ MİLAN'A 
     Trabzonspor'un genç oyuncusu Tomas, Trabzonspor Dergisi'nde daha önce yer alan röportajında, genç yaşta şampiyonluk hedefi olan bir takıma gelmesinin kendisinde bir baskı oluşturduğunu belirterek, ''Adaptasyon sürecim tamamlandığında onların beklentilerine fazlasıyla cevap vereceğim. Hem Sparta Prag ile Şampiyonlar Ligi'nde hem de Çek Milli Takımı'nda çok zorlu maçlarda oynadım. Bu baskının nasıl bir duygu olduğunu biliyorum. Belki burada futbolun oynanış tarzından ötürü biraz farklılık hissederim ama her şey yakında yoluna girecek'' dedi. 
     Bir forvet oyuncusu olarak koşmayı çok sevdiğini kaydeden Tomas Jun, ''Sadece rakip ceza sahasında durmaktansa, defansa yardımcı olmayı ya da top almak için orta sahaya gelmeyi tercih ederim. Tekniğim ise ne çok kötü ne de çok iyi. Benin için en önemli gol 2003-2004 sezonunda Sparta Prag forması altında Şampiyonlar Ligi'nde Milan'a San Siro Stadı'nda attığım goldü. Maçın bitimine 20 dakika kala skoru 1-1 getirmiştik. Ancak sonra yediğimiz 2 golle kupadan elendik. Grup maçları sonrası yapılan eleme maçlarında kupaya veda etmiştik'' dedi. 
     
</TEXT>
</DOC>
