<DOC>
<DOCNO> 361012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko19.html </URL>
<DATE> 2005/07/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Renault binek otomobil pazarındaki liderliğini sürdürdü 
</HEADLINE>
<TEXT>

     Türkiye binek otomobil pazarında 186 bin 288 adetlik satışın gerçekleştiği bu ylılın ilk altı aylık döneminde Renault, 32 bin 248 adetlik satış ve yüzde 17.3’lük pazar payıyla liderliğini sürdürdü. 
     Renault’tan yapılan ve bu yılın ilk altı aylık dönemine gilişkin gelişmelerin değerlendirildiği açıklamada, yaklaşık 302 bin 218 adetlik satış gerçekleşen binek otomobil ve hafif ticari araç pazarında ise Renault’un, gerçekleştirdiği 45 bin 812 adetlik satışla yüzde 15.2 oranında pazar payına sahip olduğu vurgulandı. 2004 yılında olduğu gibi, 2005 yılının ilk yarısında da Renault Megane II Sedan 12 bin 489 adetlik satışla binek otomobil pazarının en çok satılan otomobili oldu. Megane II Sedan’ı, 12 bin 226 adetlik satışla Renault Clio Symbol’ün izlediği belirtildi. Renault Mais Genel Müdürü İbrahim Aybar, 2005’in ilk yarısında Türkiye’de otomobil satışlarının yıl başındaki öngörüler doğrultusunda gelişme gösterdiğine dikkat çekerek şunları söyledi "2005 yılının ilk 6 ayında yaklaşık 186 bin 250 adet binek otomobil, yaklaşık 118 bin 450 adet ticari olmak üzere toplam 302 218 adet araç satışı gerçekleşti. Bu rakamı 2004 yılının aynı dönemi binek hafif ticari araç satışları 348 bin 700 adet ile karşılaştırdığımızda yaklaşık yüzde 12.6 oranında bir düşüş yaşandığı görülmektedir. Böylece sektör rakamları 2005 yılı başında verdiğimiz öngörüler çerçevesinde, 2004 yılının yüzde 10-20 oranında altında gerçekleşmektedir. 2005 yılında otomotiv sektöründeki farklı gelişme ise 2004 yılının ilk 6 ayına göre binek otomobil pazarında yaşanan yaklaşık yüzde 21 oranında düşüşe karşılık olarak ticari araç pazarında yaklaşık yüzde 4.8 oranında bir artış yaşanması oldu. Bu gelişme, ticari araçlardaki ÖTV oranlarının artırılması konusunun gündeme gelmesi sonucunda oluştu." Aybar, Renault’un bu yılın ilk yarısında Türkiye pazarına sunduğu Modus modeliyle B segmentinde güçlü bir ürün gamına sahip olduklarını belirterek, farklı modellere uygulanan özel seri çalışmalarla da ürün gamına yeni bir soluk getirdiklerini anlattı. 2006 model olarak Türkiye pazarına sunacakları Megane CC, Grand Scenic ve Espace modellerinin Renault’nun otomotiv sektöründeki güçlü konumunu daha da pekiştireceğini belirten Aybar, "Bağımsız kuruluş Euro NCAP’tan en yüksek not olan 5 yıldız alan sekiz farklı modele sahip dünyadaki tek marka olan ve güvenlik alanında liderliğini kanıtlayan Renault, müşteri odaklı hizmetleri ile de dikkat çekiyor" dedi. 

     
</TEXT>
</DOC>
