<DOC>
<DOCNO> 381787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/yciftci.html </URL>
<DATE> 2005/09/27/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Sahanın efendileri 
</HEADLINE>
<TEXT>



"Dünya Kupası'nı, Türkiye'ye getireceğiz"... Gençlerimizle, şampiyona öncesi, Peru'da bulunan tek Türk gazetecisi olarak, yaptığımız her sohbette bu cümleyi duyuyordum... Ve takımımızı Çin karşısında izledikten, yarı final zaferine tanık olduktan sonra "inanmak, başarmanın yarısıdır" özdeyişi hemen aklıma geldi. Çünkü inançlı gençlerin, adım adım kupaya gittiğinden artık şüphem kalmadı. 
Çin önündeki, Türk baskınını şöyle özetlemek isterim Rakibe topu göstermeyen, orta saha presiyle her metre kareyi abluka altına alan, daha ilk dakikadan itibaren "sahanın efendisi benim" diye haykıran çağdaş ve kıskandıran bir futbol. 
Ay-Yıldızlı ekibimiz maça öyle bir başladı ki, tribünleri dolduran ve yarısını Çinliler'in oluşturduğu 20 bini aşkın seyircinin ağzı bir karış açık kaldı. Peru'nun adeta dört bir yanını dolaşıp, ömrü uçaklarda geçen bir takım, nefes almanın güçleştiği 36 derecelik havada şov yapıyordu. Tevfik'in golü ilk sayımız olarak ağlara gittiğinde zaten farkın sinyali gelmişti. Caner ile ikinci gol filelere asıldığında ise Çinliler devrenin bitmesi için dua etmeye başlamışlardı. Çünkü bu kasırganın duracağı yoktu... 
Gençler şimdi büyük olasılıkla Brezilya ile karşılaşacak. Ama emin olun, kim gelirse gelsin bu çocuklar çok rahat finale yükseleceklerdir... Brezilya ite kaka buralara kadar gelebildi. Bizim takımın teknik kapasitesinin yarısına bile sahip değiller... Hatta finalde de Avrupa Şampiyonası'nda yendiğimiz Hollanda ile grup maçlarında devirdiğimiz Meksika bile bize rakip olamayacaktır. Bunun garantisini veriyorum. 



</TEXT>
</DOC>
