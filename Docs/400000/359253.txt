<DOC>
<DOCNO> 359253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun07.html </URL>
<DATE> 2005/07/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
G-8'ler 'küresel ısınma'da anlaştı 
</HEADLINE>
<TEXT>

     
     CNNTURK 
     
İskoçya'nın Gleneagles kasabasında yapılan G-8 zirvesinde, küresel ısınma konusunda temel bir anlaşmaya varıldı. 
     Bombalama olaylarının ardından gittiği İngiltere'den, dün akşam zirvenin devam ettiği Gleneagles kasabasına dönen İngiltere Başbakanı Tony Blair, bugün liderleri Afrika’ya maddi yardım ve iklim değişiklikleri üzerinde somut adımlar atılması için ikna etmeye çalışacak. 
     İklim değişikliği ve küresel ekonomiyle ilgili olarak dün yayımlanması planlanan bildiriler de bugün yayımlanacak. 
     Alman müzakereci Bernd Pfaffenbach, daha temiz teknoloji ve enerji verimliliği sağlayarak sera gazlarının azaltılmaya çalışması konusunda G-8 liderlerinin anlaştığını kaydetti. 
     Pfaffenbach, liderlerin metinde, ABD'nin imzalamadığı Kyoto Protokolü'ne atıfta bulunduklarını da belirtti. Belgenin kabul edildiğini ve fazla değişiklik olmayacağını ifade eden Pfaffenbach, ''Kyoto anlaşmasından bahsedilecek, ancak belge somut rakamlar içermeyecek'' dedi. 
     
     Kyoto Protokolü'nün önemi 
     Fransa Cumhurbaşkanı Jacques Chirac da, İskoçya'da toplanan G-8 liderlerinin küresel ısınma konusunda temel bir anlaşmaya vardıklarını söyledi. 
     Chirac, istenilenden uzakta olsa da varılan anlaşmanın önemli olduğunu belirtti ve anlaşmayı 'kısmi zafer' olarak nitelendirdi. 
     ABD, İngiltere, Kanada, Fransa, Almanya, İtalya, Japonya ve Rusya'nın dahil olduğu G8 Zirvesi'nin ana gündem maddeleri Afrika'nın borçları ve küresel ısınma. Zirvede çoğu Afrika'da yer alan 18 yoksul ülkenin 25 milyar doları bulan borçlarının silinmesi bekleniyor. 
     Liderler ayrıca, küresel ısınmayla mücadele başta olmak üzere bir dizi konuda görüş alışverişinde bulunuyor. 
     
     Kyoto Protokolü 16 şubatta yürürlüğe girdi 
     Sera etkisinin azaltılarak, küresel iklim değişikliklerinin ve doğal dengenin korunmasını amaçlayan Kyoto Protokolü’ne, bugüne kadar 39'u sanayileşmiş 140'dan fazla ülke imza koydu. Protokol, 16 şubatta yürürlüğe girdi. 
     Sanayileşmiş ülkeler arasında yer alan ve atmosfere salınan sera etkisine yol açan gaz salınımının yüzde 36.1’inden tek başına sorumlu olan ABD ile yüzde 2.1'inden sorumlu Avustralya ise protokole hala taraf olmayı reddediyor. 
     Türkiye, iklim değişikliklerinin olumsuz etkilerinin önlenmesi amacıyla oluşturulan BM İklim Değişikliği Çerçeve Sözleşmesi'ni imzalayan ülkeler arasında yer alıyor. 
     Dünya Doğayı Koruma Vakfı WWF’den yapılan açıklamaya göre, küresel ısınma ve sera gazının etkileri konusunda yapılan bilimsel araştırmalar, önlem alınmadığı takdirde bu yüzyıl sonunda dünyanın sıcaklık ortalamasının iki derece artacağını yönünde. 
     
</TEXT>
</DOC>
