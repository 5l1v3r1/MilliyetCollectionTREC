<DOC>
<DOCNO> 386132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo27.html </URL>
<DATE> 2005/10/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Galatasaray Kulübü 100 yaşında... 
</HEADLINE>
<TEXT>

     Galatasaray Kulübü'nün kuruluşunun 100. yılı, 14-15 Ekim tarihlerinde yapılacak etkinliklerle kutlanacak. 
     Sarı-kırmızılı kulüpten yapılan açıklamaya göre, 14 Ekim Cuma günü saat 15.00'te kulübün kurucusu ve ilk başkanı Ali Sami Yen'in Feriköy Mezarlığı'ndaki kabrinin ziyaret edileceği 100. kuruluş yıldönümü törenleri, 15 Ekim Cumartesi günü Galatasaray Lisesi'nde yapılacak diğer etkinliklerle devam edecek. 
     Cumartesi günü lisede toplanacak sarı-kırmızılılar, Taksim Atatürk Anıtı'na yürüyerek, burada saygı duruşunda bulunup, İstiklal Marşı okuyacak. 
     Lisede devam edilecek kutlama programında kulüp başkanı Özhan Canaydın'ın konuşmasının ardından, en kıdemli üye, yaş kütüğüne 100. yıl plaketi çakacak ve 50 yıllık Divan Kurulu üyelerine berat ve madalyaları verilecek. 
     Sarı-kırmızılı kulübün çeşitli branşlarda kazandığı ödül ve kupaların tanıtımının ardından, geleneksel Galatasaray pilavının yenmesi ve müzenin ziyaretiyle etkinlikler sona erecek. 
     
</TEXT>
</DOC>
