<DOC>
<DOCNO> 379595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun13.html </URL>
<DATE> 2005/09/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Afganistan seçimlerine katılım oranı yüzde 50'nin üstünde 
</HEADLINE>
<TEXT>

     Afganistan'da dün yapılan milletvekilliği ve vilayet meclisi seçimlerine katılım oranının ilk belirlemelere göre yüzde 50'den fazla olduğu bildirdi. 
     Seçim yetkilisi Peter Erben, düzenlediği basın toplantısında, seçim merkezlerinin yüzde 35'inden gelen bilgilere göre 6 milyon dolayında seçmenin oy kullandığını söyledi. 
     Erben, ilk belirlemelere göre bunun katılım oranının yüzde 50'den biraz fazla olduğuna işaret ettiğini belirtti. 
     Bu arada oy sandıklarının geniş güvenlik önlemleri altında ülke genelindeki sayım merkezlerine taşındığı, sayımın yarın başlayacağı belirtildi. 
     
     LİDERLERDEN ÖVGÜ 
     Afganistan'ın müttefiki ülkelerin liderleri, Afganları, Taliban'ın oy kullananlara karşı savurduğu tehditlere rağmen sandık başına gittikleri için överek, Afganistan'a desteklerini yinelediler. 
     ABD Başkanı George Bush, ''hukuk ilkelerine göre idare edilecek demokratik bir devlet olma yolunda büyük bir adım'' olarak nitelendirdiği başarılı seçimlerden dolayı Afgan halkını ve hükümetini kutladığını bildirdi. 
     Bush, ülkesinin Afganistan'a tam desteğinin süreceği sözünü verdi. 
     İngiltere Başbakanı Tony Blair de Afganları kutlayarak, seçimlerde aday olanları, özellikle kadın adayları cesaretlerinden dolayı takdir ettiğini söyledi. 
     Blair, ''Afganlar daha iyi bir gelecek kurmaya kararlı olduklarını bir kez daha gösterdiler'' dedi. 
     BM Genel Sekreteri Kofi Annan da Afganları seçimlere ''büyük katılım''larından dolayı kutlarken, sayımın da barışçı ve düzgün bir şekilde yapılacağını umduğunu ifade etti. 
     NATO Genel Sekreteri Jaap de Hoop Scheffer, Afganistan'ın, tüm dünyaya, ''sorunlara rağmen demokrasi rotasında ilerlemeyi sürdüreceği'' yolunda açık bir mesaj verdiğini söyleyerek, NATO'nun BM, AB, G-8 ve diğer uluslararası ''aktörlerle'' birlikte Afgan hükümetini desteklemeyi sürdüreceğini kaydetti. 
     Avustralya Dışişleri Bakanı Alexander Downer da Afganların ''kendi geleceklerini belirleme arzusunu gösterdiğini'' söyledi. 
     
</TEXT>
</DOC>
