<DOC>
<DOCNO> 385471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko17.html </URL>
<DATE> 2005/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
2006 enflasyon hedefi yüzde 5 olarak belirlendi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Ekonomik Koordinasyon Kurulu'ndaki makroekonomik hedeflerle ilgili görüşmelerin sonucunda, 2006 yılı enflasyon hedefinin yüzde 5, faiz dışı fazla hedefinin de yüzde 6.5 olarak belirlendiğini bildirdi. 
     Şener, Avrupa Birliği Eğitim ve Gençlik Programları Merkezi Başkanlığı tarafından düzenlenen, "Okul Ortakları Projesi" çerçevesinde düzenlenen sertifika törenine katıldı ve okul temsilcilerine sertifikalarını verdi. 
     Toplantı çıkışında gazetecilerin sorularını yanıtlayan Şener, "2006 yılı makro ekonomik hedeflerin belli olup-olmadığı" sorusu üzerine, "Enflasyon hedefimiz yüzde 5'dir. Bu bir karardır. Diğer makro göstergeler de bu hedefe uyumlu olarak ayarlanmıştır" dedi. 
     "Enflasyon hedefi hiç bir şekilde değişmeyecek mi " şeklindeki soru üzerine de Şener, "Evet. Enflasyon hedefi yüzde 5'dir" yanıtını verdi. 
     Bakan Şener, "Son geldiğimiz nokta itibarıyla aşağı yukarı kesinleşmiş bir noktayı işaret ediyor. 2006 yılı enflasyon hedefi yüzde 5, faiz dışı fazla hedefi de yüzde 6.5" diye konuştu. 
     Şener, rakamların YPK'da görüşülüp-görüşülmeyeceğine ilişkin soru üzerine de bu hafta YPK'da görüşülebileceğini söyledi. Faiz dışı fazla hedefinde bütçe fazlasının yüzde 5, KİT faiz dışı fazlasının da yüzde 1.5 olarak hesaplandığını vurgulayan Şener, bütçe ve diğer makro ekonomik hedeflerin Bakanlar Kurulu'nda ve YPK'da da ele alınacağını, bütçenin en geç 17 Ekim'e kadar Anayasa gereği Meclis'e sunulması gerektiğini sözlerine ekledi. 
     
</TEXT>
</DOC>
