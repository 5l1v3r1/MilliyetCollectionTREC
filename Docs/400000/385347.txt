<DOC>
<DOCNO> 385347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonyas09.html </URL>
<DATE> 2005/10/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Artvin'in Camili Köyü'ne UNESCO koruması 
</HEADLINE>
<TEXT>

     BM Bilim, Eğitim ve Kültür Örgütü'nde UNESCO , yarın akşam düzenlenecek bir törenle, Artvin'in Camili Köyü, ''İnsan ve Biyosfer Programı'' koruma ağı alanı içine girecek. 
     Törenden sonra, Türkiye'nin UNESCO nezdindeki daimi temsilcisi Büyükelçi Numan Hazar, bir resepsiyon verecek. 
     UNESCO'da Haziran ayında yapılan toplantılar sonucunda, Gürcistan sınırı yakınlarındaki Karçal Dağı eteklerinde bulunan Camili Köyü ile birlikte, 17 ülkeden 22 yer daha dünyada koruma altındaki biyosfer rezervi içeren bölge ilan edilmişti. 
     Dünya genelinde halen 102 ülkeden 482 yer, UNESCO'nun biyosfer rezervi koruma alanı içinde bulunuyor. 
     Bitki örtüsü, hayvanları, doğal hayatı, ormanları ve çevre bilincine duyarlılığı nedeniyle tanınan Camili Köyü ile, Türkiye'den de ilk defa bir yer UNESCO'nun bu alandaki koruma siteleri içine girmiş oldu. 
     UNESCO, ''biyosfer rezervlerin ve biyolojik çeşitliliğin korunmasıyla, ekonomik kalkınma ve kültürel değerlerin devamlılığı arasındaki çatışmaların, sürdürülebilir bir şekilde çözülmesine dönük temel bir yaklaşım oluşturulmasını'' hedefliyor. 
     
     BİYOSFER REZERVİNE NEDEN İHTİYAÇ VAR 

     UNESCO uzmanları, biyosfer rezervine, biyolojik çeşitliliği korumak, bozulmamış eko sistemlerin devamı sağlamak, doğal sistemler ve bu sistemlerin zamana bağlı değişimlerini öğrenmek, geleneksel arazi kullanım biçimleri hakkında bilgi sahibi olmak, doğal kaynakların yönetiminde sürdürülebilir yöntemlerin kullanımına dönük bilgileri paylaşmak ve doğal kaynakların yönetimindeki sorunların çözümünde işbirliği yapmak için ihtiyaç olduğunu belirtiyor. 
     
</TEXT>
</DOC>
