<DOC>
<DOCNO> 390351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yazar/akyol.html </URL>
<DATE> 2005/10/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milli Mücadele 
</HEADLINE>
<TEXT>


MİLLİYET gazetesi okurlarına Sabahattin Selek'in iki ciltlik "Milli Mücadele" adlı eserini veriyor. Bu kitabı 12 Eylül'de Mamak Asker Cezaevi'nde tutuklu iken okumuştum. 
Yakın tarihimiz ve Milli Mücadele konusunda çok kitap okudum. Diyebilirim ki, merhum Selek'in bu kitabı, en iyilerinden biridir. 
Belgelere dayalıdır, olayları, kişileri çok iyi anlatır. Dahası, analiz eder. Bir örnek 
"Birinci İnönü askerlik yönünden küçük bir muharebedir. Yeneni, yenileni yoktur. Bu muhaberede Yunan ordusu da Türk ordusu da iyi idare edilmemiştir. Hele Yunan kumanda heyetinin kararsızlığı, beceriksizliği çok açıktır... Çerkez Ethem'le meşgul olan Albay İsmet Bey'den, o günkü şartlarda onu hiçe sayarak İnönü mevkiine koşması beklenemezdi..." 
Ama Mustafa Kemal 'yenilmemiş' olmamızdan büyük siyasi sonuçlar elde etmeyi bilir sonra gerçek bir asker zafer olan İkinci İnönü... 

SELEK, önemli zabıtları belge olarak aynen aktarır... Mesela Londra Konferansı, "Küçük Asya'da Yunanlıların asayişi sağlaması" konuşuluyor. Türk düşmanlığını azgınlık boyutlarına vardırmış İngiliz Başvekili Llyod George, Yunanlı Kalogeropulos'a sorar 
- Anadolu'daki 120 bin kişilik asker kuvvetinize ne kadar ekleme yapabilirsiniz 
Yunanlının cevabı 
- 200 bin asker daha çıkarabiliriz Türklerin ise sadece 55 bin askeri var 
General Gouraud uyarır 
- Evet, bugünkü Türk askeri Çanakkale'deki asker değildir, yıpranmıştır. Ancak dikkat edin Türkler müdafaa harbinde çok tehlikeli bir düşmandır. Türkleri Anadolu'dan kovmak imk nsızdır 
Bu uyarıyı dinlemezler, Yunanlıya "yürü" derler. Sakarya'da Türk ordusu ile karşılaşırlar 
Selek, Sakarya ve Büyük Taarruz öncesinde, Meclis'teki huzursuzluğu, sabırsızlığı, Mustafa Kemal'e "Ne duruyorsun, ne yapıyorsun " diye yöneltilen ağır eleştirileri anlatır. 
Sakarya Zaferi, Büyük Taarruz ve İzmir... 
Mustafa Kemal'in "asker ve siyasi dehası"nı en iyi sergileyen eserlerden biridir Selek'in kitabı... 

İKİ yıl sonra ilan edilecek Cumhuriyet'e rengini verecek iki olay 
Mustafa Kemal Paşa, Çerkez Ethem'e destek olduğu iddiasıyla, bir milletvekilinin Meclis'ten atılmasını ister, ısrar eder. Fakat Meclis bunu kabul etmez. 
Erzurum Mebusu Hüseyin Avni Bey'in sözleri 
- Paşa'yı severiz ama kanunu hepsinden ziyade severiz 
Üstünlüğünün bilincine sahip bir Meclis elbette Cumhuriyet olacaktı. 
Hukuka dayalı Cumhuriyet... 
Cumhuriyet'e rengini veren ikinci sembolik olay Selek, İnönü'den alıntılar yaparak, Yunan ordusunun durumunu anlatır 
"Asker, savaşçı idi ama başkumandanından erine kadar bütün ordu politikaya karışmıştı." 
Sonra Selek, Balkan Harbi'nden itibaren Yunanistan'da ordunun nasıl siyasete battığını anlatır ve Mustafa Kemal ile arkadaşlarının "ordunun siyasete karışmaması" için gösterdikleri olağanüstü enerjiyi belirtir. 
Sivil Cumhuriyet... 
Onun içindir ki, Birinci Cihan Harbi sonunda kurulan bütün rejimler çöktü, İkinci Dünya Savaşı sonunda kurulan bütün "devrim komuta konseyi" rejimleri de çöküyor. 
Milli iradenin üstünlüğüne, hukuka ve sivil felsefeye dayalı olarak inşa edildiği için, değişen çağa uyum yeteneğine sahip olan "Türkiye Cumhuriyeti ilelebed payidar"dır. 



</TEXT>
</DOC>
