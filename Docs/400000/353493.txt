<DOC>
<DOCNO> 353493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur07.html </URL>
<DATE> 2005/06/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ünal Öcalan'ın yeniden yargılaması kargaşa getirir 
</HEADLINE>
<TEXT>

     Görevli olduğu dönemde Abdullah Öcalan’ın Türkiye’ye getirilişi ve yargılanışını yaşayan eski Adalet Bakanlığı Müsteşarı Şeref Ünal konuyla ilgili anı ve görüşlerini bir kitapta topladı bir de konferans verdi. Ünal, "AİHM kararı skandaldır, prestjiini kaybeder" dedi. Şeref Ünal, TBMM eski Başkanvekili ve gazeteci Uluç Gürkan ve arkadaşlarının girişimiyle düzenli olarak gerçekleştirilen "Kriz Yönetimi Çalışmaları" başlıklı toplantılar dizisinin son konuğu oldu. Avrupa İnsan Hakları Mahkemesi’nin AİHM Öcalan hakkında verdiği yeniden yargılama kararını değerlendiren Ufuk Üniversitesi Hukuk Fakültesi Öğretim Üyesi Şeref Ünal, Abdullah Öcalan’ın yeniden yargılanmasının ülkede karışıklığa neden olacağını ifade etti. 
     
     AİHM PRESTİJİNİ KAYBEDER 

     Ünal, AİHM’in Öcalan hakkında verdiği kararı "skandal" olarak değerlendirerek, "AİHM gibi uluslar arası bir mahkemenin bu şekilde bir karar vermesi bir skandaldır. Bu şekilde karar verdiği takdirde uzun vadede prestijini kaybedecektir. Kimse artık AİHM’i dinlemeyecektir" şeklinde konuştu. 
     
     AVRUPA AİHM’İ ETKİLEDİ 

     Ünal, Türkiye’nin AİHM kararını uygulayıp uygulamayacağını denetleyecek makam olan Avrupa Konseyi Bakanlar Komitesi’nin, Öcalan’ın yeniden yargılanması yönünde karar alması için AİHM’i etkilediğini öne sürdü. 
     
     MİLLET SOKAĞA DÖKÜLECEK 

     Öcalan’ın yeniden yargılanması halinde mahkeme üzerinden siyasi görüşlerini açıklayacağını kaydeden Ünal şunları söyledi 
     "Öcalan yine siyasi mesajlar verecek. Asılma tehlikesi, ölüm cezası tehlikesi de ortada yok. Dolayısıyla yine millet sokağa dökülecek, tekrar çatışma huzursuzluk, iç güven endişesi oluşacak ve kamu düzeni bozulacak. Yeniden yargılandığı takdirde bu olacak. İlk yargılamada ne olduysa üç aşağı beş yukarı o olacak. Belki biraz daha cesaretlendi bunlar." 
     
     YENİDEN YARGILAMA PKK’YI TEKRAR GÜÇLENDİRECEK 

     AİHM’in, Öcalan’nın yeniden yargılanması yönünde verdiği kararla PKK’nın tekrar güçlenmesine neden olacağını kaydeden Ünal, "Şöhreti olan ve giderek de şöhretini kaybeden, itibarını kaybeden, bir mahkemeye, bu şekilde karar vermek yakışmadı" diye konuştu. 
     
     ÖCALAN SİVİL DEĞİL 

     Askeri hakim üyesi olan eski Devlet Güvenlik Mahkemelerinde DGM sivillerin yargılanmasının eleştiri konusu olduğunu, AİHM’in de Öcalan’ın DGM’de yargılanmasını İnsan Hakları Sözleşmesi’ne uygun bulmayarak verdiği yeniden yargılama kararını anımsatan Ünal, "Öcalan’ın emrinde binlerce paramiliter asker benzeri şey var. Bu sivil olur mu Bu sokaktaki adam mı " şeklinde konuştu. 
     
     AİHM TÜRK MAHKEMESİNİN KARARINI DEĞİŞTİREMEZ 

     Ünal, "İster AİHM, ister Büyük Daire, ister Genel Kurul olsun, Türk mahkemesinin kararını değiştiremez. Kesin hüküm yetkisini ortadan kaldıramaz. Karar gereklerini yerine getirmek Türk hükümetinin takdirindedir. Ama burada Türk hükümetinin takdirine bırakmamış bir takım önerilerde bulunuyor" dedi. 
     Ünal, AİHM kararlarının sözleşmeyi kabul eden hükümetler tarafından bağlayıcı olduğunu belirtirken, bu kararların yerine getirilip getirilmemesinin Avrupa Konseyi Bakanlar Komitesi tarafından denetlendiğini kaydetti. 
     
     YENİDEN YARGILAMANIN HUKUKİ UNSURLARI YOK 

     Türkiye’de son zamanlarda yapılan değişikliklerle yeniden yargılamanın hukuki unsurlarının bulunmadığına dikkat çeken Ünal, AİHM’in ihlal olarak nitelendirdiği DGM, gözaltı süresinin uzunluğu ve ölüm cezasının kaldırıldığını ifade etti. Hukuken Öcalan’ın yeniden yargılanmasının söz konusu olamayacağını ifade eden Ünal, "Bu bir orta oyunu değil" dedi. 
     
</TEXT>
</DOC>
