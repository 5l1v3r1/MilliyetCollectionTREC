<DOC>
<DOCNO> 387324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko25.html </URL>
<DATE> 2005/10/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ÖİB, Telekom satışını kriz tehditiyle savundu 
</HEADLINE>
<TEXT>

     Özelleştirme İdaresi ÖİB , Danıştay’a Telekom’un özelleştirilmesini "kriz tehdidiyle" savundu. İhalenin iptali durumunda satışın tekrarlanacağını belirten ÖİB, "Ancak tekrar edilecek bu süreç içerisinde ülke ekonomisi, geniş çaplı ve telafisi bir daha mümkün olmayacak büyük krizlerle karşılaşacak, yapılacak yeni ihalede, eğer talep olursa, şu anda oluşan rakamın altında bir fiyatla karşılaşılması muhtemel olacaktır" görüşünü öne sürdü. Telekom’un mali durumunun uluslararası operatörlere göre kötü olduğunu savunan ÖİB, Bakanlar Kurulu’nun Telekom’un yüzde 100’ü için 9 milyar dolar değer tespit ettiğini, ihalede oluşan fiyatın yüksek olduğunu ileri sürdü. 
     Haber-İş Sendikası’nın, Telekom’un yüzde 55 hissesinin Oger Grubu’na satışına ilişkin İhale Komisyonu kararına karşı Danıştay’da açtığı davada bu hafta yürütmeyi durdurma talebinin karara bağlanması bekleniyor. 
     ANKA’nın edindiği bilgiye göre ÖİB, davayla ilgili olarak Danıştay’a verdiği savunmada, British Telecom, Deutsche Telecom, France Telecom, Telecom Italia ve Telefonica örnekleriyle karşılaştırılarak Türk Telekom’a ilişkin olarak şu olumsuz saptamalara yer verdi 
     "-Benzerleri ile karşılaştırıldığında Türk Telekom’un operasyonel performans açısından alt sıralarda yer aldığı, -Türk Telekom’un gelir yaratımı unsurunun uluslararası operatörlere göre çok daha aşağı seviyelerde bulunduğu, -Türk Telekom’un 2004 yılındaki sabit hat başına gelirinin Yunanistan’daki OTE’ye göre 3 kat daha az olduğu, -Türk Telekom’un 2004 yılında maliyet ve çalışan başına ciro açısından sonuncu sırada yer aldığı görülmektedir." 
     
     "HÜKÜMET YÜZDE 100’ÜNE 9 MİLYAR DOLAR DEĞER BİÇMİŞ" 
     Telekom’un yüzde 100 için 23 Haziran 2005 tarihli Bakanlar Kurulu kararıyla belirlenen değerinin 9 milyar dolar olduğu açıklanan savunmada, blok satılan yüzde 55 hisse değerinin buna göre 4 milyar 950 milyon dolar olduğu, ihalede söz konusu yüzde 55 hisse için 6 milyar 550 milyon dolar değer ortaya çıktığı belirtildi. Savunmada "İhale sonucu Türk Telekom hisselerinin yüzde 55’i için teklif edilen meblağ günümüz koşullarında yüksektir" denildi. 
     Türk Telekom’un gelirlerinin rekabetin sonucu olarak hızla düştüğü belirtilen savunmada, "Türk Telekom’un 2004 yılı karı işletme faaliyetlerinden kaynaklanmadığı gibi bir defaya mahsus ve devamlılık arz etmesi mümkün olmayan uygulamalar nedeniyle geçicidir" görüşüne yer verildi. 
     
     "İPTAL EDERSENİZ KRİZ OLUR" 
     İdare savunmasında, yapılan işlemin Bakanlar Kurulu kararına dayandığını, İhale Komisyonu’nun kararı iptal edilse bile bu karar geçerli olduğu için yeniden satış yapacaklarını kaydetti. Savunmada, ihalenin iptali durumuna ilişkin olarak "kriz" vurgusu yapan ifadelere yer verilmesi dikkat çekti. 
     Savunmada, şöyle denildi 
     "Ancak tekrar edilecek bu süreç içerisinde ülke ekonomisi, geniş çaplı ve telafisi bir daha mümkün olmayacak büyük krizlerle karşılaşacak, yapılacak yeni ihalede, eğer talep olursa, şu anda oluşan rakamın altında bir fiyatla karşılaşılması muhtemel olacaktır. Dava konusu ihaleye katılan yatırımcılar dahi herhangi bir iptal durumunda çıkılacak yeni bir ihalede bu rakama ulaşılamayacağını belirtmişlerdir. Hatta bu yöndeki bir karar devam etmekte olan ülkemiz için önemli özelleştirmelerin sonuçlarının yanı sıra ülkemizde oluşan istikrar ortamını da olumsuz etkileyecek, kaybolan güven ortamında bu özelleştirmelere verilecek tekliflerin bu işletmelerimizin gerçek değerinin çok altında oluşmasına neden olacak ve genel ekonomik konjonktürü zedeleyecektir." 
     
     KOMİSYONUN ÖİB’LE İLGİSİ YOKMUŞ 
     Savunmada, Özelleştirme İdaresi ve Ulaştırma Bakanlığı’ndan 2’şer, Hazine’den 1 temsilci olmak üzere 5 kişilik İhale Komisyonu’nun Özelleştirme İdaresi’yle ilgisi olmadığı ileri sürüldü. ÖİB Başkanı Metin Kilci’nin başkanlığını yaptığı İhale Komisyonu’nun yargı nezdinde temsil görevi bulunmadığını belirten İdare, kendisinin "hasım mevkiinden" çıkarılmasını, "husumetin gerçek hasma yöneltilmesini" istedi. İşlemin Bakanlar Kurulu kararına dayanması nedeniyle, davanın Başbakanlığa ihbar edilmesini ve görüş alınmasını isteyen ÖİB’nin, kendisiyle ilgisi olmadığını ileri sürdüğü dava konusu işlemle ilgili esasa da girerek 113 sayfalık savunma vermesi dikkat çekti. 
     
     DEVİRDEN SONRA DAVA GÖRÜŞÜLSÜN 
     Özelleştirme İdaresi’nin savunmasındaki usule ilişkin itirazları, ihale işlemini tamamlayabilmek için dava sürecini uzatmaya yönelik bir girişim olarak değerlendirildi. Yargının özelleştirmelere ilişkin iptal kararları, hisse devrinin yapılmış olması nedeniyle oluşacak tazminat yükümlülüğü ve alıcı şirketlerin yaptıkları yatırımlar gerekçe gösterilerek yerine getirilmezken, ÖİB’nin kesin bir işlem olan hisse devri gerçekleştikten sonra davacının iddialarının dinlenmesini istemesi dikkat çekti. Savunmada, Danıştay’ın henüz imtiyaz sözleşmesine ilişkin görüşünü vermediği belirtilerek, şöyle denildi 
     "Bu bağlamda henüz ortada varlık kazanan bir işlemden söz etme imkanı bulunmadığından, Türk Telekom’un kamu imtiyaz rejimine dayalı olarak yürüteceği telekomünikasyon hizmetlerinden ve bu hizmetlerin yürütülmesi ve telekomünikasyon altyapısının mer’i mevzuat çerçevesinde kurulması, işletilmesiyle ilgili hak, yetki ve yükümlülükleri belli olmadığından Yüksek Mahkeme’nin konuya ilişkin görüşünü vermesine kadar davacının iddialarının dinlenmemesi gerekmektedir. Nihai işlem olan hisse devir işlemi gerçekleşene kadar ortada kesin ve yürütülmesi gereken bir işlemden söz edilmesi mümkün değildir. Dava konusu ihale tek başına hukuki sonuç doğuran, doğrudan icra edilebilir, kesin nitelikle bir idari işlem değildir. 
     Bakanlar Kurulu’nca ihale onaylanmayarak iptaline karar verilmiş olsaydı, esasen ortada geçerli ve uygulanabilir bir ihalenin varlığından söz etme imkanı da bulunmayacaktı. 
     Ortada kesin ve yürütülmesi gereken bir işlem bulunmadığından davanın reddini talep etmekteyiz." 
     
</TEXT>
</DOC>
