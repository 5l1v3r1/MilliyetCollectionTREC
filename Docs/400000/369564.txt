<DOC>
<DOCNO> 369564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur09.html </URL>
<DATE> 2005/08/13/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Banyodayken yangın çıktı, utanınca canından oldu .. 
</HEADLINE>
<TEXT>

     İzmir’in Karşıyaka İlçesi’nde tek katlı bir evde çıkan yangında, banyoda bulunan ve üzerinde giysisi olmadığı için dışarı çıkmayı reddeden kadın, yanarak öldü. 
     Alınan bilgiye göre, Çaymahalle semtinde tek katlı evde yangın çıktı. Yangın, eşyaların alev almasıyla kısa sürede büyüdü. Durumu fark eden ve kapıyı kırarak içeri giren vatandaşlar, salonda bulunan ve hafif yaralanan 3 yaşındaki Burhan Cennet’i dışarı çıkardılar. 
     Bu sırada eve girmeye çalışan Halis Bayram da evin çatısının çökmesi sonucu hafif yaralandı. 
     İtfaiye ekiplerinin müdahale ettiği yangında, evin büyük bölümü yandı. Ekipler, banyoda çocuğun annesi Hatice Cennet’in cansız vücuduyla karşılaştı. 
     Banyo yaptığı için yangını fark etmeyen 22 yaşındaki Hatice Cennet’in, banyodan çıkmasını isteyen komşularına, "üzerinde giysi olmadığını" söyleyerek dışarı çıkmadığı öğrenildi. 
     Cennet’in olayı duyan eşi ve yakınları, güçlükle sakinleştirildi. 
     Evde inceleme yapan itfaiye ekipleri, yangının, salondaki perdelerin altından başladığını belirledi. 
     Yetkililer, yangının, 3 yaşındaki Burhan Cennet’in kibritle oynaması nedeniyle çıkmış olabileceği ihtimali üzerinde durulduğunu, olayla ilgili soruşturmanın sürdüğünü bildirdiler. 
     
</TEXT>
</DOC>
