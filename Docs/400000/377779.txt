<DOC>
<DOCNO> 377779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy08.html </URL>
<DATE> 2005/09/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çiçek Terörle Mücadele Yasası'yla ilgili beklenti çok yükseğe çıkmamalı 
</HEADLINE>
<TEXT>

     Adalet Bakanı Cemil Çiçek, Türkiye’de ne yapılacaksa, hukuk devletinin kuralları içinde yapılmasının önemine işaret ederek, "Terörle mücadelede kurumlararası işbirliği, belki yasanın kendisinden daha önemlidir" dedi. 
     Çiçek, Ankara Adalet Sarayı’nda Yargıtay ve Danıştay’a yeni seçilen üyelere mazbatalarının verilmesi dolayısıyla düzenlenen törenin ardından, gazetecilerin sorularını yanıtladı. 
     Terörle Mücadele Yasası’nda yapılması düşünülen değişikliğin hangi aşamada olduğu, "siyasi kararın verilip verilmediğine" ilişkin bir soru üzerine Çiçek, bugünün, Türkiye’nin demokrasi tarihi açısından önemli bir gün olduğunu belirtti. Çiçek, bu tarihle ilgili düşündürücü ve çıkarılması gereken dersler bulunduğunu söyledi. "Türkiye’de ne yapılacaksa, ne yapacaksak, hukuk devletinin kuralları içinde yapılması gerekmektedir" diyen Çiçek, buna TEM’in de dahil olduğunu söyledi. Çiçek, şöyle konuştu 
     "Türkiye, maalesef terörün çirkin yüzüyle son zamanlarda karşı karşıya geldi. Bunun çok değişik sebepleri var. Terörle mücadele ederken, bunun hukuk kuralları çerçevesinde sürdürülmesi lazım. Aksi söz konusu olduğu takdirde, sorun, çözülmekten ziyade giderek zorlaşıyor. Ancak İngiltere’de meydana gelen olaydan sonra, İngiliz hükümetinin aldığı bir kısım tedbirler var. Alınan bu tedbirler, İngiltere’de hala tartışılıyor. 
     Aslında Şu anda, bu alanda çok önemli düzenlemeler yapılması gerekiyor mu derseniz, bunların önemli bir kısmını, 1 Haziran’da yürürlüğe giren Ceza Kanunu’na koyduk. Eskiden de vardı, günün şartlarına göre ihtiyaçlar dikkate alınarak kondu. Ancak bu kanun yeni yürürlüğe girdiği için, sanki bazı fiiller suç değilmiş gibi toplumda bir algılama meydana geldi. Bazı olayların sonucu olarak... Mesela bir ilimizde bayrak yırtılma olayı olduğunda, sanki bu suç değilmiş, bu yasalar yürürlüğe girdiği için herkes suç işleme özgürlüğü kazandı gibi bir değerlendirme yapılıyor. Halbuki Ceza Kanunu’ndaki madde okunmuş olsa, bunun böyle olmadığı anlaşılabilirdi." 
     
     "TMY İLE İLGİLİ BEKLENTİ ÇOK YÜKSEĞE ÇIKARILMAMALI" 
     Bakan Çiçek, terör örgütü mensupların yurdun çeşitli yerlerde o örgüte destek verdiklerini gösteren eylemler yaptıklarını belirterek, sanki 1 Haziran’da TCK’nın yürürlüğe girmesiyle bunların serbest kaldığı yönünde bir algılama yapıldığını kaydetti. 
     Türkiye’nin terörü uzun yıllardır yaşadığını ifade eden Çiçek, İngiliz Hükümeti’nin almaya çalıştığı tedbirleri, Türkiye’nin kendi tecrübelerine dayanarak Ceza Kanunu’na koyduğunu söyledi. Bu nedenlerle, Terörle Mücadele Yasası ile ilgili beklentinin çok yükseğe çıkarılmamasını isteyen Çiçek, bir taraftan Türkiye’nin güvenliği, barışı ve huzurunu sağlarken, bu yolda gayret eden güvenlik güçlerinin imkanları artırılırken, diğer taraftan da hak ve özgürlüklerin belli bir dengede tutulmasının önemine işaret etti. Çiçek, şunları söyledi 
     "Aksine düzenlemelerin Türkiye’ye fayda vermediğini gördük. 12 Eylül ile değerlendirmeyi bu anlamda da yapmak lazım. ’Siyasi tercih gerektirir’ dedim. Evet, siyasi tercih gerektiriyor. Çünkü terörle mücadele denildiğinde, bazı tedbirlerin, alınması gerekiyorsa, siyasetle bağlantısı var, hak ve özgürlüklerle bağlantısı var." Bu nedenle Adalet Bakanlığı’nca oluşturulan komisyonun teknik düzeyde yaptığı çalışmaların yetmeyeceğine işaret eden Çiçek, iktidar sorumluğu taşıyan partilerinin yetkili organlarının, hükümetin de bu konudaki değerlendirmelerini ortaya koyması gerektiğini kaydetti. 
     Komisyon tarafından hazırlanan "taslağın taslağı bir metnin" partilerinde değerlendirildiğini kaydeden Çiçek, bunun daha sonra hükümete geleceğini, sonra TBMM’de tartışılacağını belirtti. 
     Toplumda bir beklentiye, huzursuzluğa gerek olmadığını vurgulayan Çiçek, Türkiye’nin bütün bunları, yaşadığı tecrübelerden yola çıkarak en iyi şekilde ortaya koyacağını söyledi. 
     "Önleme tedbirlerinin taslakta yer alıp almadığına" ilişkin bir soru üzerine Çiçek, "önleyici tedbirlerle ilgili düzenlemelerin Terörle Mücadele Yasası’nda yer alıp almayacağı ya da böyle bir düzenlemeye ihtiyaç var mı, yok mu bu önemli" dedi. 
     Güvenlik kuvvetlerinin yetkilendirildiği diğer yasalarda bu konuların yer alıp almamasının bir siyasi tercih olduğuna işaret eden Çiçek, basın yayın organlarında kesinleşmiş bir metin varmış gibi yazılar yazıldığını kaydetti. Çiçek, "Bunlar toplumda huzursuzluk, tedirginlik meydana getirir. Zaten terörün de yapmak istediği, toplumda huzursuzluk, bezginlik meydana getirmektir. Bu bezginliğe, tedirginliğe gerek yok. Türkiye, kanun yapma tecrübesini de biliyor, yaşadı. Terörle mücadelede olması gereken tedbirleri de biliyor" dedi. 
     İngiltere’nin bugün önleyici tedbir olarak gündeme getirdiği konuların Türkiye’nin OHAL Yasası’nda bulunduğunu belirten Çiçek, OHAL Valisi’nin yetkilendirildiği Kanun Hükmünde Kararname’nin de KHK 
     bulunduğunu anımsattı. 
     Bir kısım önleyici tedbirler için yasa çıkarmaya gerek olmadığını ifade eden Çiçek, devlet kurumlarının birbiriyle dayanışma, koordinasyon içinde bu tedbirleri idari olarak alabileceklerini söyledi. Çiçek, şöyle devam etti 
     "Bir kısım kamu görevlilerinin davranışları nedeniyle bir başka ile gönderilmesi OHAL Yasası’nda ve KHK’de olan husustur. Bir ilimizde davranışları itibarıyla şüpheli birisi varsa, o kişinin orada görev yapmasını mülki amir sakıncalı görüyorsa, bugün bunu yasa hükmü haline getirmeksizin idari tasarrufla bir başka yere tayin edebilir. Yargı denetimini tabi olmak suretiyle yapılabilir. Onun için terörle mücadelede kurumlararası işbirliği belki yasanın kendisinden daha önemlidir. Bizim de arzu ettiğimiz, kurumların dayanışma içerisinde topyekun bir mücadele gerektiğidir. Terörle mücadele için sadece güvenlik kuvvetlerinin mücadelesi yetmez, topyekun bir mücadele gereklidir. Herkese görev düşüyor." 
     
</TEXT>
</DOC>
