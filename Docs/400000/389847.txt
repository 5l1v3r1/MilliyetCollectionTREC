<DOC>
<DOCNO> 389847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy21.html </URL>
<DATE> 2005/10/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Baykal YÖK'te değişikliğe 'hayır' 
</HEADLINE>
<TEXT>

     CHP Genel Başkanı Deniz Baykal, YÖK gibi tartışmalı konuda bir anayasa değişikliğini bu aşamada gündeme getirmenin doğru olmayacağını savunarak, bu değişiklik konusunda hükümete destek vermelerinin kesinlikle söz konusu olmayacağını söyledi. 
     CHP il başkanları, Baykal’ın başkanlığında, parti genel merkezinde toplandı. Baykal, toplantı öncesinde yaptığı açıklamada, kurultay sürecini ve güncel konuları ele alacaklarını bildirdi. 
     Baykal, bir gazetecinin, "Başbakan’ın YÖK ile ilgili CHP’nin mutabakatı olmadan değişiklik yapmayız sözlerini nasıl değerlendiriyorsunuz" sorusu üzerine, hükümetin üniversiteler karşısındaki durumunun son dönemde net biçimde ortaya çıktığını söyledi. 
     "Bizim herhangi bir şekilde bu anlayışla işbirliği yapmamız söz konusu olamaz" diyen Baykal, Türkiye’nin çok ciddi eğitim, üniversite sorunlarının bulunduğunu kaydetti. Bunlarla ilgili uygun bir noktada anayasal değişikliğe ihtiyaç bulunduğunu, ancak hükümetin üniversite ve eğitim sorunlarına bakış açısının ortada olduğunu anlatan Baykal, bu tablo karşısında işbirliği yapmalarının çok güç göründüğünü belirtti. 
     Deniz Baykal, anayasa değişikliği için muhalefet partilerinin katkıları olmadan iktidarın harekete geçmesinin mümkün olmadığını, dün anayasa değişikliği konusunda girişim yaptıklarını, ancak bunu gerçekleştiremediklerini ifade etti. Baykal, "YÖK gibi tartışmalı konuda bir anayasa değişikliğini bu aşamada gündeme getirmek doğru değildir" dedi. 
     Anayasa ve yasa değişikliklerinde öncelikle iktidarın anlayış değişikliği sergilemesine ihtiyaç olduğunu, iktidarın üniversite ve YÖK’e yaklaşımında yeni bir anlayışın içine girmesi gerektiğini belirten Baykal, hükümetin giderek Türkiye’nin temel kurumlarıyla ciddi bir çatışma içine sürüklendiğini savundu. Baykal, "Bu çatışmayı bizim paylaşmamız, bu konuda hükümete destek vermemiz kesinlikle söz konusu olamaz. Hükümet anlayışını değiştirecek, anayasamızın temel kurumlarını sahiplenecek ve onlarla uyumlu biçimde çalışma gereğini öğrenecek" diye konuştu. 
     
     CHP’NİN GENSORUSU 
     CHP Genel Başkanı Baykal, dün, TBMM’deki gensoru önergesinin gündeme alınıp alınmaması görüşmesinde Başbakan Recep Tayyip Erdoğan’ın bulunmadığını belirterek, Başbakan Erdoğan’ın "Meclis’ten kaçma konumuna geldiğini" savundu. 
     "Meclis’ten çekinen, tartışmalardan kaçan bir Başbakan ile karşı karşıyayız. Bundan büyük üzüntü duyuyorum" diyen Baykal, şunları söyledi 
     "Dünkü görüşmeler şunları ortaya koydu. Hükümet, muhalefetin ortaya attığı tespitlerin, iddiaların hiçbirisine kapsamlı, doyurucu bir cevap veremedi. Galata Kulesi’ni alanlar, kılıfını hazırlar. 
     Hazırladıkları kılıfı bize anlattılar. Onu kimlerle, nasıl hazırladılar, işbirliği yaptıkları insanlarla hangi koşullar altında bir anlaşmayı daha önceden gerçekleştirdiler, bunlara hiç cevap yok. 
     149 yıllığına çıkarılabilecek bir anlaşma olduğunu söyledik. Buna da 
     cevap yok. 
     Dün hükümet, Meclis’te de yolsuzluk olayları konusunda bir suçüstü durumuna girmiştir. Bunu bütün millet ibretle izlemiştir. Gerçekler ortaya çıkmaya başlamıştır, bu bundan sonra da sürecektir." 
     
     BUSH-BARZANİ GÖRÜŞMESİ 
     "Bush’un Barzani ile görüşmesini nasıl değerlendiriyorsunuz" sorusu üzerine de Baykal, bunun kendisi için sürpriz olmadığını ifade etti. Irak’ın bölünmesi doğrultusunda yaşanan gelişmelerin çok önceden hazırlandığını ve uygulamaya konulduğunu savunan Baykal, Irak’ta iktidar boşluğunun da tesadüfen yaratılmadığını dile getirdi. Baykal, "O boşluğun doldurucuları giderek meşrulaştırılıyor, kabul görüyor" dedi. 
     Kendisini aldatanlar için bunun sürpriz olduğunu, ancak CHP’nin sürecin buraya geleceğini bildiğini ve bu konuda tavır takındığını belirten Baykal, Türkiye’nin Kuzey Irak’a yönelik haklı taleplerinin göz ardı edildiğini söyledi. 
     
</TEXT>
</DOC>
