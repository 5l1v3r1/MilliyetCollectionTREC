<DOC>
<DOCNO> 369957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko36.html </URL>
<DATE> 2005/08/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Fındık ihracatının önemli ismi Kenan Oltan Fiskobirlik iflas edecektir 
</HEADLINE>
<TEXT>

     Türkiye fındık ihracatının yaklaşık yüzde 25'lik kısmını tek başına yapan işadamı Kenan Oltan, Fiskobirlik'in açıkladığı fındık alım fiyatlarını değerlendirirken, ''Ellerindeki parayla alabilecekleri kadarını alacaklar ve ondan sonra işin içinden çıkamayıp, sorunu devletin önüne atacaklar'' görüşünü savundu. 
     Oltan, Fiskobirlik Yönetim Kurulu Başkanı Salih Erdem'in görevini baskı altında yaptığını iddia ederek, ''Üreticiler çok dikkatli olmalıdır. Sakın Fiskobirlik'in eline düşmesinler. Fiskobirlik iflas edecektir'' dedi. 
     İç piyasada tüketimin daha da azalacağını, Avrupalının ise gittikçe azalttığı ithalatı daha da düşüreceğini belirten Oltan şu görüşleri dile getirdi 
     ''2001 yılında 260 bin ton dolayında olan iç fındık ihracatı her geçen yıl azalmış ve 200 bin tonun altına inmiştir. Böyle giderse daha da düşecektir. Bunu anlamak için kahin olmaya gerek yoktur. Fiskobirlik elindeki parayla alabileceği kadar fındık alacak. Ondan sonra işin içinden çıkamayacaklardır. Sonra da sorunu devletin önüne atacaklardır. Bunların tek kurtuluş çaresi vardır. O da 2006 ürünün gelecek Mart-Nisan'da 60 senede bir olan ve 2004 yılında yaşanan don olayının tekrarlanmasıdır. Milyonda bir olasılıkla don olacak ve rekolte 200 bin ton dolaylarına düşecek ki bunların yanlışı temizlensin.'' 
     
</TEXT>
</DOC>
