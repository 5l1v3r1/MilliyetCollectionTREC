<DOC>
<DOCNO> 367110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur15.html </URL>
<DATE> 2005/08/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
OKS tercih süresi yarın sona eriyor... 
</HEADLINE>
<TEXT>

     Ortaöğretim Kurumları Öğrenci Seçme Sınavı’nda OKS 160 baraj puanını aşan adayların tercih süresi yarın sona eriyor. 
     Adayların velileri, çocuklarının mezun olduğu veya sınav kayıtlarının bulunduğu ilköğretim okullarına başvurarak tercih işlemlerini gerçekleştirecekler. Tercih işlemleri okul müdürlüklerince internet üzerinden yapılacak. Adaylar, tercih kılavuzunu Milli Eğitim Bakanlığı’nın www.meb.gov.tr internet adresinden görebilecekler. 
     Adaylar 12 okul tercihi yapabilecekler. Matematik-Fen puanı fen liselerine, Türkçe-Matematik puanı da diğer liselere girişte baz alınacak. Tercih işlemleri için okul müdürlüğüne 1 YTL ödenecek. 
     Tercihlerin başladığı 21 Temmuz’dan bugüne kadar 576 bin öğrencinin işlemlerini tamamladığı bildirildi. 
     
     SONUÇLAR 
     İlk yerleştirmenin sonuçları 16 Ağustos 2005 tarihinde açıklanacak. İkinci tercihler için de 27 Ağustos-2 Eylül günleri arasında başvuru yapılacak. İkinci yerleştirme sonuçları 7 Eylül’de ilan edilecek. 
     Fen liselerine 5 bin 328, sosyal bilimler lisesine 384, Anadolu liselerine 118 bin 900, Anadolu teknik ve Anadolu meslek liselerine bin 719, Anadolu öğretmen liselerine 13 bin 230, Anadolu imam hatip liselerine 14 bin 40, özel fen ve meslek lisesine 5 bin 2, sağlık meslek liselerine 7 bin 4 ve diğer bakanlıklara bağlı meslek liselerine 634 olmak üzere toplam 218 bin 771 öğrenci yerleştirilecek. 
     
</TEXT>
</DOC>
