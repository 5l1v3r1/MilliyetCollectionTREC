<DOC>
<DOCNO> 384044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/guncel/axgun01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizb-ut Tahrir'in halifesi seçilmiş 
</HEADLINE>
<TEXT>


Hizb-ut Tahrir örgütünün Türkiye temsilcisi Yılmaz Çelik, Emniyet'teki ifadesinde yasalara göre hilafeti amaçlayan bir parti kurulamayacağından resmi başvuru yapmadıklarını söyledi 

MUSA KESLER İstanbul 

Fatih Camii'ndeki hilafet mitingi ile gündeme gelen, terör örgütü Hizb-ut Tahrir'in sözde Türkiye temsilcisi Yılmaz Çelik ifadesinde, amaçlarının "hilafeti kurmak" olduğunu söyledi. 
Emniyet'te kendisine 35 soru yöneltilen Çelik, örgütün Türkiye yapılanması, gelir kaynakları ve yurtdışı bağlantılarını içeren 12 soruya cevap vermedi, örgütün amaç ve stratejisini ise ayrıntılı bir şekilde anlattı. 
Aylık gelirinin 700 YTL olduğunu açıklayan Çelik, Hizb-ut Tahrir'i "siyasi parti olarak" adlandırdıklarını, mevcut yasalara göre hilafeti amaçlayan parti kurulamayacağından resmi başvuru yapmadıklarını söyledi. Çelik, görevinin "Parti adına Türkiye'nin gündemindeki konularla ilgili açıklama yapmak" olduğunu ifade etti. 

Amaç, hilafeti kurmak 
Çelik, Fatih Camii'nde yapılan ve Atatürk'e hakaretlerin edildiği mitingi düzenlemediğini ve kendisine korumalık yapan tek tip kıyafetli kişileri tanımadığını söyledi. 
Örgütün amacının "hilafeti kurmak" olduğunu belirten Çelik, bunun gerçekleşmesinden sonra halifenin Filistinli Ata Ebur Raşte olacağını söyledi. Olaylı mitingde Atatürk'e yapılan hakaretlerle ilgili olarak ifadesi alınan Çelik'e "Asrın mücrimi Mustafa Kemal" sözündeki "mücrim" kelimesinin anlamı soruldu. Çelik, sözdeki maksadının hakaret olmadığını, fakat Atatürk'ün "İslamın kesin farzı olan hilafeti kaldırdığı için İslam hukukuna göre 'mücrim' yani suçlu olduğunu" iddia etti. 
Emniyet'teki ifadesinde örgüte bağlılık yemini ettiğini kabul eden Çelik'in ayrıca 2003'te Ankara'da "Hizb-ut Tahrir üyesi olmak"tan 3 ay tutuklu kaldıktan sonra beraat ettiği ortaya çıktı. Çelik, hakkında aynı suçtan Ankara 11. Ağır Ceza Mahkemesi'nde açılan dava ise devam ediyor. 


</TEXT>
</DOC>
