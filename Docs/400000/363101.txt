<DOC>
<DOCNO> 363101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo02.html </URL>
<DATE> 2005/07/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Ailton İstanbul'da... 
</HEADLINE>
<TEXT>

     Beşiktaş’ın anlaşmaya vardığı Brezilyalı futbolcu Ailton, İstanbul’a geldi. 
     Beşiktaş Futbol Direktörü Erdil Arpacı ile birlikte gelen Ailton’u, Atatürk Havalimanı’nda çok sayıda siyah-beyazlı taraftar karşıladı. Ailton, burada yaptığı açıklamada, çok büyük bir kulübe geldiğini, bundan dolayı mutlu olduğunu söyledi. 
     Takımla birlikte, çok çalışıp iyi yerlere geleceklerini ifade eden Brezilyalı futbolcu, "Çok gol atacağıma inanıyorum. Gelecek sezon şampiyonluğa ulaşmak için, iyi mücadele edeceğiz" dedi. 
     Ailton, sakatlığıyla ilgili bir soruya, "Durumum çok iyi. Bir haftaya kadar takımla birlikte çalışmalara başlarım" yanıtını verdi. 
     
     İZDİHAM YAŞANDI 

     Siyah-beyazlı taraftarlar, Ailton’un gelişi sırasında Atatürk Havalimanı’nı adeta karnaval yerine çevirdi. 
     Brezilyalı futbolcu, sempatik hareketleriyle dikkat çekerken, taraftarları alkışlayıp, selamladı. Beşiktaş bayrağı ile basın mensuplarına poz veren Ailton, daha sonra özel güvenlik elemanlarının arasında araca gitmeye çalıştı, ancak taraftarlar araya girip, Ailton’u omuzlara alarak bir süre tezahüratta bulundu. Aracına ulaşana kadar oldukça zor anlar yaşayan Ailton, güvenlik güçlerinin yardımıyla kendisini otele götürecek özel minibüse bindirildi. Bu sırada taraftarlar meşaleler yakıp, Ailton lehine tezahürat yaptı. Ailton’u götürecek araç da taraftarların etrafını sarması nedeniyle bir süre havalimanından ayrılamadı. Güvenlik güçlerinin yolu açmasının ardından araç havalimanından ayrıldı. 
     Brezilyalı futbolcunun, yarın siyah-beyazlı kulüple 2 artı 1 yıllık resmi sözleşme imzalayacağı açıklandı. 
     
     TARAFTARIN BEKLENTİSİ BÜYÜK GOL KRALI OLUR 

     Bu arada, Beşiktaşlı taraftarlar, yeni transfer Ailton Gonçalves da Silva'dan gol yollarındaki beklentisi büyük. 
     Siyah-beyazlı taraftarlar, Brezilyalı futbolcunun yeni sezonda Beşiktaş formasıyla gol krallığına ulaşacağı görüşünde birleşti. 
     Taraftarlar, Almanya Birinci Futbol Ligi'nde Bundesliga , 2003-2004 sezonunda Werder Bremen formasıyla gol krallığına ulaşan Ailton'un, kendi takımlarında da bu unvanı yakalamasını bekliyor. 
     İnternette Beşiktaş ile ilgili haberler yayınlayan "www.karakartal.com" adlı web sitesinde halen süren "Sizce Beşiktaş'ın yeni transferi Ailton Süper Lig'de gol kralı olur mu " konulu ankete katılan 5 bin 940 kişiden yüzde 80.8'i 4 bin 799 kişi "evet" şıkkını işaretlerken, olumsuz düşünenlerin oranı yüzde 19.2'de bin 141 kişi kaldı. 
     
</TEXT>
</DOC>
