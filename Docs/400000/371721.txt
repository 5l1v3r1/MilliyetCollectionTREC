<DOC>
<DOCNO> 371721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/dunya/dun01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi, Bush'u Libya'ya davet etti 
</HEADLINE>
<TEXT>


DIŞ HABERLER SERVİSİ 


Bir süre öncesine kadar terörizm destekçisi olmakla suçlanan, hatta Batı'da düzenlenen bazı terör eylemlerinin sorumlusu olarak gösterilen Libya lideri Muammer Kaddafi, ABD Başkanı George W. Bush ve Dışişleri Bakanı Condoleezza Rice'ı Libya'ya davet etti. 
2 günlük Libya ziyaretinin sonunda Trablus'ta bir basın toplantısı düzenleyen ABD Senatosu Dış İlişkiler Komitesi Başkanı Richard Lugar, Kaddafi'nin Bush ve Rice'ı ülkesine davet ettiğini açıkladı. Lugar, Kaddafi ile yaptığı görüşmede, ABD ile Libya arasında onlarca yıl süren gerginliğin yumuşamaya başlamasından sonra, ilişkilerin nasıl normalleştirilebileceğini konuştuklarını söyledi. Lugar, "ABD-Libya ilişkilerindeki dramatik iyileşmeye işaret ederek, bu ilişkilerin aşamalı olarak geliştirilmesine yönelik kararlılığımızı anlattım" dedi. 
Lugar, Libya'yı son yıllarda ziyaret eden en üst düzeyde yetkili konumunda. Kaddafi, geçen yıl ülkesinin kitle imha silahı programına son verdiğini açıklamıştı. 


</TEXT>
</DOC>
