<DOC>
<DOCNO> 392445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur32.html </URL>
<DATE> 2005/11/05/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Bakan Pepe, sanayicilere aba altından sopa gösterdi 
</HEADLINE>
<TEXT>

     Çevre ve Orman Bakanı Osman Pepe, ''Tüm sanayicilerden insana ve doğaya duyarlı üretim yapmalarını istiyorum'' dedi. 
     Bakan Pepe, Kocaeli'nin Gebze İlçesi'nde AK Parti Belde teşkilatlarını ziyaret ederek bayramlaştı. 
     Pepe, Güzeltepe, Şekerpınar ve Dilovası Beldeleri'ndeki bayramlaşmalarda yaptığı konuşmada, Türkiye'nin derdinin plansızlık, programsızlık ve imarsızlık olduğunu söyledi. 
     Gebze'nin göç alan ilçe olduğunu ifade eden Pepe, kaydetti 
     ''Vatandaş memleketinde geçinemeyince sanayi bölgelerine taşınıyor. Ancak, bu bölgelerdeki konut sorununa bugüne kadar çözüm üretilmedi. 
     Dilovası'ndaki sanayi kuruluşlarındaki fabrika bacalarından çıkan ve kirlilik oluşturan etkenlere karşı çok sıkı çalışma yapıyoruz. TÜBİTAK bana 15 gün sonra bir brifing verecek. Sanayiciye saygı duyuyoruz. Ama onlardan da bacalarına sahip çıkmasını, gazlarını ayrıştırmasını, atığına sahip çıkmasını istiyoruz. Sanayicilere, toprağı havayı suyu kirletmeyin diyoruz. Aksi halde uyarıyoruz, olmazsa ceza keseriz. Sonuçta onlar için kötü olur. Tüm sanayicilerden insana ve doğaya duyarlı üretim yapmalarını istiyorum. Ben herkese karşı soruluyum. Bir insanın canı için gerekirse bin fabrika kapatırız.'' Dilovası Beldesi için AB'den kredi alacaklarını bildiren Pepe, ''Marmara Bölgesi'ndeki tüm kirliliğin yüzde 25'i Dilovası'ndan çıkıyor. Şayet AB'ye girmek istiyorsak çevre sorununu da çözmek zorundayız. Çevre sorununu çözmek için 2014 yılına kadar 30 milyar Avro lazım. Bunun 10 milyarını sanayici karşılayacak. 5-6 milyarını da AB'den alacağız'' diye konuştu. 
     Bakan Pepe, yüzde 90'lık bölümünün deprem kuşağında olan Türkiye'de deprem sırasında milletin büyük dayanışma örneği gösterdiğini söyledi. Pakistan'daki depreme de değinen Pepe, Pakistan'ın Kurtuluş Savaşı sırasında yaptığı yardımlar için bu ülkeye minnet borcu bulunduğuna dikkati çekerek, geçtiğimiz günlerde İzmit'te düzenlenen iftar yemeğinde Pakistan için çeşitli kurum ve kuruluşlardan 3 milyon dolara yakın yardım toplandığını hatırlattı. 
     Şekerpınar Beldesi'nde de vatandaşlarla bayramlaşarak sorunlarını dinleyen Pepe, belde sakinlerinin yol ve su sorunlarının bulunduğunu bildirmesi üzerine, Belediye Başkanı Cemalettin Balcı'ya talimat vererek sorunların bir yıl içinde çözülmesini istedi. 
     
</TEXT>
</DOC>
