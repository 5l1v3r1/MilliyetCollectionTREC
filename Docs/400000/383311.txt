<DOC>
<DOCNO> 383311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun27.html </URL>
<DATE> 2005/10/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AB yolunda kritik saatler, gözler Lüksemburg'da... 
</HEADLINE>
<TEXT>

     TÜRKİYE’nin Avrupa Birliği ile tam üyelik müzakerelerine başlayıp başlamayacağına karar verilecek olan 3 Ekim öncesinde Türkiye için kritik önem taşıyan görüşmeler bugün Lüksemburg’da yapılıyor. 
     Avrupa Birliği Genel İşler Konseyi, bugün ilk olarak TSİ 20.00’deki gayriresmi çalışma yemeği ile başlayacak olan görüşmelerinde, Türkiye ile AB arasında tam üyelik görüşmelerinin koşullarını belirleyen Müzakere Çerçeve Belgesi’ni ele alacak. 
     Kısıtlı katılımlı olacak ve bakanların "baş başa" görüşmelerini sağlayacak "gayrı resmi" nitelikli yemekte İngiliz Dışişleri Bakanı Jack Straw, Türkiye dosyası hakkında son bilgileri verecek, "sorun kaynağı" Avusturya ile son temaslarını anlatacak. 
     Bakanların resmi toplantısında ise Müzakere Çerçeve Belgesi'nin onaylanması ve bilgi için süratle Ankara'ya gönderilmesi amacıyla uzlaşma aranacak. 
     Avusturya’nın son dönemde, Ankara’nın tamamen karşı çıktığı ’imtiyazlı ortaklık’ türünde bir alternatifi Çerçeve Belgesi’ne sokmaya çalışması, müzakerelerin önünde aşılması gereken bir engel olarak görülüyor. 
     
     AVUSTURYA’NIN TUTUM DEĞİŞTİRMESİNE ÇALIŞILACAK 

     Avrupa Birliği üyesi ülkelerin dışişleri bakanları ya da Avrupa işlerinden sorumlu bakanlarının katıldığı Lüksemburg’daki resmi toplantı ise TSİ 21.30’da başlayacak. Avusturya'nın, Müzakere Çerçeve Belgesi'ne "imtiyazlı ortaklık" veya bunu çağrıştıran bir ifade sokmak için gösterdiği çaba, son bir hafta içinde Ankara ve Brüksel arasında sorun yaratmıştı. Avusturya’nın tutum değiştirmesine yönelik çabalara sahne olacak bu toplantı için bir bitiş saati verilmiş değil. Çerçeve Belgesi üzerinde bir mutabakat sağlanması halinde belgenin geç saatlerde de olsa Ankara’ya iletilmesi bekleniyor. 
     Türkiye ile yapılacak olan tam üyelik müzakereleri, aralarında Ekonomi ve Para Politikası, Malların ve İşgücünün Serbest Dolaşımı, Tarım ve Kırsal Kesim Kalkınması, Bilim ve Araştırma, Dış Güvenlik ve Savunma ve Gümrük Birliği gibi konuların da bulunduğu 35 bölümden oluşuyor. 
     AB diplomatik kaynakları, Avusturya'nın, Türkiye'nin tam üyeliğine karşı çıkmanın dışında, AB'nin Hırvatistan ile tam üyelik müzakerelerini başlatmasını sağlamak için bu engelleme yöntemini uyguladığını düşünüyor. 
     AB, eski Yugoslavya ile ilgili kurulan uluslararası savaş suçları mahkemesi ile işbirliği yapmadığı gerekçesiyle Hırvatistan yönetimiyle müzakerelerin başlamasını askıya alınmasını kararlaştırmıştı. 
     
     AVUSTURYA BAŞBAKANI, TÜRKİYE KARŞITI MESAJ VERMİŞTİ 

     Avusturya Başbakanı Wolfgang Schüssel, İngiltere’de yayımlanan siyaset ve ekonomi gazetesi Financial Times’ın 29 Eylül tarihli nüshasında yayımlanan demecinde, AB liderlerini, "Türkiye ile müzakerelerin tam üyeliği hedeflemesi fikrinden vazgeçmeye" çağırmıştı. 
     Schüssel FT’de yayımlanan röportajında, Türkiye ve Hırvatistan’ın AB ile müzakere sürecine ilişkin olarak, "Eğer Türkiye’nin ilerleme kaydedeceğine inanıyorsak, Hırvatistan’a da inanmalıyız. Hırvatistan’la müzakerelerin bir an önce başlatılması Avrupa’nın yararınadır" demişti. Gazete, Avusturya’nın, Türkiye’nin AB üyeliği ile Hırvatistan’ın üyeliğini bağdaştırdığı yönündeki iddiaları kabul etmediğini de eklemişti. 
     
     MÜZAKERE ÇERÇEVE BELGESİ 

     AB Komisyonu tarafından hazırlanan ve AB Konseyi'nin onayına sunulan Müzakere Çerçeve Belgesi, üç bölümden oluşuyor. 
     Belgenin ilk bölümünde, müzakerelerin kuralları, ikinci bölümde müzakerelerin özü, üçüncü bölümde ise müzakerelerin prosedürü yer alıyor. 
     Belgenin sonunda yer alan bölümde ise müzakerelerde ele alınacak konuları belirleyen 35 bölüm başlıkları yer alıyor. 
     Müzakere Çerçeve Belgesi'nin kurallarla ilgili bölümünde daha çok Türkiye'den beklentilere yer verilirken, müzakerelerin askıya alınması koşullarına da açıklık getiriliyor. 
     Belgenin "müzakerelerin özü" başlıklı ikinci bölümünde ise AB müktesebatına ilişkin sorumluluklar yer alıyor. 
     AB'ye katılımın, birlik sisteminin ve birliğin "müktesebatı" olarak bilinen kurumsal çerçevenin getirdiği hak ve yükümlülüklerin kabulü anlamına geldiği vurgulanan bu bölümde, Türkiye'nin, bu müktesebatı katılım zamanındaki şekliyle uygulaması gerektiği ifade ediliyor. 
     Ayrıca, mevzuatın uyumlu hale getirilmesine ek olarak, katılımın aynı zamanda müktesebatın zamanında ve etkin şekilde uygulanması anlamına geldiği vurgulanıyor. 
     Müzakere Çerçeve Belgesi'nin üçüncü bölümünde ise "müzakere prosedürü" sırasında izlenecek yola yer veriliyor. 
     AB Komisyonu'nun, müktesebatı Türk yetkililere anlatmak, Türkiye'nin belli alanlarda müzakerelerin başlatılabilmesi için ne derece hazırlıklı olduğunu değerlendireceği ifade edilen bu bölümde ise "AB Komisyonu'nun, yine müzakereler sırasında gündeme gelmesi en muhtemel olan sorunların emarelerini önceden elde etmek için, tarama olarak adlandırılan resmi bir süreç çerçevesinde müktesebatı inceleyeceği" hatırlatılıyor. 
     
     MÜZAKERE BAŞLIKLARI 

     Avrupa Birliği'nin Türkiye ile yapacağı tam üyelik müzakereleri 35 bölümden oluşuyor 
     "Malların Serbest Dolaşımı", "İşgücünün Serbest Dolaşımı", "Yerleşme Hakkı ve Hizmet Sağlama Özgürlüğü", "Sermayenin Serbest Dolaşımı", "Kamu İhaleleri", "Şirketler Hukuku", "Fikri Haklar Hukuku", "Rekabet Politikası", "Mali Hizmetler", "Bilgi Toplumu ve Medya", "Tarım ve Kırsal Kesim Kalkınması", "Gıda Güvenliği, Hayvan ve Bitki Sağlığı Politikası", "Balıkçılık", "Ulaştırma Politikası", "Enerji", "Vergilendirme", "Ekonomi ve Para Politikası", "İstatistik", "Sosyal Politika ve İstihdam", "Şirketler ve Sanayi Politikası", "Avrupa Üzerinden Giden Ulaştırma Ağları", "Bölgesel Politika", "Hukuki ve Temel Haklar", "Adalet, Özgürlük ve Güvenlik", "Bilim ve Araştırma", "Eğitim ve Kültür", "Çevre", "Tüketim ve Sağlık Koruması", "Gümrük Birliği", "Dış ilişkiler", "Dış Güvenlik ve Savunma", "Mali Kontrol", "Mali ve Bütçe Koşulları", "Kurumlar" ve "Diğer Konular". 
     
</TEXT>
</DOC>
