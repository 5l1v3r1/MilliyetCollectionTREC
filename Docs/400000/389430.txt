<DOC>
<DOCNO> 389430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun05.html </URL>
<DATE> 2005/10/25/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kuş gribi bir can daha aldı, Çin'de kuş gribi ortaya çıktı 
</HEADLINE>
<TEXT>

     Endonezya’da bir kişinin daha kuş gribi nedeniyle hayatını kaybettiği teyit edildi. 
     Endonezya Sağlık Bakanlığı yetkilisi Hariadi Wibisono, Batı Cava’ya bağlı Bogor kentinde, 23 yaşındaki bir kişinin Eylül ayı sonunda hastaneye kaldırıldıktan 2 gün sonra öldüğünü belirtti. 
     Hariadi, ölüm sebebinin kuş gribi olduğunun Hong Kong’daki bir laboratuvarda yapılan tetkikler sonucu kesinleştiğini kaydetti. 
     Son ölüm vakasıyla birlikte Endonezya’da kuş gribi sonucu hayatını kaybedenlerin sayısı 4’e yükseldi. 
     
     ÇİN’İN DOĞUSUNDA KUŞ GRİBİ VAKASI... 

     Çin'in doğusundaki Anhui eyaletinde ortaya çıkan kuş gribi salgını nedeniyle 14 bin kuşun itlaf edildiği bildirildi. 
     BM Gıda ve Tarım Örgütü'nün FAO Çin Temsilcisi Nureddin Mona, Çin Tarım Bakanlığı'nın kuş gribinin Anhui eyaletindeki Tianchang kenti yakınlarında ortaya çıktığını doğruladığını söyledi. 
     Mona, Tianchag kentini merkez alan 4 kilometre çapındaki bir bölgede 45 bin kadar kuşun itlaf edildiğini söyledi. 
     "Salgının ciddi olduğu konusunda hiç şüphe yok" diyen Mona, aynı kentte 2100 kazın kuş gribinden etkilendiğini, kazların dörtte birinin de itlaf edildiğini kaydetti. 
     Dünya Hayvan Sağlığı Örgütü'nün internet sayfasında, salgının 20 Ekim'de tespit edildiği belirtilirken, 140 bin kuşa aşı yapıldığı ve karantina da dahil çeşitli önlemlerin alındığı kaydedilmişti. 
     Son bir haftada iki kuş gribi salgınının ortaya çıktığı Çin'de şimdiye kadar kuş gribinin insanlara geçtiği bir vaka tespit edilmedi. 
     
</TEXT>
</DOC>
