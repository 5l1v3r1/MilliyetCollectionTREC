<DOC>
<DOCNO> 358496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/axgun01.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de şarbon paniği 
</HEADLINE>
<TEXT>


Bingöl Çukurca köyünde 8 kişide şarbon vakasına rastlandı. Hasta koyunların kasaplara satıldığı köy, karantinaya alındı, hayvan giriş çıkışı yasaklandı 

ADİL ÖNAL DHA 

Bingöl'de, 8 kişide şarbon hastalığına rastlanılan Çukurca köyü karantina altına alındı. Çukurca'dan, Bingöl Devlet Hastanesi'ne götürülen bir hastada şarbon vakası görülmesi üzerine, Bingöl Tarım Müdürlüğü ve Sağlık Müdürlüğü ekipleri köyde araştırma başlattı. İncelemede aynı köyde 7 kişide daha şarbon olduğu anlaşıldı. Hastaneye kaldırılan hastalardan Birgül 9 ve Burhan Bayıltmış 10 adlı kardeşler, Elazığ Fırat Üniversitesi Fırat Tıp Merkezi'ne sevk edildi. Çocukların hayati tehlikesinin bulunduğu bildirildi. 
Baba Mehmet Bayıltmış, son bir haftada yaylada 80 - 85 küçükbaş hayvanın öldüğünü, bunun üzerine veteriner çağırdıklarını söyledi. Veterinerin kendilerine "Sorun yok, etleri yiyebilirsiniz ama iç organlarını yemeyin" dediğini kaydeden Bayıltmış, "Bunun üzerine ölen hayvanların etlerini akrabalarına, hasta olan hayvanları da Bingöl'de kasaplara verenler oldu. Ölümler sürünce veterineri tekrar çağırdık. Bu sefer hastalığın şarbon olduğunu söyledi" diye konuştu. 
Karantina altına alınan ve hayvan giriş çıkışlarının yasaklandığı köyde, ekipler sağlık taraması başlattı. Tarama sonucu köyde başka şarbon vakası olmadığı tespit edildi. Köydeki etler de imha edildi. 


</TEXT>
</DOC>
