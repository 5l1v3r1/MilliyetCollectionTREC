<DOC>
<DOCNO> 354348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun57.html </URL>
<DATE> 2005/06/22/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
İsviçre'de tren seferleri arıza nedeniyle durduruldu... 
</HEADLINE>
<TEXT>

     İsviçre’de tren hatlarında meydana gelen bir arıza nedeniyle bu akşam ülkedeki tren seferlerinin hemen hemen tümünün durduğu, yaklaşık 100 bin yolcunun vagonlarda mahsur kaldığı bildirildi. 
     Federal Demiryolları Sözcüsü Jean-Philippe Schmidt, akşam saatlerinde yolcuların en yoğun olduğu saatte elektrik hattının arızalanmasının ardından meydana geldiği belirtilen bu olayın nedenini ve durumun ne zaman düzeleceğini henüz bilmediklerini kaydetti. 
     Schmidt, İsviçre demiryolları tarihinde daha önce hiç buna benzer bir arıza hatırlamadığını da söyledi. 
     Aynı kurumdan bir diğer sözcü, bu boyuttaki bir arızanın "kesinlikle olağandışı" olduğunu belirtti. 
     İsviçre SF1 televizyonu, 100 bin kadar yolcunun aşırı sıcak vagonlarda mahsur kaldığını bildirdi. 
     Cenevre’deki Cornavin tren garının peronlarında da yüzlerce yolcunun biriktiği bildirildi. 
     
</TEXT>
</DOC>
