<DOC>
<DOCNO> 379901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun32.html </URL>
<DATE> 2005/09/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Perinçek, Lozan Savcılığı'nda ifade verdi 
</HEADLINE>
<TEXT>

     İşçi Partisi Genel Başkanı Doğu Perinçek, sözde Ermeni soykırımına ilişkin sözlerinden dolayı bugün Lozan Savcılığı'nda ifade verdi. 
     Perinçek'in ifadesi yerel saatle 09.00'da TSİ 10.00 başladı ve yaklaşık bir buçuk saat sürdü. Perinçek'i İsviçre basınından çok sayıda gazeteci izlerken, İsviçre devlet televizyonu kendisiyle ayaküstü bir röportaj yaptı. 
     Savcılık'taki ifadesinin ardından Anadolu Ajansı'na bir açıklama yapan Perinçek, savcılık soruşmasında İsviçre yasalarında yer alan soykırım kavramının asla Ermeni-Türk sorununa uygun olmadığını ve uygulanamayacağını söylediğini belirtti. 
     Perinçek, ifadesinde şunları kaydettiğini belirtti 
     ''Bu tür soruşturmaların bir barış ülkesi olan İsviçre ile Türkiye arasındaki dostluğa zarar verdiğini, sözde Ermeni soykırımı iddialarının haksız yere yapıldığını, bu durumun uluslararası toplumda Türk ulusunun haksız bir şekilde aşağılanmasına yol açtığını, İsviçre'de Türklere karşı ırkçı bir kamuoyu oluşmasına katkı sağladığını söyledim.'' Savcının sorgu sırasında soykırım iddialarıyla ilgili olarak geri adım attığını belirten Perinçek, savcının, ''Biz Türk tarihini yargılamak yetkisine sahip değiliz. Biz burada Türklerin Ermeni soykırımı yapıp yapmadıklarına karar verecek değiliz. Bizim araştırdığımız şey, Doğu Perinçek'in söylemlerinde Ermenilere karşı bir ırkçılık, ayrımcılık, aşağılama yapıp yapmadığıdır'' dediğini bildirdi. 
     
     TOPLAM 4 SORUŞTURMA 
     Bu arada, Perinçek'in dün Zürih kentinde düzenlediği basın toplantısının ardından Zürih Savcılığı da soruştuma başlattı. 
     Winterthur, Lozan, Bern ve Zürih savcılıklarının yaptıkları soruşturmaların Lozan'da tek bir dosyada toplanacağı bildirildi. 
     
</TEXT>
</DOC>
