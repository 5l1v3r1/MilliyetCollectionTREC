<DOC>
<DOCNO> 384828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy08.html </URL>
<DATE> 2005/10/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rehn ve Gül Kayseri'de Hayat standardının değişeceği sürece giriyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "Türkiye’de demokrasinin çok daha fazla yerleşeceği, reformların ve ekonomik kalkınmanın bütün hızıyla devam edeceği, hayat standartlarının değişeceği bir sürece giriyoruz" dedi. 
     Gül ve AB Komisyonu’nun Genişlemeden Sorumlu Üyesi Olli Rehn, Emniyet Genel Müdürlüğü’ne ait bir helikopterle Kayseri’ye geldi. 
     Gül, Erkilet Havaalanı’nda gazetecilere yaptığı açıklamada, 3 Ekim’de Türkiye ile AB arasında müzakerelerin başladığını anımsattı. 
     Uzun bir sürecin sonunda, önemli bir tarihi dönemeç alındığını ifade eden Gül, şöyle devam etti 
     "Bundan sonra yapılacak çok daha fazla iş var. Bundan sonra yapılacak işler, çok daha farklı işler. Türkiye’de demokrasinin çok daha fazla yerleşeceği, reformların ve ekonomik kalkınmanın bütün hızıyla devam edeceği, hayat standartlarının değişeceği bir sürece giriyoruz. Birçok alışkanlıklar bu süreç içinde değişecek. Önümüzde yoğun bir çalışma süreci var. Yapılacak çok iş var. Müzakereler başladı, herşey bitmiş değil. Ama bütün bunlar, Türk halkının geleceğiyle ilgili, çocuklarımızla ilgili, daha iyi bir Türkiye, daha iyi bir gelecek bırakmak için yapılıyor. İnşallah netice hepimiz için hayırlı olur." 
     
     TÜRKİYE’NİN HER TARAFI BİZE AİTTİR 
     Böyle bir tarihi olaydan sonra AB’nin Genişlemeden Sorumlu Üyesi Rehn ve arkadaşlarının hemen Türkiye’ye geldiğini belirten Gül, Türkiye’deki ilk ziyareti de Kayseri’ye yapma arzusunu dile getirdiklerini söyledi. 
     Gül, Rehn’in Kayseri’yi ziyaret etmesinden çok memnun olduğunu ifade ederek, şunları söyledi 
     "Kayseri kendi şehrim olduğu için ayrıca kendisine ve arkadaşlarına ’Hoşgeldiniz’ diyorum. Bundan sonra çok gelip gidilecek. 
     Türkiyemizin başka vilayetleri, başka şehirleri, değişik yörelerinde ziyaretler yapılacak. 
     Türkiye’nin her tarafı doğusundan batısına, kuzeyinden güneyine kadar bize aittir. 
     Bu ziyaretler Anadolu’nun ortasından başladı. Bunun için ayrı bir mutluluk duydum. Değişik ziyaretler, toplantılar yapılacak. Ümit ediyoruz ki, bütün bunlar gayet verimli geçer." Sözlerine, "Sevgili dostlar" diye başlayan AB Komisyonu’nun Genişlemeden Sorumlu Üyesi Olli Rehn de Kayseri’yi ziyaret etmekten mutluluk duyduklarını belirtti. Kayseri’yi İç Anadolu’nun kalbi konumunda olduğu için seçtiklerini ifade eden Rehn, Türkiye’deki yeni ekonomik dinamizmin sembolü olarak gördüklerini kaydetti. 
     Rehn, Kayseri’de sanayi açısından son derece girişimci bir ruh olduğunu düşündüklerini dile getirerek, "Bu nedenlerden dolayı Kayseri’yi tercih ettik. Aynı zamanda Kayseri Sayın Abdullah Gül’ün de memleketi olduğu ve kendisinin, Türkiye’nin AB yolundaki katkılarını büyük takdir ve saygıyla karşıladığımız için Kayseri’yi ziyaret etmek istedik" dedi. 
     
     "İŞİN TÖREN SAFHASI BİTTİ" 
     Türkiye’yi ziyaretlerini birkaç başlık altında toplayabileceklerini kaydeden Rehn, şöyle devam etti 
     "Bunlardan birincisi, Türk halkını ve Türkiye’yi tarihi dönüm noktası olan 3 Ekim’deki başarısından dolayı tebrik etmek istiyoruz. 
     İkinci olarak, Türk halkını son yıllarda gerçekleştirilmiş olan önemli ve kapsamlı reformlardan dolayı kutluyoruz. Üçüncü olarak da Türkiye’nin çok daha yoğun bir şekilde çalışıyor olacağını söylemek istiyoruz. Hali hazırda gerçekleşmiş olan reformların daha da yoğunlaştırılarak, hukuk ve hukukun üstünlüğü, insan hakları ve ekonomik ölçekte, ekonomik hayatta gerçekleştirilecek reformlarla ilgili yoğun çalışmalar bekliyor. Önümüzde yepyeni bir dönem var." Türkiye’nin artık aday ülke konumundan çıkarak müzakere sürecinde olan ülke konumuna geçtiğine işaret eden Rehn, "Kayseri ziyareti, esasında bütün bu müzakere sürecini ciddiye aldığımızı gösteren bir ziyaret. Çünkü, artık işin tören safhası bitti. Pratikte müzakere sürecinin işleyişine geçmemiz gerekiyor. Genel olarak önümüzdeki süreçte Türk halkıyla ve Türkiye ile yoğun bir işbirliği sergilemeyi dört gözle beklediğimizi söyleyebilirim" diye konuştu. 
     
</TEXT>
</DOC>
