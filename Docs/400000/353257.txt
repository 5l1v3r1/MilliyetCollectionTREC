<DOC>
<DOCNO> 353257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko10.html </URL>
<DATE> 2005/06/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Süt krizi aşılamıyor... 
</HEADLINE>
<TEXT>

     Bir yıl önce 460-480 bin liraya sattığı sütü 350-370 bin liraya satmak zorunda kalan üretici zorda kaldı. 
     Türkiye genelinde süt fiyatlarında bir düşüşün söz konusu olduğunu belirten Kastamonu Köy Kalkınma Kooperatifler Birliği Başkanı Erol Akar, konuyu birliğin genel merkezi aracılığıyla Tarım ve Köyişleri Bakanlığı dahil hükümetin zirvesine kadar taşıdıklarını ancak Türkiye'nin tüm sektörlerindeki fiyat duraklaması nedeniyle sıkıntının aşılamadığını söyledi. 
     
     ÇİFTÇİ SÜT BESİCİLİĞİNE YÖNELDİ 
     Çiftçinin besicilikten para kazanamaması üzerine süt besiciliğine yöneldiğini bunun yanında hükümetinde Kooperatifler aracılığıyla üreticiye kilogram başına 40 bin lira bir teşvik vermesinin süt besiciliğini geliştirdiğini bildiren Akar, şöyle dedi 
     ''Bunların da sonucu olarak süt üretiminde mevsimsel bir artış söz konusu. Talep arzı karşılamıyor. Durum böyle olunca fiyatlarda istikrarsızlık doğuyor. Biz Kastamonu olarak sütün kalitesini artırmak için çaba harcıyoruz. Şu anda 6 bölgede soğuk hava depolu sistemde süt topluyoruz. Şu anda biz Kooperatif olarak günde 1000 ton süt topluyoruz.'' Süt üreticisinin hiçbir rekabet gücü ya da şansının olmadığını da sözlerine ekleyen Erol Akar, ''piyasa şartlarından hem üretici olarak hem de kooperatif olarak etkileniyoruz. Üreticimiz şu anda maalesef aldığı yem fiyatına süt satıyor'' dedi. 
     
</TEXT>
</DOC>
