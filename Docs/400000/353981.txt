<DOC>
<DOCNO> 353981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun63.html </URL>
<DATE> 2005/06/21/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Annan, Şaron-Abbas zirvesinden memnun.... 
</HEADLINE>
<TEXT>

     BM Genel Sekreteri Kofi Annan, İsrail Başbakanı Ariel Şaron ve Filistin Devlet Başkanı Mahmud Abbas’ın Kudüs’te bir araya geldiği zirveden memnuniyet duyduğunu bildirdi. 
     Annan, sözcüsü aracılığıyla yayımladığı mesajda, İsrail’in Gazze ve Batı Şeria’dan çekileceğini açıkladığı 15 Ağustos günü yaklaştıkça işgal altındaki Filistin topraklarındaki gelişmeleri ve olayları daha dikkatli izlediğini ifade etti. 
     Şaron-Abbas buluşmasından duyduğu memnuniyeti belirten Annan, Ortadoğu Dörtlüsü’nün, bölgedeki durumu değerlendirmek üzere bu hafta içinde Londra’da yapacağı toplantının önemine de dikkati çekti. 
     AB ve ABD’nin ev sahipliğinde Brüksel’de yarın yapılacak Irak konferansına katılacak olan Annan, daha sonra barış ve güvenliğin sağlanması için Filistin ve İsrail taraflarının, paralel ve karşılıklı adımlarını öngören Ortadoğu Yol Haritası’na destek veren BM, AB, Rusya ve ABD’nin temsilcileri arasında Londra’da yapılacak toplantıya katılacak. 
     
     HAVİ SUİKASTI 
     Öte yandan, Annan, bombalı saldırıda hayatını kaybeden Lübnan Komünist Partisi lideri George Havi’ye düzenlenen suikastı şiddetle kınadı. 
     Suikast nedeniyle Havi’nin ailesine ve Lübnan halkına başsağlığı dileyen Annan, barışçıl, bağımsız ve egemen bir gelecek konusundaki kararlılıklarında Lübnan halkının yanında olduğunu ifade etti. 
     Annan, ayrıca Lübnanlı yetkilileri, suikastta rolü olanları hızla yargı önüne çıkarmaya çağırırken, ülkedeki bütün taraflardan, Lübnan’ın birlik ve istikrarına katkıda bulunmalarını istedi. 
     
</TEXT>
</DOC>
