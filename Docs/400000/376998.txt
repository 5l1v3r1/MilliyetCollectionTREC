<DOC>
<DOCNO> 376998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun18.html </URL>
<DATE> 2005/09/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Papua Yeni Gine'de 7.3'lük deprem 
</HEADLINE>
<TEXT>

     Papua Yeni Gine'de, Richter ölçeğine göre 7,3 büyüklüğünde bir deprem meydana geldiği bildirildi. 
     Amerikan Jeolojik Araştırmalar Merkezi USGS , depremin merkez üssünün Papua Yeni Gine'nin Yeni İrlanda bölgesinde olduğunu duyurdu. 
     USGS, ilk bilgilere göre depremin herhangi bir hasara yol açmadığını bildirdi. 
     
     TSUNAMİ İHTİMALİ YOK 

     7,3 büyüklüğündeki depremin tsunamiye yol açma olasılığı bulunmadığı bildirildi. 
     Pasifik Tsunami Uyarı Merkezi ve Japon Meteoroloji Ajansı tarafından ayrı ayrı yapılan açıklamalarda, şiddetli depremin yıkıcı deprem dalgası tehdidi oluşturmadığı duyuruldu. 
     
     CAN KAYBI BİLGİSİ GELMEDİ 

     Papua Yeni Gine'de denizde meydana gelen ve tsunami etkisi yaratmayacağı belirtilen 7,3 büyüklüğündeki depremde, şu ana kadar can kaybı olduğuna ilişkin bilgi verilmedi. 
     Papua Yeni Gine Acil Durum Ajansı, depremin merkez üssü yakınlarındaki adalarda bulunan bazı küçük köylerde hasar olmuş olabileceğini açıkladı. 
     Ulusal Afet Yönetim Merkezi Operasyonlar Müdürü Paul Popna da, bölgeyle iletişimin zayıf olduğunu, olası bir zararla ilgili güvenilir bilgiler ulaşılmasının 12 saati alacağını söyledi. 
     Yeni İrlanda'daki Kavieng kasabası polis sözcüsü, iletişim hatlarının sorunlu olduğunu, bunun da depremin merkez üssüne yakın sahil köylerinde zarar olup olmadığına ilişkin bilgi almayı güçleştirdiğini söyledi. Popna, acil durum görevlilerinin deprem bölgesini yarın ziyaret edebileceğini kaydetti. 
     Amerikan Jeolojik Araştırmalar Merkezi USGS , yerel saatle 17 25'te TSİ 10 26 Yeni İrlanda bölgesi yakınlarında meydana gelen 7,3 büyüklüğündeki depremin merkez üssünün, deniz yatağının 96 kilometre altında olduğunu açıkladı. 
     
</TEXT>
</DOC>
