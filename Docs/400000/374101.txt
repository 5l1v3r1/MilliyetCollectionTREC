<DOC>
<DOCNO> 374101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy04.html </URL>
<DATE> 2005/08/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
DEP'liler DEHAP'lıları DTH'ye almıyor 
</HEADLINE>
<TEXT>

     Eski DEP milletvekilleri Leyla Zana, Orhan Doğan, Hatip Dicle ve Selim Sadak’ın oluşturduğu Demokratik Toplum Hareketi, keddisini fesheden DEHAP’lıları, oluşuma almadı. DEHAP Genel Başkanı Tuncer Bakırhan ile Hatip Dicle bu yüzden tartıştı. 
     DEHAP geçtiğimiz günlerde "misyonunu tamamladığı" gerekçesiyle, kendisini feshetmeye karar verdi. Parti, eski DEP milletvekilleri Leyla Zana, Hatip Dicle, Orhan Doğan ve Selim Sadak’ın cezaevinden çıkınca başlattığı Demokratik Toplum Hareketi’ne katılacağını açıkladı. Ancak, DEHAP’lı yöneticiler, DEP milletvekilleri tarafından DTH’nin dışında bırakıldı. 
     
     DEHAP’LILAR YÖNETİCİ OLMAK İSTİYOR 

     DEHAP Parti Meclisi üyeleri, partiyi feshederken Demokratik Toplum Hareketi’nde yönetici olma umudunu taşıyordu. Parti, bu düşünceyle kendisini feshetmeye karar vermişti. 
     
     DEP’LİLERDEN ÇAĞRI GELMEDİ 

     Ancak, DEHAP’ın kendisini feshetmesine rağmen, başta Tuncer Bakırhan olmak üzere, parti yöneticilerinin hepsi Demokratik Toplum Hareketi’nin dışında bırakıldı. 
     DEHAP’lılar, bir türlü DTH’nin çalışmalarına katılamadı. 
     
     BAKIRHAN-DİCLE GÖRÜŞMESİ 

     Bunun üzerine, DEHAP Genel Başkanı Tuncer Bakırhan ile DTH çalışmasını yürüten eski DEP Milletvekili Hatip Dicle bir görüşme yaptı. 
     Görüşme sırasında, Bakırhan, başka kendisi olmak üzere DEHAP PM üyelerine, önümüzdeki günlerde oluşturulması beklenen Demokratik Toplum Partisi’nde kadro verilmesini talep etti. Hatip Dicle, bu talebi sert bir dille geri çevirdi. Dicle, Bakırhan’a, "Gidin bölgelerinizde çalışıp, delege seçilin. Bu şekilde kadro almaya çalışın" dedi. 
     Dicle’nin bu sözlerine tepki gösteren Bakırhan da Dicle’ye "O zaman siz de hareketi bıkarın ve gidip seçilin" dedi. 
     Dicle de Bakırhan’a, "Ben nereden aday olursam olayım, delege seçilirim" yanıtını verdi. 
     
     DEP’LİLER BAKIRHAN’I İSTEMİYOR 

     DEP milletvekillerinin yanı sıra, DTH’nin oluşumuna destek veren kapatılan HADEP’in Genel Başkanı Murat Bozlak ve parti yöneticilerinden Ahmet Türk, Bakırhan ve DEHAP ekibinin DTH’de yer almasına karşı çıkıyor. 
     
</TEXT>
</DOC>
