<DOC>
<DOCNO> 357473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur51.html </URL>
<DATE> 2005/07/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Konya'da bir işçi toprak kayması sonucu öldü... 
</HEADLINE>
<TEXT>

     Konya’daki kanalizasyon çalışmaları sırasında kayan toprağın altında kalan bir işçi öldü. 
     Özel bir şirketin Beyşehir Caddesi’ndeki kanalizasyon çalışmaları sırasında Ahmet Kılınç, kayan toprağın altında kaldı. 
     Bu sırada bir su borusunun patlaması ile çamurun içine saplanan Kılınç’ın, ağız kısmından aşağısı çamura battı. 
     Bölgeye ulaşan itfaiye ekipleri ve vatandaşların olay yerine getirdiği plastik su hortumu ile nefes alması sağlanan işçi Kılınç, bir iş makinesinin de yardımıyla yaklaşık 2 saat süren çalışmayla çamurdan çıkartıldı. 
     Ağır yaralı işçi, Selçuk Üniversitesi Meram Tıp Fakültesi Hastanesi’ne götürülürken yolda öldü. 
     
</TEXT>
</DOC>
