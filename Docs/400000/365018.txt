<DOC>
<DOCNO> 365018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun46.html </URL>
<DATE> 2005/07/28/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Nasa "Discovery, hasarsız görünüyor" 
</HEADLINE>
<TEXT>

     Nasa, kalkışında dış yakıt tankından kopan yalıtım parçalarının Discovery uzay mekiğine çarpmadığını açıkladı. 
     Nasa’nın uçuş sorumlusu John Shannon, yapılan ilk hasar tespitlerine ilişkin raporların son derece iyi ve sevindirici olduğunu belirterek, görünüşe göre kalkışta kopan parçaların Discovery’nin gövdesine zarar vermediğini söyledi. 
     Bu haliyle bir haftalık görevi sonunda uzay mekiğinin güvenli bir biçimde dünyaya dönebilecek durumda göründüğünü belirten Shannon, ancak hasar tespitine ilişkin incelemelerin 3 gün daha süreceğini ve bundan sonra "temiz" raporu verileceğini kaydetti. 
     Bu incelemelerin bir lazer tarayıcısıyla yapılacağı ve görüntü yoluyla tespit edilemeyecek kadar küçük bir hasarın bu sayede anlaşılabileceği belirtildi. 
     
</TEXT>
</DOC>
