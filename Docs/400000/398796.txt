<DOC>
<DOCNO> 398796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/dunya/adun.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den çapraz ateş 
</HEADLINE>
<TEXT>


Olli Rehn, AB'nin kara listesine Eğitim - Sen gösterisine polisin sert müdahalesini de ekledi. KPK Eşbaşkanı Lagendijk ise, "Türkiye'de önemli süreçlerde hep provokasyon oluyor" dedi 

Güven Özalp - Brüksel 


Türkiye'ye yönelik tonunu geçtiğimiz hafta sonu sertleştiren Avrupa Birliği AB Komisyonu'nun Genişlemeden Sorumlu Üyesi Olli Rehn, Ankara'yı bir kez daha uyardı. Reformların sürmemesi halinde müzakere sürecinin anlam ve önemini yitireceğini vurgulayan Rehn, listesine Eğitim - Sen gösterisinde polisin takındığı tavrı da ekledi. Rehn, 2006 konusunda da uyardı. 
"Parti bitti" söylemini tekrarlayan Rehn, 2005 yılı İlerleme Raporu'nun ciddi endişeler içerdiğini hatırlattı ve "2006'da aynı değerlendirmeyi, müzakere sürecinin yürütülmesine çok zarar verici sonuçlar doğurmaksızın yapamayız" uyarısında bulundu. Rehn, müzakerelerde olumlu gelişme sağlanması için Türkiye'nin daha ilk aşamada kısa vadeli hedefler doğrultusunda adım atmasının gerekliliğine işaret etti. 
Türkiye - AB Karma İstişare Komisyonu'nda konuşan Rehn, Birlik'e üye olmanın kestirme yolu olmadığını ve herkesin normal yoldan bunu sağlaması gerektiğini belirterek, "Değerlendirmemizde en önemli öncelik reformlar ve uygulama. Reform süreci yavaşlar ya da askıda kalırsa müzakerelerin anlam ve önemi kalmaz. Bu da bir utanç olur" dedi. 
Türkiye'ye yönelik eleştirilerini ifade özgürlüğü, kadın hakları, din özgürlüğü, sendikal haklar, kültürel haklar ve işkence ve kötü muameleye yönelik sıfır hoşgörü alanlarında toplayan Rehn, Eğitim - Sen davasını "test" olarak nitelendirdi. Türkiye'nin sendikal haklar alanında AB standartlarıyla uyumlu bir çizgi tutturması gerektiğini belirten Rehn, "Eğitim - Sen davası bir turnusol testidir. Değerlendirme de buna göre yapılmalıdır" dedi. Eğitim - Sen'in Öğretmenler Günü'nde düzenlediği gösteriye de değinen Rehn, polisin göstericilere şiddet uygulamasının üzüntü verici olduğunu söyledi. 

Yine Orhan Pamuk 
İfade özgürlüğü kapsamında Orhan Pamuk ve diğer gazeteci, yayıncı ve akademisyenlere yönelik olarak açılan davalarla ilgili uyarılarını da tekrarlayan Rehn, bu davaların endişe kaynağı olmaya devam ettiğini söyledi. Türk halkının ve sivil toplum örgütlerinin reformlara sahip çıkacağına güvendiğini söyleyen Rehn, "Türkiye, Avrupa kamuoyuna, demokratik dönüşüme destek verdiğini ve Birlik değerlerini benimsediğini göstermelidir" dedi. 
Olli Rehn'in konuşmasında Kıbrıs'a hiç atıf yapmaması dikkat çekti. 

'Hükümet ders almalı' 

Türkiye - Avrupa Birliği AB Karma İstişare Komisyonu'nda konuşan Karma Parlamento Komisyonu KPK Eşbaşkanı Joost Lagendijk, Türkiye konusunda Avrupa'da giderek şüpheci bir hava h kim olduğunu söyledi. Türkiye'nin AB yolunda yaşanan aksaklıkları kaza olarak değerlendirmenin zor olduğunu söyleyen Lagendijk, "Bu alanda hükümeti suçlamak yanlış olur. Açılan davalar ve yaşanan olaylar birer provokasyon. Türkiye'de önemli kararlar öncesinde ve önemli süreçlerde hep bu tür provokasyonlarla karşılaşıyoruz" dedi. Yaşananların Türkiye'de reformları destekleyenlerle desteklemeyenler arasındaki çekişmeden kaynaklandığını kaydeden Lagendijk, "Hükümet yaşananlardan ders almalı ve yasaları değiştirmeli" dedi. İfade özgürlüğü kapsamına giren konularda davalar açılmasını "yargıdaki muhafazak r unsurların maddeleri kötüye kullanmaları" olarak yorumlayan Lagendijk, bu tür olayların Avrupa'da Türkiye'yi savunmaya çalışanların elini zora soktuğunu söyledi. 


</TEXT>
</DOC>
