<DOC>
<DOCNO> 361682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo09.html </URL>
<DATE> 2005/07/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fenerbahçe, taktik çalışması yaptı... 
</HEADLINE>
<TEXT>

     Fenerbahçe yeni sezon hazırlıklarını Samandıra Tesisleri'nde yaptığı antrenmanla sürdürdü. 
     Teknik direktör Christoph Daum yönetiminde gerçekleştirilen antrenmanda sarı-lacivertli futbolcular kondisyon ve istasyon çalışmasının ardından, taktik ağırlıklı çift kale maç oynadı. 
     Kondisyon çalışmasına katılan Nobre kasıklarında ağrı hissedince, tedbir amacıyla antrenmanı bıraktı. 
     Sakatlıkları süren genç futbolcular Can ile Olcan sahada bir süre koşu yapıp, daha sonra tesislerde tedavi oldu. Sakatlıkları bulunan Anelka, Deniz ve Kerim ile bağırsak enfeksiyonuna yakalanan Semih tesislerde çalıştı. Almanya'da tedavi olan Servet de idmanda yer almadı. 
     Bu arada teknik direktör Daum, öğleden sonra tesislerde yapılacak kondisyon ve ağırlık çalışmasını iptal ederken, akşam 18.00'de yapılması gereken antrenman da saat 15.00'e alındı. 
     
</TEXT>
</DOC>
