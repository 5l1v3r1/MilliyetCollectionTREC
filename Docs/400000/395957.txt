<DOC>
<DOCNO> 395957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/siyaset/siy09.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün yolundayız 
</HEADLINE>
<TEXT>


CENK BAŞLAMIŞ Moskova 


Rus resmi haber ajansı İTAR TASS'a açıklamalarda bulunan Başbakan Recep Tayyip Erdoğan, Atatürk'ün çizdiği yolda ilerlemeyi "görev" kabul ettiklerini söyledi. Erdoğan, Türkiye'nin ancak Atatürk'ün gösterdiği yolda ilerlemesi halinde başarıya ulaşabileceğini belirtti. Türkiye'de dinamik reform sürecinin devam edeceğini bildiren Erdoğan, "Cumhuriyetimizin kurucusu Atatürk'ün koyduğu temeller üzerinde gelişmeyi sürdürüyoruz. Görevimiz, onun hedef gösterdiği çağdaş ülkeler düzeyine ulaşmak. Onun çizgisine bağlı kalırsak başarıya ulaşırız" dedi. 
Erdoğan, Türkiye'de demokrasi ve özgürlükleri daha da geliştirmek için çaba harcadıklarını, özellikle din, vicdan ve iş yaşamında özgürlüklerin sınırını genişletmek istediklerini söyledi. 


</TEXT>
</DOC>
