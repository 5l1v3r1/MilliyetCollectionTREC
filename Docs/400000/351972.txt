<DOC>
<DOCNO> 351972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur50.html </URL>
<DATE> 2005/06/14/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
13 ülkede çocuk pornosu şebekesine ortak operasyon... 
</HEADLINE>
<TEXT>

     Avrupa’da polis tarafından, büyük bir çocuk pornosu şebekesine karşı 13 ülkede ortak operasyon düzenlendi. 
     Merkezi Hollanda’da bulunan Avrupa ortak polis gücü Europol, çocuk pornosu alanında şimdiye kadar yapılan en büyük uluslararası ortak polis operasyonunda 150 adrese baskın düzenlendiğini, baskınlarda bilgisayarlar, videolar ve çocuklara yönelik cinsel taciz kanıtları ele geçirildiğini açıkladı. 
     Açıklamada, İtalyan polisi önderliğinde yapılan operasyonda ulusal polis ve gümrük görevlilerinin, internette cinsel tacize uğramış çocuk fotoğraflarını değişen ve indiren çocuk pornosu şebekesi üyelerini hedef aldığı belirtildi. Şebeke üyelerinin elektronik kimliklerini gizlemek ve iletişim ağlarına girilmesini önlemek için karmaşık teknikler kullandığı kaydedildi. 
     Europol Müdürü Max-Peter Ratzel, devam eden operasyonda 20’den fazla kişinin gözaltına alındığını belirterek, "Bu Europol ve ulusal yetkililer için büyük başarı. Suçlular uyumuyor, biz de uyumayacağız" dedi. 
     Belçika’da RTBF televizyonu, bilgisayarları incelenen 17 kişinin soruşturulduğunu, ancak kimsenin tutuklanmadığını duyurdu. Televizyon, bu kişilerin suçlu bulunması halinde çocuk pornosuna sahip olmak suçundan 2 aya kadar ve dağıtımını yapmaktan 5 ila 10 yıl hapse mahkum edilebileceğini bildirdi. 
     Almanya polisi de baskınlarla ilgili olarak 5 kişi hakkında soruşturma yapıldığını, ancak tutuklanan olmadığını açıkladı. 
     AB Adalet ve Güvenlik Komiseri Franca Frattini, operasyonun suça karşı savaşta Avrupa’nın işbirliğinin etkisini göstermesi gerektiğini belirterek, "Bugün Avrupa’da çocukların korunması ve aynı zamanda Avrupa için önemli bir gün" dedi. 
     Operasyon, Avusturya, Belçika, Fransa, Almanya, Macaristan, İzlanda, İtalya, Hollanda, Polonya, Portekiz, Slovakya, İsveç ve İngiltere’de yapıldı. 
     Europol, terörizm, kara para aklama, uyuşturucu ve insan kaçakçılığı ile mali ve organize suçla mücadelede faaliyet gösteriyor. 
     
</TEXT>
</DOC>
