<DOC>
<DOCNO> 364794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur11.html </URL>
<DATE> 2005/07/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İstanbul'da asılsız bomba haberi ortalığı karıştırdı 
</HEADLINE>
<TEXT>

     İki televizyon kanalının dün akşam 'Taksim'de patlama oldu, çok sayıda yaralı var' diye alt yazı geçmesi ortalığı karıştırdı. 
     İngiltere ve Mısır'daki bombalı saldırıların yankıları sürerken, TGRT'nin dün akşam 20.30 sıralarında 'Taksim'de patlama oldu. Çok sayıda yaralı var' şeklinde alt yazı geçmesi, ortalığı karıştırdı. Haber kısa sürede yayıldı. 
     İstanbul'da bir anda telefon trafiği yoğunlaştı ve herkes yakınlarından haber almaya çalıştı. Bu arada gazete ve TV kanallarının haber merkezleri de alarma geçti. Ancak ortada patlama yoktu 
     
     Telefonlar kilitlendi 
     TGRT'nin geçtiği bu alt yazının ardından Haber Türk televizyonu da araştırma yapmadan 'patlama' alt yazısı verdi. Polis ekipleri ise Taksim'i didik didik edip, bu iki televizyon kanalının duyurduğu 'patlama vakası'nı araştırmaya başladı. Kulaktan kulağa yayılan haber korkuya neden olurken, çok sayıda kişi de gazete ve televizyonları arayarak bilgi almak istedi. 
     Gerçek bir süre sonra anlaşıldı. İddiaya göre, İhlas Haber Ajansı muhabiri Sadık Kahraman, o sırada Ataköy'deki arkadaşı TGRT muhabiri Hakan Cenk'i cep telefonu ile arayarak, Taksim'de bir patlama olduğunu ve yaralananlar bulunduğunu söyledi. Cenk de bu duyumu hemen TGRT Haber Merkezi'ne bildirdi. Cenk, merkezde görevli Altan Bulut'a kendisine gelen bilgiyi aktardı. Yine herhangi bir araştırma yapılmadan, TGRT, korkuya neden olan asılsız haberi alt yazı olarak verdi. Ortada bir patlama olmadığı anlaşılmasına rağmen, iki kanal da herhangi bir açıklama geçmedi. 
     
     Muhabirler gözaltında 
     TGRT muhabirleri Hakan Cenk ve Altan Bulut da Taksim'e gelerek, olmayan patlama vakasını araştırdı. Beyoğlu İlçe Emniyet Müdürü Ali Gedik, iki muhabirin bilgisine başvurdu. Muhabirler Emniyet Müdürü Gedik'in talimatı ile gözaltına alınarak, Taksim Polis Merkezi'ne götürüldü. 
     
     Reuters'i de yanılttılar 
     Haber Türk ve TGRT'nin, Taksim Meydanı'nda bir patlama olduğuna dair verdiği ve ardından geri çektiği asılsız haber, ünlü İngiliz haber ajansı Reuters'i de yanılttı. Haberi TSİ 20 34'te, görgü tanıklarına dayandırarak, 'İstanbul'un merkez meydanında patlama duyuldu' acil koduyla servise koyan ajans, yaklaşık bir saatlik duraklamanın ardından haberi geri çekti. 21 28'te bir düzeltme metni yayınlayan ajans, 'Bahsi geçen haber yanlıştır ve geri çekilmiştir. Söz konusu hata, görgü tanığından alınan bilginin yanlış anlaşılmasından kaynaklanmıştır. Haber devam ettirilmeyecektir' diyerek özür diledi. 
     
     Ankara da hareketlendi 
     İki televizyon kanalının 'Taksim'de patlama oldu' haberi, Ankara'yı da harekete geçirdi. Dışişleri Bakanı Abdullah Gül ile İçişleri Bakanı Abdülkadir Aksu, Beyoğlu İlçe Emniyet Müdürü Ali Gedik'i telefonla arayarak bilgi aldı. Patlama haberinin asılsız olduğunun belirtilmesi üzerine rahat nefes alındı. 
     Birçok yerel radyo da haberi araştırmadan TGRT'de geçen alt yazıya dayanarak patlama haberi yaptı. 
     
</TEXT>
</DOC>
