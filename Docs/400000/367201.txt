<DOC>
<DOCNO> 367201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/guncel/axgun02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa, şehidini uğurladı 
</HEADLINE>
<TEXT>


Şırnak'ta şehit düşen Çavuş Etiler'i son yolculuğuna 6 bin kişi uğurladı. Dev Türk bayrakları açan ve PKK aleyhine slogan atan grup DEHAP binasını da taşladı 


Şırnak Uludere'de önceki gün teröristlerin döşediği mayına basarak şehit olan Uzman Çavuş Kemal Etiler'in cenazesi, Bursa'nın Mustafakemalpaşa ilçesi'nde toprağa verildi. Etiler'in cenazesinin defnedilmesinin ardından yürüyen bir grup, DEHAP İlçe Binası'nı taşlayarak, camlarını kırdı. 
Mustafakemalpaşa Jandarma Komutanlığı'ndan alınan Etiler'in cenazesi, askeri araçla, namazın kılınacağı Züferbey Camii'ne götürüldü. Askeri araca, dev Türk bayrağı taşıyan yüzlerce vatandaş eşlik etti. Etiler'in cenazesi, Türk bayrağının altından geçirilerek cami avlusuna sokulurken annesi Müberra ve eşi Sevda Etiler sinir krizi geçirdi. 
Etiler'in cenazesi, cenaze namazının kılınmasının ardından, 5 - 6 bin kişilik grubun terör örgütü aleyhine attığı sloganlar eşliğinde götürüldüğü Adile Mezarlığı'nda defnedildi. 

Grubu polis dağıttı 
Cenazenin ardından ilçe merkezine yürüyen bir grup, Setboyu Caddesi'ndeki DEHAP İlçe Binası'nın önündeki bazı kişilerle tartışmaya başladı. Tartışmanın büyümesi üzerine, gruptakiler parti binasını taşladı. Grup, güvenlik güçlerince dağıtıldı. 

Halk akın etti 

Bursalılar, Uzman Çavuş Kemal Etiler için düzenlenen cenaze törenine akın etti. Etiler'in cenazesini taşıyan askeri araca, dev Türk bayrakları açan 6 bin kişi eşlik etti. Etiler'in cenazesi daha sonra PKK aleyhine atılan sloganlar eşliğinde toprağa verildi. 

1 PKK'lı terörist öldürüldü 

Ağrı Doğubayazıt'a bağlı Bulakbaşı köyü kırsalında PKK'ya yönelik operasyonda 1 kişi öldürüldü. Valilikten yapılan açıklamaya göre, ölü ele geçirilen Kava kod adlı Ahmet Birgül'ün üzerinde 1 adet M - 16 piyade tüfeği, 1 adet tabanca, 4 adet el bombası bulundu. Birgül'ün 13 Mayıs 2005'te Doğubeyazıt'ta polis karakoluna düzenlenen ve 3 polisin yaralandığı saldırıya katıldığı belirtildi. Operasyonların sürdüğü bildirildi. 


</TEXT>
</DOC>
