<DOC>
<DOCNO> 394155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo28.html </URL>
<DATE> 2005/11/11/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş maçının taktiğine çalıştı 
</HEADLINE>
<TEXT>

     Gaziantepspor, deplasmanda yapacağı Beşiktaş maçının hazırlıklarını sürdürüyor. 
     2 günden beri futbolculara kondisyon ağırlıklı bir çalışma programı uygulayan teknik direktör Faruk Hadzibegiç, bugün de dayanıklılık ve çabukluğu amaçlayan taktik ve teknik ağırlıklı bir çalışma yaptırdı. 
     4 günlük izin sonrasında Celal Doğan Tesisleri'nde hazırlıklarını sürdüren kırmızı-siyahlı ekip, Beşiktaş maçına milli maçlar nedeniyle ülkelerinde bulunan yabancı futbolcuları Lazarov, Tarek ve Abdel Fahmi'den yoksun olarak hazırlanıyor. 
     Bu arada 20 Yaş Altı Genç Milli Takım'ın Adana'daki kampında bulunduğu için Gökhan Güleç de Beşiktaş maçı çalışmalarına katılamıyor. 
     Bugün yapılan çalışmalarda Erdal Güneş ve Barış koşu yaptı. Belinde ağrısı bulunan Erdal Güneş'in tedavisi sürüyor. Dizindeki sakatlık için İzmir'de ameliyat olan Barış da koşu yaparak, takımdaki yerini almaya çalışıyor. 
     Gaziantepspor, 14 Kasım Pazartesi gününden itibaren tek idman yaparak Beşiktaş maçı hazırlıklarını sürdürecek. 19 Kasım Cumartesi sabahı kampa girecek olan ekip, öğleden sonra uçakla İstanbul'a gidecek. 
     Yönetim kurulu üyesi Hamit Yıldız'ın başkanlığında İstanbul'a gidecek olan Gaziantepspor kafilesi, 20 Kasım Pazar günü Beşiktaş ile karşılaşacak. 
     Bu arada Gaziantepspor'da, Türkiye Kupası'ndaki Kayseri Erciyesspor maçındaki çirkin tezahürat nedeniyle 2 bin 500 YTL para cezası alınması sıkıntı yarattı. Son olarak da Ankaraspor maçında seyircinin yaptığı çirkin tezahürat ve sahaya yabancı madde atılması nedeniyle Profesyonel Futbol Disiplin Kurulu tarafından Gaziantepspor'un savunması istendi. 
     
</TEXT>
</DOC>
