<DOC>
<DOCNO> 358571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun04.html </URL>
<DATE> 2005/07/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Papa, Ağca'ya mektup yazmış .. 
</HEADLINE>
<TEXT>

     Papa II. John Paul'ün kendisine suikast girişiminde bulunan Mehmet Ali Ağca'ya yazdığı ancak göndermediği bir mektup ortaya çıktı. Papa, mektubunda Ağca'ya, ''aynı tanrıya inanırken niye beni vurdun'' diye soruyor. 
     2 nisanda hayatını kaybeden Papa II. John Paul'ün gizli kalmış belge ve arşivleri gün ışığına çıkıyor. 
     Papa'nın 1981 yılında kendisine düzenlenen suikastin ardından Mehmet Ali Ağca'ya yazdığı, ancak göndermediği bir mektubu ortaya çıktı. 
     John Paul, mektupta Mehmet Ali Ağca'ya, "her ikimize de aynı tanrı tarafından verilen canımı neden almak istedin, aynı tanrıya inanırken neden beni vurdun" diye soruyor. 
     
     Ayrıntı yok 
     Haberi yayımlayan İtalyan haber ajansı Apcom, mektubun detayları hakkında bilgi vermedi. Papa'nın özel sekreteri de mektubu doğruladı, ancak mektubun detaylarını açıklamadı. 
     Sekreterin açıklamasına göre Papa, mektubu kamuoyuna açık bir metin olarak da yayınlamak istedi, ancak daha sonra bundan vaçgeçerek Ağca ile yüzyüze görüşmeyi tercih etti. 
     Papa'nın sekreteri tüm belgelerin arşivlenmesinden sonra mektubun tam içeriğinin açıklanacağını, bunun da birkaç yıl alabileceğini söyledi. 
     
</TEXT>
</DOC>
