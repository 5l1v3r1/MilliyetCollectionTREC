<DOC>
<DOCNO> 381611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy16.html </URL>
<DATE> 2005/09/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Anadol Bu iktidarın sonu Yüce Divan'dır 
</HEADLINE>
<TEXT>

     CHP Grup Başkanvekili Kemal Anadol, "Deneyimli bir politikacı olarak, bu iktidarın sonunun Yüce Divan olduğunu çok net görüyorum" dedi. 
     Anadol, TBMM’de basınla yaptığı sohbet toplantısında, son dönemde yapılan özelleştirmelerle ilgili olarak Başbakan Recep Tayyip Erdoğan ve ilgili bakanların, yakın bir gelecekte Yüce Divan’da yargılanacaklarını ileri sürdü. 
     Kemal Anadol, ülkedeki özelleştirme furyasının, toplumu hayrete düşürecek uygulamalarla sürdüğünü ve bunlardan birisinin bugün bir gazetede yer aldığını söyledi. 
     TMSF’nin Haziran 2004’te Sema Turizm’e 440 milyar değerinde bir gayrimenkul sattığını, 10 ay sonra Sema Turizm’in taksitlerini ödeyememesi nedeniyle gayrimenkul hakkında kamulaştırma kararı aldığını ifade eden Anadol, Karayolları Genel Müdürlüğü’nün de buraya talip olduğunu belirtti. 
     Anadol, Karayolları Genel Müdürlüğü’nün bu gayrimenkule ilişkin 640 milyar lira kıymet biçtiğini kaydederek, buranın 1 yıl geçmeden yüzde 50 değer kazanmasının mümkün olmadığını söyledi. "Ya TMSF değerinin 
     altında sattı ya da Karayolları yüksek fiyat belirledi" diyen Anadol, TMSF’nin, yapılan bu fiyat değerlendirmesine itiraz ettiğini ve sonuçta gayrimenkul hakkında 2 trilyon 249 milyar liraya kamulaştırma kararı alındığını kaydetti. Anadol, "Bu kadar fiyat değişikliği ne TMSF’nin ne de Karayolları’nın umurunda. Her yerden pis kokular geliyor. Merak ediyorum, devlet kuruluşları ne zaman dürüst bir iş yapacak" diye konuştu. 
     
     "BÜTÜN BAKANLIKLARI MERCEK ALTINA ALDIK" 
     Başbakan Recep Tayyip Erdoğan’ın, CHP’nin eleştirileri karşısında, "ipe sapa gelmez yanıtlar verdiğini ve CHP’ye çattığını" savunan Anadol, sözlerini şöyle sürdürdü 
     "AKP’liler, niye Mesut Yılmaz’ın Yüce Divan’a gönderilmesi için oy verdiler Çünkü Yılmaz da bugün Başbakan Erdoğan’ın yaptığının daha azını yapmıştı. Oysa bizim duruşumuzda bir sapma yok. Biz aynı tavrımızı sürdürüyoruz. Biz, özel kanun çıkararak, adrese teslim, ihale yapamazsınız diyoruz. Baştan aşağı yasa dışı olan bu uygulamalara karşı çıkıyoruz. Bunların hepsi şaibelidir, hepsinin altından pis kokular geliyor. 
     Bir başka ülkede böyle bir Maliye Bakanı olsa, bir dakika bile görevde duramaz. Bu özelleştirme zincirinin her halkası yolsuzluk... 
     Biz CHP olarak, özelleştirmeden spora, spordan çevreye kadar bütün bakanlıkları mercek altına aldık. Meclis açılınca, Anayasa ve Meclis İçtüzüğü’nün bize verdiği tüm olanakları kullanarak, Yüce Divan’lık suç işleyenler hakkında gensoru vereceğiz. Bugün Türkbank olayından çok daha somut suçlar sabittir. Söylenen yalanların içinde ikrar vardır. Bir bakan veya başbakan, ihaleden önce kimse ile pazarlık yapamaz. Bu diğer ihaleye gireceklere haksızlıktır." 
     
     KİMLER HAKKINDA GENSORU 
     Anadol, bir soru üzerine, kimler hakkında gensoru vereceklerini önümüzdeki günlerde yapacakları yetkili kurul toplantılarında ele alacaklarını ifade etti. 
     Meclis’teki diğer muhalefet partileriyle bu konuda görüşme yapıp yapmadıklarına ilişkin bir soruya Anadol, "Bu partiler daha önce konuya ilişkin bize destek vereceklerini açık açık belirtmişlerdi. 
     Ancak onlarla yine de görüşeceğiz. Kendilerine şimdiden teşekkür ederiz" karşılığını verdi. 
     Anadol, Maliye Bakanı Kemal Unakıtan’ı, istifa çağırıp çağırmayacaklarına ilişkin bir soruyu da "Maliye Bakanı’nın şimdiye kadar 30 defa istifa etmesi gerekirdi. Ben bakan olsam ve özellikle 2B konusunda onun düştüğü duruma düşsem, istifa değil, daha başka şeyler de yapardım" diye yanıtladı. 
     
     "ESKİ BAŞBAKAN MI OLMAK LAZIM" 
     Kemal Anadol, Türkiye’de şu anda bir eski başbakanın Yüce Divan’da, "ihaleye fesat karıştırma" gerekçesiyle yargılandığını anımsatarak, sözlerini şöyle sürdürdü 
     "Biliyor musunuz, eski Başbakan Mesut Yılmaz’ın avukatları, Başbakan ve Maliye Bakanı’nın bugünlerde yaptığı açıklamaları delil olarak mahkemeye sunup, savunma yapacaklar. Yani yargılanmak için illa eski başbakan mı olmak lazım. Deneyimli bir politikacı olarak söylüyorum Bunlar Yüce Divan’lıktır, sonlarının Yüce Divan olduğunu çok net görüyorum. Sonları benzemesin demeyeceğim, çünkü sonları benzeyecek." Anadol, CHP Genel Başkanı Deniz Baykal’ın, Başbakan Erdoğan’a, Yüce Divan’da yargılanan eski Başbakan Mesut Yılmaz’a yönelik benzer eleştirileri yaptığını hatırlatarak, "O dönem yapılan ilk seçimde CHP Meclis’e giremedi. Şimdi aynı tehlikeyi görüyor musunuz " sorusunu, "Tarih her zaman tekerrür etmez. Top mermisi, düştüğü yere, bir daha düşmez" diyerek yanıtladı. 
     
</TEXT>
</DOC>
