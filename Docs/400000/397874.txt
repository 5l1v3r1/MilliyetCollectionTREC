<DOC>
<DOCNO> 397874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun05.html </URL>
<DATE> 2005/11/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Papa'dan kondom misillemesi... 
</HEADLINE>
<TEXT>

     Vatikan, kondom kullanımını teşvik eden ünlü Brezilyalı şarkıcı Daniela Mercury’e misillemede bulundu. Mercury, Noel dolayısıyla 3 Aralık’ta Papa 16’ncı Benedikt’in huzurunda düzenlenecek pop konserinden çıkarıldı. Karara tepki gösteren Mercury de "Kondomlar, yaşamı koruyan araçlar" dedi. 
     Yıllık pop konseri, 3 Aralık’ta Papa 16’ncı Benedikt’in huzurunda gerçekleşecek. Konsere Mercury’nin de katılması öngörülüyordu ancak Vatikan son dakikada Mercury’nin ismini sildi. 
     The Times gazetesi, UNİCEF ve BMAids kuruluşları için "büyükelçi" sifatıyla çalışmalar yapan Daniela Mercury’nin, geçen yıl Brezilya’nın Rio kentinde düzenlenen karnaval sırasında kondom kullanımını teşvik eden bir AİDS karşıtı kampanyada yer aldığını bildirdi. 
     Mercury’nin temsilcisi de, "Sanatçının performansı, AİDS’e karşı mücadelede kondom kullanılmasını savunduğu için Vatikan tarafından iptal edildi" dedi. 
     
     MUTABIK OLMAMA HAKKINI KULLANDI 
     Vatikan’ın kararına tepki gösteren Daniela Mercury de, konserde ülkesini temsil edemeyeceği için hayal kırıklığına uğradığını belirtti. Mercury "Kilise’nin, AİDS gibi cinsel ilişkiyle bulaşan hastalıkların önlenmesinde kondom kullanılması konusunda tutumuyla mutabık olmama hakkım var. 
     Benim için kondomlar, yaşamı koruyan araçlar" diye konuştu. 
     Güney Amerika ülkelerinden Brezilya dünyanın en büyük Katolik nüfuslu ülkelerinden biri durumunda bulunuyor. 

ANKA 
     
</TEXT>
</DOC>
