<DOC>
<DOCNO> 356051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/gun02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ricacı' müdüre 18 ay ceza istendi 
</HEADLINE>
<TEXT>


Polis müfettişleri, il emniyet müdürü olmak için Peker'in torpilini isteyen Ekinci'ye kıdem durdurma talep etti 

TOLGA ŞARDAN Ankara 

Organize suç örgütü lideri Sedat Peker ve grubuyla bağlantılı oldukları gerekçesiyle 7 polisle ilgili soruşturmayı tamamlayan polis müfettişleri, il emniyet müdürü olmak için yardım isteyen APK uzmanı İlhan Naci Ekinci için 2 ayrı suçtan toplam 18 ay kıdem durdurma cezası istedi. 
Peker'e yönelik "Kelebek" operasyonu sırasında, bazı emniyet mensuplarının telefon dinlemesine takılması üzerine müfettiş soruşturması başlatıldı. 
Müfettişlerin raporu, geçen hafta ceza işlemlerinin yürütüldüğü hukuk müşavirliğine geldi. 
Müfettişler, Peker'in adamı Yaşar Durmuş'la telefon görüşmeleri saptanan ve Peker'den 'torpil' isteyen Ekinci için toplam 18 ay kıdem durdurma cezası istedi. 

'Saygınlığı sarstı' 
Bunun 6 ayı, Ekinci'nin "hizmet dışında resmi sıfatının gerektirdiği saygınlığı ve güveni sarsacak davranışlarda bulunduğu" gerekçesiyle, 12 ayı da "saygınlığın yitirilmesine neden olacak kişilerle ilişki kurduğu" gerekçesiyle istendi. 
Müfettişlere ifade veren Ekinci, Durmuş'la arkadaş olduklarını, ancak yardım istemediğini savundu. 
Müfettişler, Muğla'dan Düzce'ye tayini çıkan ve masraflarının karşılanması için Peker'in adamı Bayram Varis Küçük'ten yardım isteyen şube müdürü Şeref Karabıyık'ın "meslekten çıkarılmasını" uygun gördü. 
Ümraniye'de görevli olan ve Peker'in yakalanmasını istediği bir kişinin gözaltına alınmasını sağlayan emniyet amiri Murat Yalgın için de aynı ceza istendi. 
Peker grubuyla bağlantısı olduğu saptanan Başkomiser Seyit Yalçıngil için 16 ay kıdem durdurma isteyen müfettişler, gizli bilgileri Peker'e ulaştıran 2 polis memuru için de 24 ay kıdem durdurma cezası verilmesini talep etti. 
Dosyaları, Emniyet Genel Müdürlüğü Disiplin Kurulu görüşecek. 


</TEXT>
</DOC>
