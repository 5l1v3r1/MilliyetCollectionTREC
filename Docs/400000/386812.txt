<DOC>
<DOCNO> 386812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko03.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı Fiat Doblo'ya Avrupa'dan büyük ödül 
</HEADLINE>
<TEXT>


Türkiye'de üretilip, başta Batı Avrupa olmak üzere pek çok ülkeye ihraç edilen ve yenilenen haliyle ilk kez Amsterdam'da sergilenen Fiat Doblo, "2006 Yılının Ticari Aracı" ödülünü aldı 

Çağnur Hatipoğlu - Amsterdam 

Tofaş'ın Bursa fabrikalarında üretilerek, Batı ve Doğu Avrupa ülkelerine ihraç edilen Fiat'ın hafif ticari aracı Doblo, yenilenen haliyle "2006 Yılının Ticari Aracı" ödülüne layık görüldü. Ödül, aracın ilk kez sergilendiği Hollanda'nın Amsterdam kentindeki Avrupa Ticari Araç Fuarı'nda törenle Fiat Ticari Araçlar Başkanı Lorenzo Sistino'ya verildi. 

Tofaş geliştirdi 
Geliştirme çalışmalarını ve finansmanını Tofaş'ın karşıladığı yeni Doblo, yenilenen dış tasarımı, artırılan yük kapasitesi, yeni Maxi uzun şasi versiyonu ve motor gamı gibi özellikleriyle bu ödüle layık görüldü. 1.9 Multijet 105 HP ve 1.3 Multijet 75 HP'lik dizel motorların, Avrupalı 19 uzman gazeteciden oluşan jüriyi en çok etkileyen unsurlar arasında yer aldığı da bildirildi. 
Fiat'ın Hafif Ticari Araçlar Marka Başkanı Lorenzo Sistino, Bursa'da üretilen Doblo'ların kalitesini "muhteşem" olarak niteledi ve "İtalya'da üretilenlerden daha kaliteli olduğunu söyleyebiliriz" dedi. Tofaş CEO'su Alfredo Altavilla, yeni Doblo'dan gelecek yıl 130-140 bin adet üretileceğini, yüzde 65-70'inin ihraç edileceğini vurguladı. 
Bu ödülü, daha önce de Türkiye'de üretilen Ford Transit Connect almıştı. 

120 milyon euro harcandı Bugüne kadar Bursa'da 460 bin adet üretilen Doblo'nun yaklaşık 120 bini Türkiye pazarında satıldı. 120 milyon euro harcanan ve yatırımını tamamen Tofaş'ın finanse ettiği yeni Doblo Cargo'da yerlilik oranı yüzde 70. Ön tasarımı tamamen yenilenen Doblo Cargo'nun iki dizel, bir benzinli ve bir doğalgazlı motor seçeneği olacak. Aracın ayrıca uzun şasili "Maxi" versiyonu da üretilmeye başlandı. Yeni Doblo kasım ayında piyasaya çıkacak. 
Bu arada Tofaş'la imzalanan lisans anlaşması sonucu eski Doblo, Çin'de de üretilmeye başlanacak. Bunun için Bursa'dan parça da ihraç edilecek. 


</TEXT>
</DOC>
