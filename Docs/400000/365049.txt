<DOC>
<DOCNO> 365049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko25.html </URL>
<DATE> 2005/07/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüketiciler Birliği Bankalar kredi kartı faizleriyle tüketiciyi soyuyor 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, konut kredilerinde yüzde 1'lere kadar inebilen bazı bankaların, kredi kartlarında halen yüzde 8 aylık faiz uygulayarak ''tüketiciyi adeta soyduğunu'' ileri sürdü. 
     Özer, yaptığı yazılı açıklamada, son günlerde bankaların uygulamaları ile ilgili çok ilginç şikayetler aldıklarını belirtti. 
     Bankaların repo gelirlerinin azalması üzerine tüketiciler üzerinde yoğunlaştığını belirten Özer, şunları kaydetti 
     ''Bankalar çizmeyi aşmıştır. Bazı bankalar hem havale gönderirken hem de havale gelirken bedel alıyor. Kredi kartı ekstrelerinde posta iletişim ekstre bedeli gibi 1 YTL'den başlayan haksız bedeller alınmaya başlanmıştır. Kredi kartı ekstreleri son ödeme tarihinden bir gün önce postaya verilerek ödemenin zamanında yapılması engellenmekte ve bu sayede büyük miktarlarda faiz tahakkuk ettirilmektedir. Tüketici yasasına göre temerrüt faizi yüzde 30'la sınırlandırılmış olmasına karşın halen yüzde 300-400'lere varan hukuksuz temerrüt uygulamaları yapılmaktadır. Konut kredilerinde yüzde 1'lere kadar inebilen bankalar, kredi kartlarında halen yüzde 8 aylık faiz uygulayarak tüketiciyi adeta soymaktadır.'' Özer, konut kredileri sözleşmelerinde, tüm ödemelerin faize sayılıp ana paranın en sona bırakılarak konut kredisi kullanan tüketicilerin aldatıldığını iddia ederek, gelecek günlerde büyük bir vurgunun tüketicileri beklediğini öne sürdü. 
     İnternet bankacılığında yaşanan sorunlara karşın yeterince önlem alınmadığını da ileri süren Özer, bankacılık yasalarının sadece bankaları koruması, Kredi Kartları Yasa Tasarısı'nın bir türlü Bakanlar Kurulu'ndan çıkmamasının, bankaları cesaretlendirdiğini savundu. 
     
</TEXT>
</DOC>
