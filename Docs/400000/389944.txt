<DOC>
<DOCNO> 389944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur48.html </URL>
<DATE> 2005/10/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Öğrenciler cezaevi aracı ile taşınınca... 
</HEADLINE>
<TEXT>

     Tekirdağ'daki F Tipi Cezaevi lojmanlarında kalan bazı personelin çocuklarının, cezaevi aracıyla okula götürülüp getirilmesi tepki çekti. 
     İl Milli Eğitim Müdürlüğü yetkilileri, bazı kamu kurum kuruluşlarına ait araçların öğrenci taşımacılığında kullanıldığını, ancak bu araçların gerekli standartlara sahip olmadığını bildirdiler. 
     İl Emniyet Müdürlüğü yetkilileri de öğrenci taşıyan araçları sürekli denetlediklerini ifade ederek, kamu kurumu aracıyla yapılan taşımacılıkta da servis araçları için geçerli kurallara uyulması gerektiğini bildirdiler. Mahkum taşıyan bir aracın fiziki yapısının öğrenci taşınmasına uygun olmadığını vurgulayan yetkililer, şunları kaydettiler 
     ''Mahkum taşıyan bir aracın öğrenci servis aracı olarak kullanılması uygun değildir. Bunu öğrencilerin psikolojisi açısından da doğru bulmuyoruz. Ayrıca, yönetmeliklere göre, öğrenci taşıyan servis aracının içinde, emniyet kemeri ve yardımcı personel bulunmalıdır. İçinde öğrenci bulunan bir aracın, diğer araçlar tarafından okul servisi olarak kullanıldığı fark edilmelidir. Eğer siz bunları önemsemeden çocuğunuzu uygunsuz araçlarla gönderiyorsanız, sorumluluğu da üstlenmişsiniz demektir.'' 
     
     SERVİS KOOPERATİFLERİ DE TEPKİLİ 
     SS 70 Nolu Öncü Öğrenci Servisi Kooperatifi Başkanı Seçkin Geçer de, Tekirdağ'da toplam 120 adet servis aracı bulunduğunu ve eğitim- öğretimlerini sürdüren çocukların, evleriyle okul arasındaki ulaşımlarını güvenli şekilde gerçekleştirdiklerini söyledi. 
     F Tipi Cezaevi araçlarının, 2 yıldan bu yana öğrenci taşımacılığı yaptığını bildiren Geçer, ''Kamu araçlarıyla öğrenci taşımacılığının yapılmasını uygun görmüyoruz. Talep gelmesi halinde bu çocukları da tüm standartlara sahip servis araçlarımızla taşıyabiliriz'' dedi. 
     Mahkum taşıyan araçlarla öğrenci taşınmasını servis taşımacılığı adına ''yakışıksız'' bulduklarını belirten Geçer, Emniyet ekiplerinin denetimlerini sıklaştırması ve kendilerine uygulanan yaptırımların, kamu kurumu araçları için de uygulanmasını istedi. 
     
</TEXT>
</DOC>
