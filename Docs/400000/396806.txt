<DOC>
<DOCNO> 396806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur13.html </URL>
<DATE> 2005/11/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kayınpederinin evine molotofkoktelyi attı 
</HEADLINE>
<TEXT>

     DHA 

      İZMİR'in Menderes İlçesi'nde yaşayan 35 yaşındaki Yalçın Gündar, kendisini terkederek babasının evine yerleşen eşinin barışma teklifini kabul etmemesi üzerine, kayınpederi Mehmet İçel'in evine molotofkokteyli attı. İki molotofkokteyliyle yakalanan öfkeli damat, sevk edildiği adliyede serbest bırakıldı. 
     Olay, dün saat 04.30 sıralarında Albayrak Sokak 5 numarada meydana geldi. Bir süredir kavga ettiği eşi Nur Gündar'la ayrı yaşayan Yalçın Gündar, kayınpederinin evine giderek eşiyle barışmak istedi. Eşinin barışma teklifini reddetmesi üzerine sinirlenen Yalçın Gündar, kendilerini rahatsız etmemesini söyleyen kayınpederi Mehmet İçel'le de tartıştı. Öfkeli damat tartışmanın ardından, yanında getirdiği molotofkokteylini evin girişine attı. 
     Evde çıkan yangın İçel ve yakınları tarafından söndürüldü. İhbar üzerine harekete geçen polis, damat Yalçın Gündar'ı kaçmaya çalışırken yakaladı. Gözaltına alınarak İlçe Emniyet Müdürlüğü'ne götürülen Yalçın Gündar'ın çantasında iki molotofkokteli daha bulundu. 
     Yapılan işlemlerin ardından adliyeye sevk edilen Gündar, tutuksuz yargılanmak üzere serbest bırakıldı. 
     
</TEXT>
</DOC>
