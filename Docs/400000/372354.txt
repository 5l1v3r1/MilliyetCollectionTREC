<DOC>
<DOCNO> 372354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/axsiy01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olaylar provokasyon' 
</HEADLINE>
<TEXT>


Seferihisar'da PKK'lı oldukları gerekçesiyle linç edilmek istenen 5 kişinin yakınları jandarmayı suçladı. Tutuklu eşi Naime B, "Askere saldırıyorlar denilince ortalık karıştı" baba da, "Kıbrıs'ta savaştım" dedi 

TURAÇ TOP, TURAN GÜLTEKİN İzmir DHA 


İzmir Seferihisar'da linç edilmek istenen 5 kişinin yakınları, jandarmayı eleştirdi. Saldırıya uğrayan İ.H.B.'nin eşi Naime B., tutuklanan diğer zanlılar N.D., V.F.B., E.B.'nin de kardeşi. Naime B., jandarmanın sorumsuz davranışlarına ve provokasyona kurban gittiklerini savundu. "Eşim bir ecza deposunda müşteri temsilcisi. Cuma günü bölge müdürü olduğunu öğrenmişti" diyen Naime B., yaşananları şöyle anlattı "Pazar günü İpekkum Plajı'na ve sonra Ürkmez Pazarı'na gittik. Araçlarımızı park ettik. U.T., hatalı park yaptı." 

'Küfür etti' 
"Bu sırada kahvede oturan jandarma uzman çavuş, 'Çekin lan arabanızı oradan' dedi. Ağabeyim N.D.B. 'Neden küfür ediyorsun ' dedi. Uzman çavuş, 'Sen nerelisin ' diye sordu. Ağabeyim, 'Diyarbakırlıyım' dedi. Uzman çavuş, 'Kahpe çocuğu' diyerek küfretmeye başladı. 'Bunlar PKK'lı, askere saldırıyorlar' diye bağırılmasıyla ortalık birbirine girdi. İftiraya uğradık. Eşim ve kardeşlerimin üzerinden PKK lekesinin silinmesini istiyoruz. Bizler Arap kökenliyiz. Kürtçe bilmeyiz. Eşimle kardeşlerim, en zor görevlerde askerliklerini yaptı." 

'Çakıl taşını değişmem' 
"Ailemizde askere el kalkmaz. Ben gönüllü olarak Kıbrıs'ta savaştım" diyen İ.H.B.'nin babası emekli işçi Muzaffer B. de, şunları anlattı 
"Memleketimin çakıl taşını hiçbir şeye değişmem. PKK'lıysak gelsinler bizi öldürsünler, hepsine kapımız açık. Olaylar provokasyon. TC 2 subaya bırakılacak bir devlet değil. Jandarma Komutanlığı'na, TBMM'ye, AİHM'ye gideceğim" diye konuştu. Seferihisar Kaymakamı Mehmet Gödekmerdan, "Vatandaş devlete ve askere karşı harekete pabuç bırakmıyor" dedi. 


</TEXT>
</DOC>
