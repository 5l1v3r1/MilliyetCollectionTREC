<DOC>
<DOCNO> 352053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/siy03.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolejler ucuzlayacak 
</HEADLINE>
<TEXT>


Milli Eğitim Bakanı Çelik, Maliye Bakanlığı'na bir yazı yazarak, özel okullara uygulanan KDV'nin yüzde 8'den yüzde 1'e indirilmesini istedi. Maliye uygun görürse özel okullar ucuzlayacak 

BAHAR ATAKAN Ankara 


Milli Eğitim Bakanı Hüseyin Çelik, kamuoyunda kolej olarak bilinen özel öğretim kurumlarına teşvik yapılması için Maliye Bakanlığı'ndan özel istekte bulundu. Çelik, öğrencisizlik nedeniyle art arda kapanan kolej ve dershanelerin sayısının artırılması amacıyla özel öğretim kurumlarına uygulanan KDV oranının yüzde 8'den yüzde 1'e indirilmesini istedi. 
Çelik, alınacak şu 8 tedbirle eğitim alanında özel sektör yatırımlarının artacağını belirtti 
1- Özel öğretim kurumlarında KDV oranının yüzde 8'den yüzde 1'e indirilmesi. 
2- 1 Ocak 2004'ten sonra açılan özel okullar için uygulamaya konulan kurum ve gelirler vergisi 5 yıl süreli istisnanın tüm özel okullar için sürekli olarak uygulanması. 
3- Gelir düzeyi bin 500 doların altındaki illerde özel okul yaptırmak isteyen müteşebbislere 5084 sayılı kanun kapsamında bedelsiz arsa tahsisi uygulanmasının yaygınlaştırılması. 
4- Özel okullardaki su ve elektrik giderlerinin, resmi okullarda ödenen ücretten ödenmesi. 
5- Özel öğretim kurumlarında her yıl alınan ruhsat harcının, ruhsatın verildiği açılışta bir defaya mahsus alınması. 
6- Yatırım indirimlerinin özel okullarda da yüzde 100 olması. 
7- Sosyal güvencesi olanlardan memur ve işçi gibi çocuklarının özel okulda okutanların ödedikleri eğitim ücretlerinin tamamının gelir vergisinden düşürülmesi. 
8- Özel okullarda okuyan öğrencilere okuduğu öğrenim süresi kadar faizsiz kredi verilmesi. 
Maliye Bakanlığı'nın bu tedbirleri onaylayıp hayata geçirmesiyle özel öğretim kurumu kapsamındaki kolejler kurslar ve dershanelerin ücretleri ucuzlayacak. 



</TEXT>
</DOC>
