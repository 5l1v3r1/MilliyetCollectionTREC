<DOC>
<DOCNO> 366757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo27.html </URL>
<DATE> 2005/08/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Galatasaray idmanında Necati-Tomas gerginliği... 
</HEADLINE>
<TEXT>

     Galatasaray, Konyaspor ile hafta sonunda oynayacağı sezonun ilk maçının hazırlıklarını yaptığı idman ile sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde yaklaşık 1.5 saat süren antrenmanda, futbolcular koşu ve fizik kondisyon hareketlerinden sonra pas ve taktik çalışması yaptı. 
     Antrenmana, bağırsak enfeksiyonu geçiren Hakan Şükür'ün yanı sıra, sakatlıkları süren Ayhan ve Ergün katılmadı. 
     Galatasaray, bu akşam yapacağı antrenmanla Konyaspor maçının hazırlıklarını sürdürecek. 
     
     NECATİ-TOMAS GERGİNLİĞİ 

     Taktik ağırlıklı antrenman sırasında Necati ile Tomas arasında gerginlik oldu. 
     Çalışma sırasında Necati ile Tomas, bir pozisyonun ardından tartışırken, Teknik Direktör Gerets duruma müdahale ederek, yardımcısı Erdal Keser vasıtasıyla gerginliğin büyümesini engelledi. 
     Gerets, antrenmandan sonra da ikiliyi biraraya getirerek, gerginliği sona erdirdi. 
     
     TERİM'DEN ZİYARET 

     Milli Takımlar Teknik Direktörü ve Başsorumlusu Fatih Terim ile yardımcıları, Florya Metin Oktay Tesisleri'ne ziyarette bulundu. 
     Eric Gerets ve yardımcılarıyla sabah kahvaltısında buluşan ve fikir alışverişinde bulunan Terim, tesislerden ayrılırken yaptığı açıklamada, ''Galatasaray'a ziyarette bulundum. Bütün kulüpleri tek tek dolaşacağım. Yeni sezon hayırlı olsun'' dedi. 

     
</TEXT>
</DOC>
