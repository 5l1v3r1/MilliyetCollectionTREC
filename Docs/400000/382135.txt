<DOC>
<DOCNO> 382135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/spor/spo01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın İsveç 'tur'u 
</HEADLINE>
<TEXT>


Beşiktaş, Malmö maçı için dün İsveç'e gitti. Kafileyi burada sadece üç taraftar karşıladı. Kara bulutları dağıtmak isteyen Siyah - Beyazlılar, turu geçerek, UEFA Kupası'nda gruplara kalarak İstanbul'a döneceklerini ifade ettiler 

BİLAL MEŞE 


UEFA Kupası'nda Malmö ile 1-0'lık yenilginin rövanşını oynayacak olan Beşiktaş, dün İsveç'e gitti. Turu geçip gruplara kalmak için mücadele verecek olan Siyah - Beyazlılar'ı Malmö'de sadece üç taraftar karşılarken, uçakta bulunan Başkan Yıldırım Demirören ile eşi Revna Demirören, futbolculara tek tek görüşerek moral verdi. 
İlk karşılaşmayı bir kaza olarak gördüklerini söyleyen Beşiktaş Başkanı, "Çok zor bir dönemden geçiyoruz. Ancak futbolda dün yok. Hep önümüze bakmamız lazım. Rıza Çalımbay ve oyunculara da söyledim, Malmö'den daha iyi takımız ve bunun sonucunu sahaya yansıtıp İstanbul'a gruplara kalmış olarak dönmekten başka bir düşüncemiz yok" dedi. 
Teknik Direktör Rıza Çalımbay ise turla ilgili olarak şöyle konuştu 
"Malmö'nün bizden bir tane bile üstün yanı yok. Futbol kuralları içinde eğer bin kriter varsa, Beşiktaş hepsinde Malmö'den üstün. İlk maçta bir kez kalemize geldiler, o da gol oldu. Bu kez farklı bir maç olacak. Takımın üstünde büyük baskı ve stres var. Bunu en aza indirip, İsveç'te kazanmak için sahaya çıkacağız. Bunu başaracak güçteyiz ve kesinlikle turu geçeceğimize inanıyorum. Bireysel hataları en aza indirmek için çalıştık. Ayrıca çok kolay gol yeme hastalığından kurtulmak için özel tedbirler alacağız." 

Koray alarmı 

Siyah - Beyazlı ekip, İsveç'te ayağının tozuyla Malmö'nün eski sahası Idrottsplats Stadı'nda 1.5 saat çalışma yaptı. Taktik ağırlıklı antrenmanda, kasığındaki ağrıları süren Koray ayrı çalıştı. Başarılı futbolcunun durumunun maç saatinde belli olacağı, tedavisinin yoğun şekilde sürdüğü bildirildi. 
Antrenmanı Malmö'de yaşayan 150 kadar gurbetçi de izledi. İdmanın basına ve seyircilere açık olan bölümünde taraftarlar tezahüratlarla Beşiktaş'a destek verdi. Futbol Şube Sorumlusu Kıvanç Oktay, yöneticilerin yanı sıra Sinan Engin de çalışmayı takip etti. Malmö'nün yardımcı antrenörü Nielson de idmanı izleyip, rakiplerini büyüteç altına aldı. Siyah - Beyazlılar, bugün maçın oynanacağı Malmö Stadı'nda yapacakları idmanla hazırlıklarını tamamlayacak. 
Öte yandan Rıza Çalımbay'ın, form düşüklüğü olan Tümer'in yerine Sergen veya İbrahim Akın'ı, forvette de yeniden Youla'yı düşündüğü bildirildi. 

BEŞİKTAŞ GÜNLÜĞÜ 

Prime zam 
Yönetim, UEFA Kupası'nda tur için kesenin ağzını açtı. Daha önce gruplar için 10'ar bin dolar prim verme kararı alan Siyah - Beyazlılar bunu 15'er bin dolara çıkardı. 

Rekor dava 
Ankaraspor maçı sonrasında, adları takımı sabote edenler listesinde gösterilen Tayfur, Sergen ve İbrahim Üzülmez, bu haberi yazan gazeteci hakkında 500 milyarlık tazminat davası açtı. Adli süreç dün başladı. 

Yeni senaryo 
Adı menajerliğe gelecek isimler arasında geçen Sinan Engin'in de Malmö maçına gitmesi, yeni bir senaryonun ortaya çıkmasına neden oldu. Engin ile Çalımbay'ın birlikte çalışacakları kulaktan kulağa dolaşsa da, yönetim bunu yalanladı. 

Büyük panik 
Başkent dönüşünde yenen tavuk ve ton balıklı sandviçlerin, futbolcularda gıda zehirlenmesine neden olduğu belirtildi. Sağlık ekibi, bundan fazlaca etkilenen Cordoba, Tayfur ve İbrahim Üzülmez'i tedavi etmeye uğraşıyor. 

Pahalı fatura 
PFDK, Fenerbahçe derbisinde yaşananlar nedeniyle Beşiktaş'a 25 bin YTL para cezası verdi. Kurul dün yaptığı toplantıda, 18 Eylül'de oynanan karşılaşmadaki saha olayları, kötü ve çirkin tezahürat ile talimatlara aykırı eylemlerin faturasını Siyah - Beyazlı kulübe kesti. 

MİLLİYET, BEŞİKTAŞ STORE'LARDAKİ ÇARPICI RAKAMLARI AÇIKLIYOR Dükkanda yangın var 

20 YTL'ye mal olan, aracı kanalıyla 32 YTL'ye alınan tişörtler taraftara 95 YTL'den satılıyor. Ayrıca plansız alımlar yüzünden, eldeki stokların eritilmesi onlarca seneye yayılıyor 


Beşiktaş, Süper Lig'de büyük bir çöküş içersinde bocalayıp dururken, resmi ürünlerin satıldığı mağazalardaki durumun da içler acısı olduğu ortaya çıktı. Siyah-Beyazlı taraftarların, Kleberson ile Ailton'un transferleri sonrası forma alımı için gittikleri mağazalardan elleri boş ayrılması üzerine yapılan araştırmada çarpıcı rakamlara rastlandı. 
Beşiktaş Store'un taraftar şikayetlerinin ardından "Yetiştiremiyoruz" açıklamasına rağmen, 22 Eylül itibarıyla satılan forma adedinin sadece 6338 olduğu belirlendi. Ancak bu rakamlardan çok, mağazalara yapılan mal alımlarındaki soru işaretleri dikkati çekiyor. Örneğin Bayrampaşa'daki S. Tekstil, siyah beyaz merserize tişörtleri B.Tekstil'e 12.5 Euro'ya 20 YTL , bu şirket de, M.R firması kanalıyla Beşiktaş Store'a 19.5 Euro'ya 32 YTL satıyor. Bu tişörtler, Beşiktaş Store'larda 95 YTL'den satışa sunuluyor. Ayrıca söz konusu firmalarla yapılan alım-satımlarda da, tekstilde uygulanan 3 ay vadeli ödeme yerine, peşin ücret uygulamasına geçilmesi gözlerden kaçmıyor. 

Müthiş stoklar 
M.R firmasından üretici olmamasına rağmen alınan tişört, keten gömlek, ceket, yün pantalon, ayakkabı, kemer gibi ürünlerin, Beşiktaş Store'lardaki stok durumları da nefesleri kesiyor İşte bir-iki örnek 3 Ağustos 2005'te İstanbul'daki Beşiktaş Store'lara 1192 adet keten gömlek alınıyor. Ancak 6 Eylül 2005'e kadar satılan gömlek sayısı 22'de kalıyor. Yani kaba bir hesapla, kış günlerine girdiğimiz de göz önüne alınırsa gömlek satışı bu hızla giderse, stoklar ancak 11 yılda eritebilecek. 1084 adet alınan blue jean'lerden de şimdiye dek 8 adet satılabildiği için eldeki stok ancak 29 yılda eritilebilecek. Erkek ceketten de eylül ayına kadar sadece 1 adet satıldığına göre raflardaki 137 adet stokun eritilme şansı 34 yıla yayılıyor. 

Araştırma niye yok 
Beşiktaş Store'larda yaşanan bu kaos öncelikle piyasa araştırmasının yapılmadığını gösteriyor. Oysa Divan Başkanı Şeref Nasır, Hasan Arat, İbrahim Özdoğan gibi camianın önde gelen isimlerinin bu sanayi dalında çalıştığı hatırlandığında, hiçbirinden bilgi ve teklif alınmaması akla ticari gafı getiriyor. 
Ayrıca üretici firmanın, BJK depolarını muhatap kabul etmeyip, bir yönetim kurulu üyesinin bürosuna ürünleri sevk etmesi de kafalarda soru işareti yaratıyor. 
Sonuçta Beşiktaş Store'lar alarm veriyor, Siyah-Beyazlı Yönetim Kurulu'na da bu konuda araştırma yapmak kalıyor. 

Stok örnekleri Ürün Satılan Kalan Satış hızı Gün Firsttime 10 T-Shirt 9 29 318.78 Bayan BlueJean M1 3 62 3036.33 Bayan BlueJean M2 5 90 1782 Pantolon M1 7 118 1669.14 Pantolon M4 12 147 1212.75 Erkek BlueJean M2 7 82 1159.29 Tek Pileli Yün Pantolon 2 33 1633.5 Keten Gömlek 3 5 37 732.6 Trikoton Gömlek Tek C 3 23 759.33 Ceket M1 1 28 2772 Kemer M3 1 27 2673 Siyah-Beyaz Kemer M5 1 27 2673 

</TEXT>
</DOC>
