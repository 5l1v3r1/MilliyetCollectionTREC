<DOC>
<DOCNO> 365949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/guncel/gun01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatın işlevi Milliyet Sanat'ta 
</HEADLINE>
<TEXT>


Milliyet Sanat dergisinin ağustos sayısında, Türkiye'nin önemli sanatçıları ve sanatseverleri, "Bir şeyin sanat olup olmadığına nasıl karar verilir ", "Sanat bizi daha iyi insan yapar mı " gibi sorulara yanıt arıyor 

KÜLTÜR SANAT SERVİSİ 

Milliyet Sanat dergisinin ağustos sayısı çıktı. Dergi, bu ayki sayısında "Sanat ne işe yarar " konusunu tartışmaya açtı. Türkiye'de sanat üzerine kafa yoran kişiler arasında yapılan soruşturma sonucunda, sanat tarihi kadar eski sorulara farklı yanıtlar geldi. 
Sabancı Müzesi'ndeki "17. Yüzyıl Avrupasında Türk İmajı" sergisi, MOMA'daki Modern Sanat Müzesi Cezanne ve Pissarro sergisi ve Venedik Bienali'ni eleştiren yazılar derginin plastik sanatlar sayfalarında. Michelangelo'nun başyapıtı "Davut"a yeniden can veren sanatçı Serkan Özkaya, Bienal'de sergilenecek heykeli ilk kez Milliyet Sanat'a anlattı. 
Atilla Dorsay'ın Fransız filmlerini yazdığı derginin sinema sayfalarında, Venedik ve Kopenhag film festivalleri, ünlü yönetmen Walter Salles ve Türk sinemasının "ikiyüzlü" karakterlerini okuyabilirsiniz. 

İslami edebiyat 
Derginin televizyon sayfalarında "Yabancı Damat" dizisi popüler kültür tartışmaları çerçevesinde ele alınıyor. 
Emma Shaplin, 25 albümlük bir koleksiyonu yayımlanan Herbert Von Karajan, yeni albümleriyle Şebnem Ferah, Duman ve Mikail Aslan müzik sayfalarında. 
Edebiyat sayfalarında ise İslami Edebiyat, Jean Dubuffet'nin "Boğucu Kültür" kitabı, Enis Batur'un "polikronik" üzerine denemesi, Sevin Okyay'ın "Charlie'nin Çikolata Fabrikası"nın yazarı Roald Dahl'ı anlatan yazısı ve Murathan Mungan, Nihat Taştekin, Attila Karaosmanoğlu ile söyleşileri bulabilirsiniz. Merih Akoğul ise Hasan Bülent Kahraman'ın "Cinsellik Görsellik Pornografi" adlı kitabını yazdı. 

Sanat ne işe yarar 

Derginin on sayfalık kapsamlı kapak dosyasında Türkiye'nin önemli sanatçıları ve sanatseverleri "Bir şeyin sanat olup olmadığına nasıl karar verilir ", "Sanat bizi daha iyi insan yapar mı ", "Yüksek sanat-popüler sanat diye bir ayrım var mıdır " gibi sorulara yanıt arıyor. 
Bülent Erkmen, "Sanatı sanat yapan bir yararının olmamasıdır" derken, Doğan Hızlan "Sanat her şeye yarar. Yararlanmasını bilene" diyor. Şakir Eczacıbaşı popüler sanatı "kötü ürünler ortaya koyan insanlara takılan bir taç" diye tanımlarken, Cem Mansur "her sanat üretiminin yeri ve var olma nedeni olduğu" görüşünde. 
Prof. Dr. Ünsal Oskay, Doğan Paksoy, Naz Erayda, Ali Akay, Prof. Dr. Hüsamettin Koçan, Ahu Antmen, Dikmen Gürün, Prof. Dr. İlhan Usmanbaş, Prof. Dr. İhsan Derman sanatın pratik işlevini tartışan diğer isimler. 

'Kürtler Rönesans yaşıyor' 

50. yaşını "Elli Parça" adlı kitabıyla kutlayan Murathan Mungan, Milliyet Sanat için kendisiyle yapılan söyleşide toptancı yargılara karşı çıkıyor "Kimilerinin kendilerini gerçek Türkiyeli ve Batılı olarak görüp, Kürtleri küçümsedikleri kanısına kapılıyorum. Türkiye Avrupalısı'ymış gibi davranıyorlar. Kolonyalist bakış bu. İstanbul'da büyümüş bir yazarın dünyayla açığını kapatmaktaki aldığı yolla, Mardin'de büyümüş Murathan Mungan'ın aldığı yol aynı değil. Ben bir Türkiyeli olarak birçok kimsenin sahip olmadığı bir malzemeye sahip olduğumu düşünüyorum Doğunun kubbesine." 

Tartışmalı sergi 

Levent Çalıkoğlu, Berlin'de açılan ve Rus sanatçı Joulia Strauss'un "Leyla Zana Abdullah Öcalan ya da Kürdistan'ın Kurtuluşu" isimli işiyle tartışma yaratan "Kent Gerçeklikleri Odak İstanbul" sergisini anlattı. Sergi, Türkiye'den ve yurtdışından pek çok sanatçının işlerini bir araya getiriyor. 

Fransız filmlerine Fransız kalmak 

Atilla Dorsay, Milliyet Sanat için Fransız sinemasını yazdı. Son yıllarda eski büyük başarılarına ulaşamayan Fransız sinemasının tarihine bakan ve gelişmelerini anlatan yazıda Dorsay, bugün varılan noktanın nedeni ni tartışıyor. Yazıda Dorsay, sinemayı icat eden Lumiere Kardeşler'den, Şiirsel Gerçekçilik ve Yeni Dalga'ya, dünya sinemasında iz bırakan Fransızların bugün sadece ABD ile rekabete ağırlık verdiğini anlatıyor. 


</TEXT>
</DOC>
