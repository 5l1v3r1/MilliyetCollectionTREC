<DOC>
<DOCNO> 360873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/ekonomi/eko03.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertürk Kaynak aktarımı Göltaş'a uğramadan oldu 
</HEADLINE>
<TEXT>


Şevket Demirel'in 'Bilirkişi, şirketlerimden Egebank'a kaynak aktarımı yok dedi' sözüne TMSF Başkanı'ndan 'Göltaş'a uğramadan yapılan bir kaynak aktarımı var' yanıtı geldi 

EKONOMİ SERVİSİ 

Isparta Sulh Hukuk Hakimliği'ne yaptırdığı incelemede yönetimine el konulan dokuz şirketinden Egebank'a kaynak aktarımı olmadığının tespit edildiğini açıklayan Şevket Demirel'e Tasarruf Mevduatı Sigorta Fonu TMSF Başkanı Ahmet Ertürk'ten yanıt geldi. 
Ertürk, CNN Türk'te yaptığı açıklamada sözü edilen konunun açılan tespit davasının sonucu bir bilirkişi raporu olduğunu belirterek, "Tespit davasının amacı kaynak aktarımı olup olmadığını tespit etmek. Tespit sonucu ne şekilde çıkarsa, bu başlayacak yargı sürecinin ilk halkası olacak" dedi. 

'Adresi veriyorum, okuyun' 
"Göltaş'a kaynak aktarımı tespit edilebilecek bir şey değil" diyen Ertürk, şöyle devam etti "Göltaş'a uğramadan yapılan bir kaynak aktarımı söz konusu. Dolayısıyla Göltaş kayıtları zaten bunu büyük ihtimalle göstermeyecektir. Ama bu kaynak aktarımının olmadığı anlamına gelmez." 
Ertürk, "Bu kaynak hareketini ispat edemezsek bile sonuçta bankayla şirketler grubu arasında bir ilişki varlığı kesinse bu ilişki varlığı bize bu şirketler grubundan bu banka alacağını tahsil etmek için hukuki imk n veriyor. Yasa maddesi çok açık" dedi. Ertürk, "Bankalar Yasası 'nın 15. maddesinin 7'nci fıkrasının a bendinde" bu uygulamanın düzenlendiğini belirterek, "Adresi de tam veriyorum ki ilgilenenler açıp o bendi okuyabilirler. Bizim dayanağımız budur" dedi. 
Ertürk bir başka soru üzerine de Star Medya Grubu için satış ilanlarının hazır olduğunu, Resmi Gazete'de bugün ya da yarın ilan edilmek üzere Başbakanlığa göndereceklerini söyledi. 
Ertürk, satışa çıkarılacak 10 adet varlıktan 2'sinin ulusal televizyon, 7'sinin ulusal radyo ve 1'inin de ulusal gazete olduğunu söyledi. Basına yansıyan haberlere göre en yüksek değer yaklaşık 150 milyon dolar ile Star Televizyonu'na biçildi. Kral TV'ye 40 milyon, Star Gazetesi'ne 19 milyon, iki radyoya 15'er milyon dolarlık değer biçildi. 




</TEXT>
</DOC>
