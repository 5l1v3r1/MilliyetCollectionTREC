<DOC>
<DOCNO> 362444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy17.html </URL>
<DATE> 2005/07/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TBMM Başkanvekili Milli irade yargıya yansımalı. YÖK'e katılmıyoruz 
</HEADLINE>
<TEXT>

     TBMM Başkanvekili ve AK Parti Kayseri Milletvekili Sadık Yakut, "Milli iradenin yargıya da yansıması gerekir. YÖK’ün açıklamalarına katılmıyoruz" dedi. 
     AK Parti Kayseri İl Başkanı Mahmut Cabat’ın düzenlediği basın toplantısına katılan Sadık Yakut, gazetecilerin "YÖK’ün meslek lisesi mezunlarına uygulanacak ÖSS katsayısının düşürülmesine ilişkin kararı"yla ilgili sorusu üzerine, şunları söyledi 
     "AK Parti, seçimlerde yüzde 35 oranında oy alarak iktidar oldu. 
     Partimiz milli iradenin temsilcisidir. Milli iradenin yargıya da yansıması gerekir. Kurum ve kuruluşlar milli iradenin bir parçasıdır. 
     YÖK’ün açıklamalarına katılmıyoruz. Bu konuda yasal çalışmalar yapılarak yeni düzenlemeler yapılacaktır." AK Parti Genel Başkan Yardımcısı Necati Çetinkaya da ihracat rakamlarının rekor düzeye çıktığını, Türkiye’nin turizm gelirlerini en hızlı artıran ülkelerin arasına katıldığını, enflasyonun hızla düştüğünü söyledi. 
     Çetinkaya, "Milli irade iktidara gelmiştir. Müteşebbisin, sanayicinin önü açılmıştır. Türkiye en güvenilir ülke olmuştur. Halk, seçimlerde artık istikrarlı bir hükümet istediğini ortaya koymuştur. 
     Son araştırmada AK Parti’nin oy oranı yüzde 47.8’e çıkmıştır. CHP’nin oy oranının yüzde 14.9 olduğu bu araştırmada diğer partiler barajı bile aşamamıştır" diye konuştu. 
     Türkiye’nin emin adımlarla ilerlediğini belirten Çetinkaya, şöyle konuştu 
     "Halkın gönlünde yer alırsanız bir yere gelirsiniz. Halkın iradesi, sevgisi, desteği, AK Parti’nin en büyük desteğidir. 
     Türkiye’nin önü açıktır. Türkiye’de özelleştirmeyi mutlaka tamamlayacağız. Doğu Avrupa ülkeleri 4 yılda özelleştirmeyi tamamladılar. Ferdin yaptığını artık devlet yapmayacak. Devlet et, süt, çimento üretmemelidir." 
     
</TEXT>
</DOC>
