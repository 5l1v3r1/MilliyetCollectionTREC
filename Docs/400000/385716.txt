<DOC>
<DOCNO> 385716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun05.html </URL>
<DATE> 2005/10/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hıristiyan vaizin iddiası Felaketler, kıyametin habercisi olabilir 
</HEADLINE>
<TEXT>

     ABD'de tanınmış radikal Hıristiyan vaizlerinden Pat Robertson, dünyada giderek sıklaşan olağanüstü boyutlu doğal felaketlerin, kıyametin işareti olabileceğini söyledi. 
     Robertson, CNN televizyonunda katıldığı söyleşide, geçen yıl sonunda güneydoğu Asya'yı vuran tsunami felaketi, yakınlarda ABD'yi hedef alan Katrina kasırgası ve en son Pakistan ve bölgesini sarsan şiddetli depreme dikkat çekerek, felaketlerin kısalan aralıklarla meydana geldiğini hatırlattı. 
     Robertson, geçen ay da ABD ile kötü ilişkileri bulunan Venezuela Devlet Başkanı Hugo Chavez'in öldürülmesinin ''caiz'' olduğunu söyleyerek, tepkileri üzerinde toplamıştı. 
     Vaiz Robertson, dört yıl önce de 11 Eylül terörist saldırılarının, Amerikan halkının kendisini eşcinsellik ve uyuşturuculara kaptırmasına karşı Tanrı'nın verdiği bir ceza olduğunu iddia etmişti. 
     
</TEXT>
</DOC>
