<DOC>
<DOCNO> 359965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo07.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes duruyor Milan uçuyor 
</HEADLINE>
<TEXT>


Kırmızı - Siyahlılar, bombaları ard arda sıralıyor. Milan, Vieri'den sonra İtalya'da son iki sezonun en flaş oyuncusu Alberto Gilardino için Parma ile anlaştı 


Barcelona, Real Madrid, Inter, Chelsea, Manchester United, Bayern Münih, Juventus gibi Avrupa'nın devleri henüz flaş bir ismi renklerine bağlayamadı ama Milan transfer atağını sürdürüyor. Hafta içinde ezeli rakibi Inter'den ayrılan Christian Vieri'yi transfer eden Kırmızı - Siyahlılar uzun süredir peşinde koştuğu Alberto Gilardino için de Parma ile anlaştı. 

30 milyon Euro 
Juventus, Chelsea ve Inter'in de istediği 22 yaşındaki golcü için Milan'ın ödeyeceği bonservis ücretinin ise 30 milyon Euro olacağı bildirildi. Eğer Gilardino 20 milyon Euro'nun üzerinde bir fiyatla başka bir takıma satılırsa Parma bu transferden de 2 milyon Euro alacak. 
Attığı gollerle İtalya Milli Takımı'na kadar yükselen Gilardino, Parma'nın geçen sezon kümede kalmasında başrolü oynadı. Yıldız oyuncu, son iki sezona sığdırdığı toplam 22 23 45 golle Serie A'nın en dikkat çeken ismiydi. Gilardino özellikle Parma gibi kriz yaşayan bir takımı attığı gollerle adeta tek başına kurtarıp, gelecek sezon da Serie A'da kalmasını sağladı. 

Bugün imzayı atıyor 
Bugün sağlık kontrolünden geçecek olan Gilardino'nun resmi imzayı atacağı ifade edildi. Geçen sezon finalde Liverpool'a eliyle verdiği Şampiyonlar Ligi Kupası ve Juventus'a kaptırdığı İtalya Ligi şampiyonluğunu bu sefer kazanmak isteyen Kırmızı - Siyahlılar forvet hattını iyice güçlendirdi. 
Crespo'nun Chelsea'ye dönecek olmasına rağmen Shevchenko, Inzaghi, Tomasson ve Vieri'ye Gilardino'nun da eklenmesiyle Milan gol yollarında gelecek sezon pek sıkıntı çekmeyecek gibi gözüküyor. 

Abramovich korkusu 

Chelsea'nin dolar milyarderi Rus sahibinin yaptığı sıradışı teklifle Ronaldinho'nun aklını çelmesinden endişe duyan Barcelona Yönetimi, sambacı süperstarın maç başı ücretini 500 bin dolara çıkarıyor 

Roman Abramovich korkusu, Barcelona'daki dengeleri alt üst etti. Chelsea'nin dolar milyarderi Rus patronun, Ronaldinho'ya yaptığı 'çılgın' teklif Katalan ekibini harekete geçirdi. Oyuncularının aklının çelinmesinden korkan Bordo - Mavililer, sambacı süperstarın takımda uzun süreli kalabilmesini sağlamak için maaşına zam yapma kararı aldı. Yıldız oyuncunun, maç başına ücreti 500 bin dolara yükseltilecek. Abramovich'in sahibi olduğu İngiliz ekibi, Barcelona'ya 145 milyon dolar, Ronaldinho'ya ise 9 yıllık sözleşme karşılığı toplam 155 milyon dolar teklif etmişti. Barça ile daha 3 yıllık kontratı bulunan Brezilyalı yıldız sözleşmesindeki bir maddeye göre 170 milyon dolar bonservis ücreti getirmesi durumunda istediği kulübe gidebilecek. 
Bu arada Barcelona Kulübü, ezeli rakipleri Real Madrid'den ayrılmayı düşünen Michael Owen ile ilgili haberleri yalanlayıp, İngiliz yıldız ile ilgilenmediklerini açıkladı. 

Athletic fiyasko 

İspanya'nın köklü kulüpleri arasında yer alan Athletic Bilbao, Intertoto Kupası'nın en büyük sürprizine imza attı... Kırmızı - Beyazlılar, üçüncü turda karşılaştığı Romanya'nın Cluj takımına penaltılarla 5-3 yenilip, elendi. Avrupa Kupaları'na ilk kez katılan rakibine Romanya'da 1-0 mağlup olan Athletic, rövanşta Javi Gonzalez'in golüyle 1-0 öne geçmesine rağmen bir türlü aradığı skoru bulamadı. Maçın normal süresi ve uzatmaları 1-0 A.Bilbao'nun üstünlüğüyle sona erdi. Penaltılarda 5-3 üstünlük sağlayan Cluj mücadele sonrası büyük sevinç yaşadı. İspanyol basını, "A.Bilbao rakibine ciddiye almadı. Sahada ideal 11 yoktu ama bu takımı elememiz gerekirdi" diyerek Athletic'i topa tuttu. 

ABD çeyrek finalde 

Kuzey, Orta Amerika ve Karayipler Konfederasyonu'nun CONCACAF düzenlediği Gold Cup'ta heyecan devam ediyor. Organizasyona ev sahipliği yapan ABD, Kanada'yı 2-0 yenerek, B Grubu'ndan çeyrek finale yükselmeyi garantiledi. Simpson'ın kendi kalesine attığı golle öne geçen Amerika, Donovan'ın vuruşuyla galibiyeti perçinledi. Toplam 25 kez fileleri havalandıran Donovan, ABD Milli Takımı forması altında en çok gol atan 3. oyuncu unvanına ulaştı. Aynı grubun diğer maçında Kosta Rika, Küba'yı 3-1'lik skorla geçip, ismini ilk sekize yazdırdı. 

İSPANYA 

Figo'ya izin yok 
Adı Liverpool ile anılan Luis Figo'ya kulübü Real Madrid'den izin çıkmadı. İspanyol ekibinin Sportif Direktörü Arrigo Sacchi, Portekizli yıldızın 1 yıl daha takımda kalacağını söyledi. Sacchi, "Figo'yu bedava verme gibi bir niyetimiz yok. Ayrıca Liverpool bize resmi bir teklif yapmadı" dedi. Öte yandan Liverpool Teknik Direktörü Benitez'in Chelsea'nin Fransız savunmacısı Gallas ile ilgilendiği bildirildi. 

İNGİLTERE 

Everton'dan sürpriz atak 
İlk kez katılacağı Şampiyonlar Ligi'nde başarılı olmayı hedefleyen Everton transferde sürpriz bir isme yöneldi. Uzun süre ilgilendiği Emre Belözoğlu'nun transferini sonlandıramayan Mavi - Beyazlılar'ın, Manchester United'ın başarılı orta saha oyuncusu Paul Scholes'a teklif yaptığı öğrenildi. Everton Teknik Direktörü David Moyes'in Scholes'ı çok istediği ifade edildi. 

İSKOÇYA 

Nakamura Celtic yolunda 
Transferin flaş ekibi Celtic renklerine bağladığı flaş isimlerle kadrosunu güçlendiriyor. Beşiktaş ve Trabzonspor'un da almak için büyük ugraş sarfettiği Maciej Zurawski'yi Wisla Krakow'dan transfer eden Yeşil - Beyazlılar şimdi de Nakamura'ya kancayı taktı. İskoç ekibinin, Reggina'dan ayrılmak isteyen Japon yıldız ile yakından yakından ilgilendiği ve transferde mutlu sona çok yakın olduğu ifade edildi. 




</TEXT>
</DOC>
