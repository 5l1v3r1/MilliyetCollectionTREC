<DOC>
<DOCNO> 373541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun06.html </URL>
<DATE> 2005/08/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Irak'ta anayasa bilmecesi... 
</HEADLINE>
<TEXT>

     Irak'ta, anayasa taslağı çalışmalarını yürüten komiteden bir yetkili, taslağın bazı değişiklikler yapılmış son halinin komite üyeleri tarafından imzalandığını söyledi. 
     Şii komite üyesi Halid el Attiye, taslak üzerinde yapılan değişikliklerin içeriği ve komitenin 15 Sünni üyesinin taslağı imzalayıp imzalamadığı hakkında bilgi vermedi. 
     Bu arada, bölgedeki gazetecilerin, öğleden sonra taslağın tamamlanması nedeniyle yapılacak törene davet edildikleri belirtildi. 
     
     Sünni yetkililer taslağı reddetti 

     Irak anayasa taslağının tamamlandığının duyurulmasının ardından, anayasa komitesindeki Sünni yetkililer, taslağı reddettiklerini açıkladı. 
     15 Sünni üyesi olan komitedeki 4 Sünni görüşmeciden biri Muhammed Abed Rabbu, Sünni yetkililerin taslağı onaylamayı reddettiklerini, çünkü anlaşmazlık olan konularda istedikleri değişikliklerin tam olarak yapılmadığını söyledi. 
     Sünni yetkili Fakir El Kaysi de Irak'ın bütünlüğü ve Irak'taki Arap kimliğiyle ilgili kaygılar nedeniyle taslağın reddedildiğini kaydetti. 
     Bu arada, Devlet Başkanı Celal Talabani'nin, TSİ 17.30'da yapılacak basın toplantısında taslağın son halini sunacağı belirtildi. 
     Iraklı bir hükümet kaynağı, komitenin, taslağın devlet başkanı tarafından sunulmasına karar verdiğini, meclisin toplanması için yasal bir zorunluluk olmadığını kaydetti. 
     
</TEXT>
</DOC>
