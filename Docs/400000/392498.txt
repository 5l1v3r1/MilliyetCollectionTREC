<DOC>
<DOCNO> 392498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/spo03.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery'nin bonusu 
</HEADLINE>
<TEXT>


Fransız futbolcunun Marsilya'ya kaçmasında büyük payı olan menajer Bruno Heidersfield, geçen yıl transfer pazarlıkları için Adnan Öztürk'ten yetki aldığı gerekçesiyle Galatasaray'dan 500 bin euro istedi 

GÜNÜN HABERİ HALİL ÖZER 


Menajer Bruno Heidersfield, Galatasaray'ın yakasından bir türlü düşmüyor. Franck Ribery'nin geçen sezon sonunda Fransa'nın Marsilya Kulübü'ne kaçmasında büyük rol oynadığı için Cim Bom'da istenmeyen adam ilan edilen Bruno, sarı - kırmızılı kulüpten 500 bin euro yaklaşık 800 bin YTL komisyon almak için harekete geçti. 
Menajer Bruno, Galatasaray ile geçen sezon bir anlaşma yaparak futbolcu ve antrenör pazarlığı için yetki belgesi aldı. Belgenin altında ise o dönemde yedek yönetici olarak görev yapan, ancak daha sonra istifa eden Adnan Öztürk'ün imzası vardı. Heidersfield, bu belgeyle çeşitli ülkelerde teknik adam ve futbolcularla görüştü. Hatta kendi iddiasına göre bu kişilerle anlaşma sağladı. Fakat sarı - kırmızılılar bu isimleri kabul etmeyince transferler gerçekleşmedi. 
Bruno bunun üzerine, "Bana 500 bin euro tazminat ödemek zorundasınız" diyerek yönetime başvurdu. Menajerin elindeki, Adnan Öztürk imzalı belgeden habersiz olan yönetim kurulu büyük şok yaşarken, 500 bin euronun ödenmeyeceğini açıkladı. Ayrıca yedek üyelerin, kulüp adına imza yetkisine sahip olmadığı, Bruno'ya bildirildi. 
Ancak menajer Bruno, Galatasaray'dan aldığı bu kesin yanıta rağmen parayı kısa süre içinde alamaması halinde, sarı - kırmızılı kulübü FIFA'ya şikayet edeceğini vurguladı. 

Gerets çare arıyor 

ERHAN TELLİ 

Diyarbakır'ı mağlup ederek rahat bir nefes alan Galatasaray'da, Teknik Direktör Eric Gerets, üç haftadır ortaya koyulan kötü futbola çare bulmak için düğmeye bastı. Saha içindeki organizasyon bozukluğu ve aşırı düzeydeki top kayıplarından şikayetçi olan Belçikalı hoca, milli maçlar için lige verilecek arada, futbolcularına özel çalışma programları uygulatacak. 
Antrenmanlarda top kayıpları ve pas hataları üzerinde duracak olan Gerets'in, maçların kasetlerini oyuncularına videodan izleterek yanlışlarını tek tek göstereceği bildirildi. Tecrübeli hoca, performanslarını beğenmediği isimlerle ise yüz yüze görüşmeler yaparak, bir an önce kendilerini toparlamalarını isteyecek. Bu arada Gerets'in, maçlarda fazla şans veremediği oyuncuların son durumlarını görmek için yönetimden özel bir maç ayarlanmasını talep ettiği öğrenildi. 

Tomas-Iliç'e özel maç izni 

Galatasaray'da, Stjepan Tomas ve Sasa Iliç, özel milli maçlar için ülkelerine gitti. 2006 Dünya Kupası finallerine katılmayı garantileyen Tomas'lı Hırvatistan, 12 Kasım'da Portekiz'le deplasmanda özel bir maç oynayacak. Almanya vizesi alan Iliç'in formasını giydiği Sırbistan Karadağ da bu süreçte Çin ve Güney Kore ile özel karşılaşmalar yapacak. İki yıldız, maçların ardından İstanbul'a dönecek. Bu arada iki gün izin alan Song da, yurt dışına gitti. 


</TEXT>
</DOC>
