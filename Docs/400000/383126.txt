<DOC>
<DOCNO> 383126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy05.html </URL>
<DATE> 2005/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yargıtay Başsavcılığı Kuşkusuz Başbakan ve AKP'yi de izliyoruz 
</HEADLINE>
<TEXT>

     Yargıtay Cumhuriyet Başsavcılığı, Başbakan Tayyip Erdoğan’ın "Kürt Sorunu" ve "Kürt alt kimliğiyle" ilgili açıklamalarını "izleyip, değerlendirdiğini" bildirdi. 
     ANAP İstanbul Milletvekili Emin Şirin Başbakan Erdoğan’ın, "aydınlarla" yaptığı görüşme sonrası ve Diyarbakır’da "Kürt Sorunu"ndan söz etmesini, AKP’nin kuruluş yıldönümünde Türk kimliğini bir alt kimlik olarak nitelemesini Yargıtay Cumhuriyet Başsavcılığına suç duyurusu konusu olarak iletmiş ve Erdoğan hakkında herhangi bir inceleme yapılıp yapılmayacağını sormuştu. 
     Şirin’in, Mart, Temmuz ve Ağustos aylarında yaptığı başvurulara Yargıtay Cumhuriyet Başsavcı Yardımcısı Ahmet Sevinç Erdoğan yanıt verdi. Yargıtay Cumhuriyet Başsavcılığı’nın Anayasa, Siyasi Partiler Yasası’nın 8, 10 ve 104. maddeleri gereği olarak siyasi partilerin sicillerini tutma, tüzük ve programlarını inceleme, faaliyetlerini izleme görevlerini yerine getirdiğini anlatan Cumhuriyet Savcısı Ahmet Sevinç Erdoğan’ın AKP ve bu bağlamda Başbakan dahil liderlerin attıkları adımların izlendiğini de dolaylı olarak ifade etti. "Duyarlılığı ve yardımları" için Emin Şirin’e teşekkür eden Yargıtay Cumhuriyet Başsavcı Yardımcısı Ahmet Sevinç Erdoğan’ın söz konusu yazısı şöyle 
     "Şüphesiz bu işlemler tam bir görev bilinci, demokratik normlar, tarafsızlık, objektiflik, dürüstlük ilkeleri çerçevesinde ve siyasi partilerin demokratik siyasi hayatın vazgeçilmez unsurları olduğu gereğine uygun bir görev anlayışıyla yürütülmektedir. Kuşkusuz izleme faaliyetlerimiz her türlü yasal yol kullanılarak ulaştığımız ve ulaştırılan bilgiler de dahil dikkate alınarak yapılmakta, bu bağlamda her bilgi ve belge değerlendirme konusu olmaktadır." 

ANKA 
     
</TEXT>
</DOC>
