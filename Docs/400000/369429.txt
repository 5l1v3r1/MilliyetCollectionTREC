<DOC>
<DOCNO> 369429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/siyaset/axsiy01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydanlar boş kaldı 
</HEADLINE>
<TEXT>


Erdoğan, Diyarbakır gezisinde beklenen ilgiyi görmedi. Belediye Başkanı Baydemir, "Özlediğimiz Türkiye'ye dönük mesajlar olsaydı 1 milyon kişiyi toplardım" dedi 

NAMIK DURUKAN, ABDULLAH KARAKUŞ Diyarbakır 


Başbakan Recep Tayyip Erdoğan, haftalardır titizlikle hazırlandığı ve önemli mesajlar vereceğini duyurduğu Diyarbakır gezisinde beklenen ilgiyi göremedi. Ziyarete yönelik zayıf ilginin ipuçları, Diyarbakır Havaalanı'nda verildi. Erdoğan'ı karşılamaya gelen 200 kadar partili önlemler nedeniyle Başbakan'ın yanına yaklaşamadı. Karşılamanın ardından Erdoğan'ın kente gelişi sırasında uzunca araç konvoyu olmasına karşın, yollarda dikkat çekecek düzeyde vatandaş toplulukları oluşmadı. 
Toplu konutların, kent merkezine 2-3 kilometre mesafedeki anahtar teslim töreninde de miting havası yaşanmadı. 5 bin güvenlik görevlisinin önlem aldığı program çerçevesindeki konuşmayı kadınların yoğun olduğu 700-800 kişilik grup dinledi. 
Başbakanlık'taki görüşmeye katılan yazar grubunda da bulunan Ali Bayramoğlu düşük ilgiyi vurgularken Baydemir'i eleştirdi. Bayramoğlu'nun, "Başkan buraya 150 bin kişi yığmalıydı. Bunu yapsaydı Başbakan daha rahat konuşacak, belki 'barış' da diyecekti" sözlerine Baydemir, "Benden talep olmadı. Talep olsaydı bütün çabamızı ortaya koyardık. Önümüzdeki dönemde açacağımız birçok tesis var. Başbakan'ı çağırırız, 1 milyon kişilik barış mitingi de yaparız" karşılığını verdi. 
"Özlemini duyduğumuz Türkiye'yi kuracağımıza dönük mesajlar olsaydı, ben buraya 1 milyon kişiyi toplardım" diyen Baydemir, Erdoğan'ın konuşmasının kimi bölümlerinin heyecan verici olduğunu, ancak "mesajların beklentilere tam olarak yanıt vermediğini" söyledi. 
Baydemir, şöyle dedi "Silahların susması, çatışmaların durması gerekir. Başbakan'ın konuşmasıyla umudum arttı. Edirne'ye, Tokat'a, Sivas'a artık cenazelerin gitmemesi gerekiyor. Gerekli koşullar yaratılırsa dağdaki insanların elinden silahlarını alırız. Kendimize güvenirsek, silahları sustururuz." 

Ziyaret sözü 
Erdoğan, Diyarbakır gezisi sırasında ziyaret etmediği Büyükşehir Belediye Başkanı Osman Baydemir'le valilikte yaptığı görüşmede, "Bir dahaki gezide belediyeyi ziyaret edeceği" sözünü verdi. 
Baydemir, görüşmede Erdoğan'a 8 sayfadan oluşan ve bölgenin temel sorunlarını içeren rapor sundu. 

Aydınlar memnun değil 
Başbakanlık'taki görüşmeye katılan yazarlar ziyaretle ilgili şunları söylediler 
Ali Bayramoğlu - Yeni Şafak 600-700 kişi geldi. Belediye Başkanı, "Talep gelseydi insan getirirdik" diyor. Bunlar pazarlıkçı tutumlar. Kürt aktörler de Başbakan'ın yaptığı gibi, demokrasi dilini kullanmalılar. 
Oral Çalışlar - Cumhuriyet Kalabalık değildi. Büyük destek ve şevk yoktu. 
Mustafa Karaalioğlu - Yeni Şafak DEHAP'lıların etkin olduğu bir yer. Zaten miting de düşünülmemişti. 

Dönüş yolunda muhalefete sert yanıt 

HABER MERKEZİ 

Başbakan Erdoğan, Diyarbakır dönüşü uçakta gazetecilerle sohbet etti. Muhalefetin Diyarbakır gezisine yönelik elşetirilerinin hatırlatılması üzerine Erdoğan sert konuştu "Terör sadece benim meselem değil. Hepimizin meselesi. Sizin de terörün içinde, önlenmesi noktasında payınızın olması lazım. Sayın Baykal'ın da, Sayın Ağar'ın da, Sayın Bahçeli'nin de olması lazım. Ama bunların öyle bir derdi yok. 'Acaba Erdoğan batar mı Batınca acaba bize buradan ne gelir ' Yazıktır yahu, kan ve ölüm üzerinde oy düşüncesi olur mu " Erdoğan, konuşmasında, affın gündemlerinde olmadığını söyledi. 


</TEXT>
</DOC>
