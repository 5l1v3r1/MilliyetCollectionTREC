<DOC>
<DOCNO> 376324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun04.html </URL>
<DATE> 2005/09/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AB'de Türkiye'ye 'karşı-deklarasyon günü' 
</HEADLINE>
<TEXT>

     BBC TÜRKÇE 

      Avrupa Birliği'ne üye ülkelerin Brüksel'deki daimi temsilcileri bugün Türkiye'nin Gümrük Birliği uyum protokolünü imzalarken yayımladığı deklarasyona yanıt verecek. Türkiye, deklarasyonda, Kıbrıs Cumhuriyeti'ni tanımadığını ilan etmişti. 
     Avrupa Birliği'nin karşı-deklerasyonuna, Türkiye'nin limanlarını, 2006 yılı sonuna kadar Rum bandıralı gemilere açması yönündeki bir çağrının da eklenmesi bekleniyor. 
     Brüksel'den gazeteci Zeynel Lüle, Kıbrıs'ın, limanların açılması konusunda Avrupa Birliği'nin tam desteğini almış göründüğünü söylüyor. 
     Zeynel Lüle ayrıca, Avrupa Komisyonu'nun daha önce bu konunun Ankara için kırmızı çizgi olduğunu belirtmesine de dikkat çekiyor. 
     Öte yandan Avrupa Birliği'ne üye ülkelerin Brüksel'deki daimi temsilcilerinin bugünkü toplantılarında ayrıca, Türkiye'nin müzakere çerçeve belgesini de görüşmesi bekleniyor. 
     Fransa, Hollanda ve Yunanistan, belgede bazı değişiklikler yapılmasını talep ederken, dönem başkanı İngiltere buna direniyor. 
     Avrupa Birliği'nin, müzakere çerçeve belgesinin onayı için de bir toplantı tarihi belirlemesi gerekiyor. 
     Ankara onay sürecinin uzamasından son derece rahatsız. 
     Kaygı duyulan ihtimal ise belgeye yeni koşullar anlamına gelecek eklemelerin yapılması. 
     
</TEXT>
</DOC>
