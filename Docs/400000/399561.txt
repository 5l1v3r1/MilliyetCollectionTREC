<DOC>
<DOCNO> 399561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun15.html </URL>
<DATE> 2005/12/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Avrupa Parlamentosu'nda Futbol Federasyonuna istifa çağrısı 
</HEADLINE>
<TEXT>

     BRÜKSEL ANKA 

Avrupa Parlamentosu Üyesi Cem Özdemir Türkiye- İsviçre maçında yaşanan olaylardan Türkiye Futbol Federasyonu’nun sorumlu olduğunu, Federasyon yönetiminin istifa etmesi gerektiğini bildirdi. 
     Özdemir, seremonide İsviçreli futbolculara el işaretiyle saygısızlık yapan ve ulusal marşı meydan savaşına çıkacakmış gibi okuyan futbolcu Alpay konusunda ise "Alpay Türk futboluna örnek olamaz" dedi. 
     Aralarında Ozan Ceyhun ve Emine Bozkurt’un da bulunduğu bazı Avrupa Parlamentosu AP üyeleri, son yıllarda futbol sahalarında sıkça rastlanan "ırkçılık" hareketleriyle etkin mücadele edilmesi konusunda çağrıda bulundu. 
     Brüksel’de, ortak bir basın toplantısı düzenleyen, AP üyeleri, Cem Özdemir, Emine Bozkurt, Claude Moraes, Christopher Harris ve Alexander Alvaro son yıllarda futbol sahalarında sık sık yaşanan ırkçılık hareketlerine yönelik olarak etkin mücadele edilmesi çağrısında bulundu. 
     AP üyeleri, futbolda ırkçılığın önüne geçme konusunda hakemlere büyük görevler düştüğünü belirtirken, hakemlere, müsabakalarda ırkçılık görülmesi durumunda maçları tek başlarına tatil etme yetkisi verilmesini istediler. 
     ABHaber’e konuşan AP Üyesi Cem Özdemir, futbolda ırkçılığa yer olmadığına dikkat çekerken, "Spor müsabakalarına insanlar eşleri ve çocukları ile gidebilmeli ancak bu iş şu anda söz konusu değil" dedi. 
     
     TFF İSTİFA ETMELİ 
     Türkiye-İsviçre maçında yaşanan olayları değerlendiren Özdemir, olaylardan birinci derecede Türkiye Futbol Federasyonu’nun sorumlu olduğunu ileri sürdü. Olayların seyirci, oyuncular ve güvenlik önlemleri açısından değerlendirilebileceğini belirten Özdemir, sahaya sopa, şişe, para atılmasını değerlendirirken bazı seyircilerin sorumsuz davranışlarının sadece Türkiye’de değil, diğer bir çok ülkede de görüldüğünü söyledi. Cem Özdemir, "Bu sadece Türkiye’de olmuyor. İtalya ligi ve diğer liglerde de aynı şeyler oluyor. 
     Fransa-Almanya arasında oynanan maçta Alman taraftarların Fransız polisini dövmeleri gibi" dedi. 
     
     "ALPAY TÜRK FUTBOLUNA ÖRNEK OLAMAZ" 
     Sorumsuz davranan oyuncuların da FİFA tarafından cezalandırılması gerektiğini belirten Özdemir, Alpay Özalan’ın Türk futbolu için kötü örnek teşkil ettiğini ileri sürdü. 
     Özdemir, "Türk futbolculardan maç sonrası örnek davranışta olanlar oldu. Örneğin Altıntop kardeşler. İsviçleri futbolcuları Altıntop kardeşler kucakladı. Türk gençlere bu oyuncular örnek olarak gösterilmeli, Alpay Türk futboluna örnek olamaz" diye konuştu. 
     Güvenlik konusunda Türkiye’nin sınıfta kaldığını öne süren Özdemir, maç sonunda yaşananları bütün dünyanın seyrettiğini belirtti. Türkiye-Güney Kore maçının ardından futbolcuların el ele seyircileri selamladıklarını hatırlatan Özdemir şöyle devam etti 
     "Burada Türk milli takımı eski antrenörüne ne kadar haksız eleştirilerde bulunulduğunu söylemek istiyorum. Türkiye kavga ederek mi başarılı olmak istiyor Yoksa az konuşup çok çalışarak mı Türk Futbol Federasyonu bu olaylardan tamamiyle sorumludur. Türk futboluna hizmet etmek istiyorlarsa biran önce istifa etmeleri gerekiyor." 
     
</TEXT>
</DOC>
