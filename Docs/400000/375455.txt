<DOC>
<DOCNO> 375455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/ekonomi/eko01.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Telekom'da iddiaları ciddi buldu 
</HEADLINE>
<TEXT>


Danıştay Nöbetçi Dairesi, Haber - İş Sendikası'nın açtığı davada iddiaları ciddi bularak ÖİB'den savunma istedi 


Danıştay Nöbetçi Dairesi, Türkiye Haber - İş Sendikası'nın açtığı davada Telekom özelleştirmesiyle ilgili gündeme getirilen iddiaları ciddi buldu. Özelleştirme İdaresi'ne savunma için sınırlandırılmış olarak tanıdığı 10 günlük süre gelecek hafta doluyor. 
Kararı veren nöbetçi heyetteki 5 üyeden ikisi savunma alınmadan önce de yürütmeyi durdurma kararı verilmesi yönünde görüş bildirirken, hukuka aykırılık iddialarının yerinde olduğunu savundular. 
Karara, 'karşı oy' yazan üye Nurhan Yücel, ihale işleminin dayanağı olan 5189 sayılı yasanın Anayasa'ya aykırı olduğu iddiasıyla Anayasa Mahkemesi'ne götürüldüğünü, ayrıca dilekçede yer alan hukuka aykırılık iddialarına da katıldığını belirtti. Yücel, yazısında şöyle dedi 
"T. Telekom'a ihale öncesi CDMA frekansının bedelsiz verilmesi ve bu durumun Türk Telekom'un satış değerini artırması, TL'nin dolar karşısında son 1 yılda değer artırmasına karşın ihalenin dolarla yapılması, ihale öncesinde 5369 sayılı kanun ile T. Telekom'un evrensel hizmet yükümlülüğünden kurtarılması ve bu durumun ihale şartlarında değişiklik yaratmasının, dava konusu işlemi sakatlayacak nitelikte hukuka aykırılık oluşturduğu sonucuna ulaşılmıştır." 

'Yüzde 49' 
Üye Salih Er de, Anayasa Mahkemesi'nin, "T. Telekom'un stratejik kuruluş olduğu, bu nedenle hisselerdeki ağırlığın kamuda kalması gerektiği ve özelleştirmede bunun yüzde 49 ile sınırlandırılabileceği ve yabancılara satışta karşılıklılık ilkesinin gözetilmesinin zorunlu bulunduğuna" ilişkin 3 noktayı temel aldığına dikkat çekti. 




</TEXT>
</DOC>
