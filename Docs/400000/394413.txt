<DOC>
<DOCNO> 394413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas03.html </URL>
<DATE> 2005/11/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pasif içicilerin de kanser riski yüksek... 
</HEADLINE>
<TEXT>

     Sigara içmeyen akciğer kanserli hastaların çocukluk çağı veya erişkinlik dönemlerinde ''pasif içici'' olduklarının tespit edildiği belirtildi. 
     Sağlık Bakanlığı'ndan yapılan yazılı açıklamada, Kanserle Savaş Dairesi Başkanlığı'nca hazırlanan ''Kanser Raporu''na göre, dünyada en önemli halk sağlığı sorunu olarak kabul edilen kanser hastalığının, ülkede gerçekleşen ölümlerde kalp-damar hastalıklarından sonra ikinci sırada yer aldığı bildirildi. 
     Ülkede kanser hastalarının sayısında artış gözlendiği belirtilen raporda, Türkiye'de gelecek 25 yılda, sigaraya bağlı nedenlerden ölenlerin sayısının yaklaşık 780 bine ulaşacağı vurgulandı. 
     Kanser hastalığından korunmada sağlıklı beslenme, sigara, alkol, güneş ışınlarından uzak durma ve güvenli su kullanımının önemine dikkat çekilerek, kansere neden olan etkenler arasında birinci sırada yer alan sigaraya karşı savaşın kanserlerin yüzde 40'ını yok edeceği ifade edildi. 
     Rapor, sigara içmeyen akciğer kanserli hastaların yüzde 33'ünün sigara içen bir kişiyle birlikte yaşadığını, bu kişilerde görülen akciğer kanserlerinin nedeninin çocukluk çağı veya erişkin dönemlerindeki pasif içicilik olduğunu da ortaya koydu. 
     Sigaranın akciğer, ağız boşluğu, yemek borusu, boyun, pankreas, mesane, böbrek, mide ve kan kanserine, alkol kullanımının ise karaciğer ve yemek borusu kanserine yol açtığı belirtildi. 
     
     SAĞLIKLI BESLENMENİN ÖNEMİ 
     Raporda ayrıca, kanser olgularının önemli bir bölümünün çevresel etkenlere bağlı olduğu, bu etkenler arasında da beslenmenin önemli bir yer tuttuğu bildirildi. 
     Kanser vakalarının yüzde 35'inin beslenmeye bağlı olduğu, şişman kişilerde kanser riskinin iki kat daha fazla gözlendiği kaydedildi. 
     Raporda, hayvansal yağ tüketiminin azaltılması, az yağlı, bol lifli beslenme alışkanlığının benimsenmesi, kepek, yulaf gibi lif açısından zengin besinlerin tercih edilmesi, bol miktarda sebze-meyve tüketilmesi, kırmızı et yerine tavuk, balık veya kuru baklagillerin yenilmesi önerileri yer aldı. 
     
     YEMEK HAZIRLARKEN SICAK SU MUSLUĞUNU KULLANMAYIN 
     Kanserle mücadelede güvenli su kullanımı, hava kirliliği ve radyasyondan korunmanın önemine işaret edilen raporda, cilt kanserinin en önemli etkeninin ultraviole ışınları olduğu belirtildi. 
     Pişirme, içme ve bebek maması hazırlamak için sıcak su musluğunun kullanılmaması, soğuk su musluğunun ise 6 saatten fazla kullanılmaması halinde birkaç dakika akıtıldıktan sonra kullanılması önerildi. 
     Kanser hastalığının rahim veya makattan gelen anormal kanama veya akıntı, memede veya vücudun herhangi bir yerinde ortaya çıkan şişlik ve sertlikler, iyileşmeyen yaralar, uzun süreli ses kısıklığı ve öksürük, büyük abdest ve idrar alışkanlıklarında değişiklikler, yutma güçlüğü ve hazımsızlık, ben ve siğillerde oluşan büyüme, kanama, renk değişikliği ve yaralar gibi belirtileri olduğu kaydedildi. 
     Kanserde erken teşhis ve tedavinin hayat kurtardığına işaret edilen raporda, bu hastalığının belirtilerine karşı dikkatli olunması gerektiği bildirildi. 
     
</TEXT>
</DOC>
