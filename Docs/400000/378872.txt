<DOC>
<DOCNO> 378872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/gunes.html </URL>
<DATE> 2005/09/16/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Büyüme gevşerken enflasyon nasıl düşürülecek 
</HEADLINE>
<TEXT>


Herkes sürekli cari açık sorununu tartışıyor. Oysa çok daha önemli bir sorun ufukta görünüyor. Büyümenin durması, ya da en azından yavaşlaması. 
Bir ekonominin nihai hedefi büyümedir. Böylece refah artar, ülke zenginleşir. Ve bu sürekli sağlanabilirse sorun çıkmaz. Yani büyüme sürdürülebilir olmalıdır. Nitekim, 2002 yılından bu yana Türkiye ekonomisi sürekli büyüyerek belli bir ferahlık sağladı. Tek sorun cari açıklar gibi göründü. Yani döviz açığı. 
2004 yılında 10 milyar dolar döviz açığı verilirken, bu yıl açığın 20 milyar doların üstüne çıkacağı anlaşılıyor. Oysa ekonomide büyüme oranı geçen yıla göre yüzde 10'dan yüzde 4'lere düşecek görünüyor. Yani cari açık büyümeden bağımsız olarak yükseliyor. Ya da yapısal olarak büyümenin motorlarında şişme gözüküyor. 

Büyüme sürekli düşüyor 
Gerçi, bu yıl geçen yıla daha düşük bir büyüme öngörülmüştü. Fakat son zamanlarda öngörülen yüzde 5'lik oranın bile yakalanamayacağı anlaşılıyor. Kaldı ki 2006 yılında 2005'in büyüme performansının bile yakalanması çok zor.. 
Ne yazık ki, dört yıldır elde edilen büyümenin nedenleri doğru belirlenmedi. Sanıldı ki, artık ekonomi rayına oturdu ve sürdürülebilir bir büyüme yapısı elde edildi. Oysa bunda iç ve dış konjonktürün çok özel bir rolü oldu. Uluslararası piyasalarda faizler çok düşüktü. Petrol ucuzdu. Parite euro lehine gelişerek Türk ihracatına yardım etti. Yurtdışından önce resmi kanallardan, sonra özel kanallardan çok ciddi boyutta sermaye girdi. Bunlar hep olumlu dış konjonktürün parçalarıydı. 
İçeride ise kriz sonrası güvenin oturmasıyla faizler düşerken, belli bir iç talep yarattı. 2002 yılı tabir uygunsa kaybolan koyunların tekrar bulunmasıydı krizdeki küçülme telafi edildi. Ve bu daha çok ihracat, kısmen de iç tüketimle elde edildi. Ancak yaratılan iç talebin yetersizliği karşısında ortaya çıkan işsizlik reel ücretleri düşürürken belli bir verimlilik sağladı. Siyasal istikrar, ihracat ve stok artışları 2003 yılının büyümesine katkıda bulundu. 2004 yılında buna bir de yatırım patlaması eklendi. Özellikle dayanıklı tüketim mallarında olağanüstü satış artışları yaşandı. 

Konjonktür değişti 
Ancak 2005 yılından itibaren senaryo değişti. Dış konjonktür artık uygun değil. Artan petrol fiyatları giderek iç talebi sıkıştırıyor. Öte yandan dolar güç kazanıyor. Arzu edilen global canlanma gözlenmiyor. Üstelik dünyada faizler daha yüksek. İçeriye bakınca dayanıklı tüketim malları alımları gevşedi. Çünkü doyum başladı. İnşaat güçlü ama ekonominin motoru olacak boyutta değil. İhracat tekliyor, çünkü verimlilik artışlarının sınırına gelindi. Bu kurla da ihracatı artırmak mümkün değil. Enflasyon çok hızlı düştü, ama nominal faizler aynı oranda düşmediğinden reel faizler hala yüksek. Bu nedenle de 2004 yılında gözlenen yatırımlar gözlenmiyor. 
İşin kötü tarafı bu yavaşlamanın farkında olan az. Kaldı ki, sıkı para ve maliye politikasından ödün verilse IMF karşımıza çıkacak. Çünkü borç dinamikleri ve enflasyon kötüleşmeye başlayacak. Aynı politikalar sürerse de resesyon derinleşecek. İşin daha kötü tarafı da bu. Mevcut politikayla enflasyonu düşürmek için artık resesyon gerekiyor. Oysa şimdiye dek enflasyon büyüme varken düşmüştü. İşte bu hükümetin baş belası olabilir. 



</TEXT>
</DOC>
