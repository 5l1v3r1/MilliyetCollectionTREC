<DOC>
<DOCNO> 356944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun37.html </URL>
<DATE> 2005/06/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bush ABD, Afrika'ya yardım edebilir ama... 
</HEADLINE>
<TEXT>

     ABD Başkanı George Bush, ''ülkesinin Afrika'ya daha fazla yardım edebileceğini, ancak bunun için koşulları bulunduğunu'' söyledi. 
     Yardımın en önemli koşulunun ''Afrika ülkelerinin hükümetlerinin sorumlu davranmaları'' olduğunu vurgulayan Bush, The Times gazetesine G8 zirvesi öncesinde verdiği demeçte, ''Amerikan yönetiminin elinde Afrika'ya yardım için seferber edilebilecek büyük kaynaklar bulunduğuna'' dikkat çekti. 
     ABD'nin Afrika kıtasının içinde bulunduğu fakirlikten kurtulması için yeni bazı taahhütlerde bulunacağını belirten, ancak bunların neler olduğunu açıklamayan Bush, ''ABD olarak, sadece verilecek parayı akıllıca harcayacak ülkelere yardım edeceğiz'' dedi. 
     Başkan Bush şöyle konuştu 
     ''Amerikan halkı, dünyadaki açlık ve fakirliğin üstesinden gelinmesini istiyor. Ancak paralarının salgın hastalıklarla mücadele, sağlık, eğitim, ülke ekonomisi ve yolsuzluğu önleme mekanizmaları üzerinde harcamaya niyeti olmayanlara gitmesini istemiyor. Ben bütün iyi niyetimle, cömert davranmaya devam edelim diyorum. Ancak vereceğimiz paranın düzgün harcanacağından emin olmak istiyorum. Bu, sadece verdiğimiz paranın akıbetini takip etmek demek. Aksi takdirde, bu paranın etkili biçimde insanlığa yardım için kullanıldığını söyleyemeyiz.'' Times muhabirinin küresel ısınmayla ilgili sorularını ise tam ve açık biçimde yanıtlamaktan kaçınan Bush, küresel ısınmadan insanların sorumlu olup olmadıkları yolundaki soruyu yanıtlamakta isteksiz davrandı. Bush, ''bu konuda daha çok araştırmaya ihtiyaç duyulduğunu'' söylemekle yetindi. 
     
</TEXT>
</DOC>
