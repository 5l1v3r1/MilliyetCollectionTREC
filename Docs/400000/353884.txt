<DOC>
<DOCNO> 353884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/ydemirkol.html </URL>
<DATE> 2005/06/21/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Almanya'da isteniyor muyuz 
</HEADLINE>
<TEXT>


İlk maçta sahaya koltuk attık. Son maçta ise Ukrayna kalecisine maytaplar. Toplasan bin kişilik bir seyirci topluluğu, genç takımlar maçında olay çıkarma peşindeydi. İki maç da durdu. Çin maçının sonunda FIFA'dan, Can Çobanoğlu'na bir uyarı mesajı geldi. Tribünde olay çıkaran ekibi daha doğrusu cemaat tespit etmişlerdi. Ve mesaj şöyle bitiyordu Tekrarı halinde ceza alacaksınız. Onlarla konuşun ve durumu bildirin. Can Çobanoğlu, Utrecht'te bu ekibi aradı, buldu, konuştu. Ukrayna maçında iş daha da çığrından çıktı. 
Dünya Gençler Futbol Şampiyonası'nda ortada neredeyse hiçbir şey yokken nasıl oluyor da böyle bir duruma kendimizi düşürebiliyoruz Yaklaşık 10 gündür bulunduğum Hollanda'da durmaksızın bunu düşünüyorum. 
Misal belki de dünyanın trafik kurallarına en fazla uyulan ülkesinde 200 bin kadar Türk araba kullanmakta ve bunu hiç hissetmiyorsunuz. Korna, sinyalsiz şerit değiştirme vs. gibi bize özgü işleri dolaştığım onca şehir ve bunları birbirine bağlayan otoyollarda görmüş değilim. Girdiğimiz Türk lokantaları kurallara uygun düzenlenmiş. Türk mahallelerinin sokaklarının herhangi bir başka mahalleden farkı yok. 

Endişeleniyorum 
Peki ama nasıl oluyor da tribünler bu kadar farklı oluyor 
Ve asıl önemlisi bu sahaya müdahil kültür stresi yüksek İspanya maçında neler yapabilir Bir yıl kadar önce İspanya'yla 19 Yaşaltı Avrupa Şampiyonası finalinde hakeme yağan pet şişeler ve sahanın, şampiyonun şampiyonluğunu kutlamasına imkan vermeyecek kadar cehenneme çevrilişini hatırlıyorum da, uykularım kaçıyor. Yurtiçinde olup bitenleri saymıyorum zaten. Misal yine bir yıl önce Şükrü Saracoğlu'nda Alman ümit millilerden yediğimiz son dakika golünün ardından attığımız meydan dayağını. 
Bunları düşünüyorum, endişeleniyorum. Endişem sadece Hollanda'da olup bitecekler değil. Asıl büyük endişem 2006'ya gitmemiz durumunda Almanya'da çıkacak meydan savaşı. Alman, İngiliz ve Hollandalılar'la oluşturacağımız şeytan dörtgeni. Hele bu dört takımdan 2'sinin aynı grupta olduğunu, ya da bir eleme turunda karşılaştığımızı düşündükçe tüylerim diken diken oluyor. FIFA burada olup bitenleri izliyor. Bu küçük, az seyirci toplayan turnuvada bunları yapan bizler, futbolun zirvesinde, her 30 kişiden birinin Türk olduğu bir ülkede hangi olayların başrolünde oluruz 
Belki biz durumun vehametinin farkında değiliz ama bu konu üzerinde kafa patlatanlar var. Ve aslında biz, ev sahibi olacağız dediğimiz kupada pek de istenmeyen bir misafir gibiyiz. 

GS'de bilgi asimetrisi 

Bülent Tulun'un, Marsilya ile Ribery arasında görüşme olmadığı iddiasını ancak şöyle yorumlayabilirim Tulun'un haberi yoktu herhalde. Ribery'i getiren Adnan Öztürk o görüşmenin yapıldığını çok iyi biliyor. Bu hikayede, bu ve benzeri anlaşılmaz bir dolu çelişki var. Bu durumdan çıkacak sonuç şudur. Canaydın'ın bildiğini bazı yöneticiler, bazı yöneticilerin bildiğini bazı profesyoneller, onların bildiğini menajerler, menajerlerin bildiğini oyuncular bilmiyor. Ortada bir tek hikaye var. Ama bilgi şeffaf bir ortamda paylaşılmıyor. Doğal olarak bilgi asimetrisi doğuyor. Herkes haklı oluyor. Bu bir kurumun bu devirde başına gelebilecek en kötü durumdur. Sadece bu bile vehameti tek başına anlatır. O yüzden sorunu iyi algılamalı. Sorun Ribery'i kaybetmekten çok, böyle kaybedebiliyor olmak. 

Hakan Şükür'ü haykırmak 

Hıncal Abi geçen haftaki spor yazısına şöyle giriyordu "Türkiye'den kilometrelerce uzakta, Hollanda'da bir genç milli takım maçında, hem de gurbetçi Türkler "Hakan Şükür" diye bağırıyorlarsa eğer, meselenin fazla tartışılacak yanı yok. "Hakan Şükür" haykırışının Hakan'la da ilgisi kalmadı artık. O bir simge. Ersun Yanal'ı protesto simgesi" 
Hıncal Abi'nin bu cümlesini okuduktan sonra gerçekten söylenecek bir şey kalmıyor gibi. Ancak maalesef durum öyle değil, çünkü veri eksiği var. Genç milli maçta kale arkasını tutup Hakan Şükür diye bağıranların kim olduğunu bu önermenin içine koymazsanız varılan sonuç tümden yanlış oluyor. TV'den bu görünmüyor tabii . Ama bizim gibi tribünde olunca durum farklı. Bağıranlar genç millilerin maçına, tamamı sarı kırmızı forma ve eşorfmanlarla, aynı renk davullarla gelmiş 30 kişilik bir grup. Kırmızı - Beyaza değil, Çin'in de renkleri olan sarı - kırmızıya bürünmüş gençler. Sarı - kırmızı pankartlarında ise "Avrupa sensiz çekilmiyor - UA" yazıyor. Bu durumdan çıkarılması gereken sonuç bana kalırsa 'O bir simge.. Ersun Yanal'ı protesto simgesi'nden çok, 'Biz milli takım taraftarlığını bitirdik. Bunu bir Fener - Galatasaray savaş alanına çevirdik.' olmalı. Hem de bunu Ersun Yanal, Fener'e yaranmak için yapıyor deyip halkı ajite ederek. Halbuki durum öyle değil. Sebepse açık Yanal, Yunanistan maçı 11'ine, birisi rakipsiz olan Rüştü, diğeriyse o yere adam bulunamadığı için oynayan Ümit dışında Fenerbahçeli almadı. Takımın omurgasını oluşturan ise 4 Trabzonlu'ydu. Ve maçtan sonra yabancı gazeteciler Hakan'dan çok Tuncay'ı sordular. Bu nasıl bir Fener'e yaranma harekatı gerçekten anlamıyorum. 

Emre'nin talipleri 

En iyi, en pahalı, en potansiyelli 3 oyuncumuzdan biri, Emre Belözoğlu "Tekliflere açığım" diyerek piyasaya haber veriyor. Ciddi talipler, Everton, Newcastle ve Fenerbahçe. Hiçbirini küçümsüyor değilim. Ama beklenen bu değil. Dünya Kupası'nı alır dediğimiz takımın beyni 25 yaşında ve talipleri arasında 1. sınıf takım yok. Bunun bize gösterdiği 2 sonuç var. 1- Kendimiz hakkında yaptığımız tespitlerin çoğu yanlış. 
İkincisi ise oyuncuların aklındaki. "Avrupa'ya giderim ama gideceğim takım FB-GS-BJK-TS'den büyük olmalı" klişesi. Hatalı yaklaşım. Hangi takımda oynadığınızdan çok hangi ligde oynadığınız önemlidir. Gücünüz hangi takımda değil, hangi takıma karşı oynadığınızla ölçülür. Gelişme de böyle sağlanır. 

Fehmi Koru'nun tezi 

Bir başka veri eksiğine dayanan tez de Fehmi Koru'dan "Eğer Ersun Yanal'a birileri, Hakan'ı tarikat üyesi olduğu için takıma almamasını telkin ettiyse hiç şaşırmam". İlginç bir tez. Ama şu gerçek unutulmuş. Hali hazırdaki milli takımda da tarikata bağlı, hatta aynı tarikata gönül vermiş oyuncular bulunmakta. Şimdi ne olacak 



</TEXT>
</DOC>
