<DOC>
<DOCNO> 384037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/ekonomi/eko01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali destek artacak 
</HEADLINE>
<TEXT>


AB Komisyonu Ekonomik ve Finansal İşler Direktörlüğü Yetkilisi Verbeken, müzakere sürecinin başlamasıyla birlikte Türkiye'nin yararlanacağı mali fonların artacağını söyledi 

SERKAN ARMAN 

Avrupa Birliği AB ile tam üyelik müzakerelerine başlayan Türkiye'nin, yararlandığı AB mali olanaklarında da büyük artışlar bekleniyor. AB Komisyonu Ekonomik ve Finansal İşler Direktörlüğü Yetkilisi ve Türkiye Masası Başekonomisti Dirk Verbeken, Türkiye'nin alacağı mali yardımların giderek artacağını söyledi. 
Daha önce 2000 - 2006 dönemini kapsayan ve çeşitli programlar kapsamındaki hibe ve bir kısmı kullandırılan kredilerden oluşan 3.6 milyar euro civarındaki kaynağın miktarının, yeni dönemde yükselmesi bekleniyor. 

'Miktar belli değil' 
Konu ile ilgili Milliyet'in sorularını yanıtlayan Verbeken, "Artacak, ancak ne zaman ve ne kadar artacağı belli değil" dedi. Verbeken, bunun için yeni mali çerçevenin beklenmesinin gerekli olduğunu dile getirdi. 
İktisadi Kalkınma Vakfı İKV Genel Sekreteri Şebnem Karauçak da, daha önce katılım öncesi yardımlardan yararlanan Türkiye'nin, artık katılım süreci yardımlarından da yararlanacağını belirterek, "AB ile Türkiye bambaşka bir boyuta giriyor" dedi. 

Önce bütçe şekillenecek 
Müzakerelere başlamamış bir ülkenin konumuyla, müzakere sürecindeki bir ülkenin konumunun birbirinden çok farklı olduğunu dile getiren Karauçak, AB bütçesinin henüz netleşmemiş ve onaylanmamış olmasından dolayı kesin rakamlar vermenin mümkün olmadığını söyledi. 
Karauçak, hem Türkiye'nin yararlandığı fonların miktarında hem de kapsadığı alanlarda değişiklikler olacağını da kaydetti. 
Müktesabata uyum, idari yapıların geliştirilmesi ve yeni yapıların kurulması için yardımların artacağını belirten Karauçak, "Bunun dışında Avrupa Yatırım Bankası kredi imk nları ve AB rotasına net olarak girmiş, müzakere eden bir ülkeye gelecek yabancı sermaye var" dedi. 

Toplam kaynak 15 milyar euro Türkiye Masası Başekonomisti Verbeken, Türkiye'nin yararlanacağı fonların miktarını tamamıyla mali çerçeveye bağlı olduğunu belirtti. Mali çerçevenin ise aralıkta kesinleşmesi bekleniyor. 
Katılım Öncesi Araç adı altında kaynak, aday ülkeler Türkiye ve Hırvatistan'ın yanı sıra potansiyel adaylara yönelik harcamaları da kapsayacak. 2007-2013 arasında ayrılan kaynak hakkında Komisyon'un önerisi 15 milyar euroyu buluyor. 
AB'den 2000-2006 döneminde Türkiye'ye toplam 1 milyar 40 milyon euro hibe niteliğinde mali yardım yapılması öngörülmüştü. Ancak, 2002 yılında öngörülen mali yardım yaklaşık 700 milyon euro artırılarak 1 milyar 748 milyon euroya çıktı. 

Müzakere sürecindeki ve potansiyel aday ülkelere kullandırılması düşünülen kaynak milyon euro Yıllar Taahhüt Planlanan 2007 1.523 382 2008 1.744 867 2009 1.854 1.384 2010 2.115 1.828 2011 2.455 2.059 2012 2.613 2.288 2013 2.746 6.242 Toplam 15.050 15.050 

</TEXT>
</DOC>
