<DOC>
<DOCNO> 389499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko32.html </URL>
<DATE> 2005/10/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sabancı Çimento Grubu İhracat hedefimiz 150 milyon dolar 
</HEADLINE>
<TEXT>

     Sabancı Holding Çimento Grup Başkanı Erhan Kamışlı, Tasarruf Mevduatı Sigorta Fonu TMSF tarafından satışa çıkarılan Uzan Grubu varlıkları arasında yer alan çimento fabrikaları ihalelerinde 316 milyon dolarlık bir alım gerçekleştirdiklerini belirterek, ''Bu fabrikalara önemli yatırımlar gerçekleştireceğiz'' dedi. 
     Kamışlı, düzenlediği basın toplantısında, 3 bine yakın çalışanları ve 1.5 milyar doları aşan piyasa değeriyle sektörün lider grubu olmaktan gurur ve heyecan duyduklarını belirtti. 
     İhalelerde iki tesise verdikleri 316 milyon dolarlık bedel ve satın almanın Türkiye'ye ve sektöre güvenin bir göstergesi olduğunu vurgulayan Kamışlı, dünyanın en büyük beyaz çimento üretim tesisine sahip olan Çimsa'nın bu ürününün 35 ülkede kullanıldığını, Akçansa'nın da Türkiye'nin en büyük üreticisi konumunda bulunduğunu anlattı. 
     Mortgage sisteminin gündemde olduğunu kaydeden Kamışlı, şunları kaydetti 
     ''Mortgage'de 1999 ve 2001 yılları arasında İspanya, Portekiz, İrlanda ve Yunanistan yüzde 78'lik bir büyüme gerçekleştirmiştir. Bu sistem kısmen Türkiye'de de başlamıştır. Türkiye'de kişi başına milli gelir artışı ekonomideki canlanmayla birlikte kişi başına çimento tüketimini de artıracaktır. Mortgage'nin, beraberinde kişi başına tüketimi ciddi rakamlara getireceğini beklemekteyiz.'' Sektöre olan inançlarının bundan sonra daha hızlı artacağını vurgulayan Kamışlı, 2003'te İspanya'da bin 100 kilo olan kişi başına çimento tüketiminin bu yıl bin 200 kiloya çıktığını, 2003'te kişi başına çimento tüketiminin Portekiz'de 886 kilo, Yunanistan'da bin kilo ve Türkiye'de 425 kilo olduğunu bildirdi. 
     Kamışlı, ''Bizim, kendimizi Avrupa'nın 60 milyon ton çimento tüketen bir ülkesi ve bu ülkenin içinde de en büyük üretici ve oyuncu olarak belli bir yere konumlandırmamız gerekiyordu. Buna güvenerek ve ülkemize inanarak bu ihalelerde aktif hareket ettik'' dedi. 
     Türkiye'de 1980 yılında 12 milyon ton olan çimento tüketiminin 10 yılda iki katına ulaştığını, 2000 yılında 31 milyon tona çıktığını belirten Kamışlı, bu yıl 34.5-35 milyon ton tüketim beklendiğini, 2010 yılındaki beklentilerinin 46 milyon ton olduğunu, 2015'teki 60 milyon ton rakamının da bir hayal olmayacağını ve Türkiye'de kişi başına çimento tüketimin 750 kiloya çıkacağını dile getirdi. 
     
     ''PAYIMIZ ARTACAK'' 
     Kamışlı, Karadeniz Bölgesi'nde çok az yer aldıklarını, buradaki pazar paylarının yüzde 4-5 olduğunu belirterek, şunları kaydetti. 
     ''Karadeniz'de Ladik Çimento'yu almak suretiyle yüzde 9-10 civarında bir pazar payı elde etmiş olacağız. Bu da yaklaşık Karadeniz'de yüzde 13-15'lik bir pazar payına denk gelmekte... Bu sürdürülebilir bir paydır. Orta Anadolu'da Standart Çimento'yu aldık. Bu bize yüzde 10-11 seviyelerinde bir pazar getirecektir. Standart Çimento'nun Ankara'da da tesisi bulunmaktadır. Başka deyişle iki pazara birden girmiş oluyoruz.'' Erhan Kamışlı, 100-110 milyon dolarlık ihracat rakamlarının iç pazara ve Irak'a yönelmelerinden dolayı azaldığını vurgulayarak, yeni alımlarla, ihracatlarını 150 milyon dolara çıkarmayı planladıklarını, ABD, Fransa, İtalya, İspanya ve bütün Avrupa ülkelerine sürekli ihracat yapmaları gerektiğini söyledi. 
     
     ÇİMENTO FİYATLARI 
     Kamışlı, çimento fiyatlarıyla ilgili sorular için bir hazırlık yaptıklarını, tüm dünya ülkelerinden fiyat topladıklarını anlatarak, bu yıl Eylül sonu itibarıyla çimento fiyatlarının Fransa'da 107, İrlanda'da 74, Almanya'da 65, Mısır'da 50 ve İran'da 40 dolar olduğunu bildirdi. 
     İran ve Mısır'dan sonra 64 dolarla Türkiye'nin geldiğini belirten Kamışlı, Akçansa'nın 1997'den 2005'e kadar enflasyondan arındırılmış fiyatlarına bakıldığında 1997-1998 yıllarında fiyatların da sektörün de en iyi yılları olduğunu kaydetti. 
     TMSF ihalelerinde 316 milyon dolarlık bir alım gerçekleştirdiklerini yineleyen Kamışlı, şöyle devam etti 
     ''Bu, kurumların onayından çıktıktan sonra tescil edilecektir. Tesciller yapıldıktan sonra 316 milyon doların üstüne ayrıca bu fabrikalara önemli yatırımlar gerçekleştireceğiz. Bununla birlikte Akçansa'da önümüzdeki yıl yeni bir fabrikanın temelini atıyoruz. 135 milyon dolarlık bir yatırım olacak. Çimsa'nın 50 milyon dolarlık yatırımları olacak. Çimento grubu olarak 2005, 2006, 2007 ve 2008'de, 4 yılda toplam 600 milyon dolarlık bir yatırım gerçekleştirmiş olacağız.'' 
     
</TEXT>
</DOC>
