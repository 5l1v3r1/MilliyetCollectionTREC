<DOC>
<DOCNO> 359467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur54.html </URL>
<DATE> 2005/07/08/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Osmanlı ve Selçuklu mimarisini taşlara işlediler... 
</HEADLINE>
<TEXT>

     Erzurum’da, yerli ve yabancı heykeltıraşlar tarafından yapılan, Osmanlı ve Selçuklu mimarisini yansıtan taş heykellerin yer aldığı serginin açılışı yapıldı. 
     Atatürk Üniversitesi AÜ Güzel Sanatlar Fakültesi tarafından düzenlenen "1. Uluslararası Erzurum Taş Heykel Sempozyumu" etkinlikleri kapsamında, Heykel Bölümü binası önünde açılan sergide, 10 taş heykel sergileniyor. 
     Almanya’dan Jo Kley, Azerbaycan’dan Görüş Babayev, Gürcistan’dan Jhon Gogaberıshvili ve Polonya’dan Dominika Griasgraber’in de aralarında bulunduğu 29 heykeltıraş tarafından yapılan heykellerde, çiftbaşlı kartal, Selçuklu kapıları gibi, Erzurum’daki tarihi eserlerin mimari yapısı, soyut kompozisyonlarla yansıtılıyor. 
     AÜ Güzel Sanatlar Fakültesi Dekanı Prof. Dr. Sevim Sağsöz, serginin açılışında yaptığı konuşmada, yaklaşık 150 ton mermer taşı kullanılarak yapılan heykellerin, üniversite kampüsünde dış mekanlara yerleştirileceğini belirterek, bu şekilde üniversitenin adeta açık hava müzesine dönüştürüleceğini söyledi. 
     
</TEXT>
</DOC>
