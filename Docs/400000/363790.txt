<DOC>
<DOCNO> 363790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/aspo.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu fırsatı kaçırmayalım' 
</HEADLINE>
<TEXT>


Bütçesi toplam 3 milyon YTL olan Rum ekibi, ilk maçı kazanacağını ama turu geçemeyeceğini düşünüyor. Başkan Panteli, "Bu eşleşme iki ülke halkının yakınlaşması için önemli bir adım" dedi 

SEFA KARAHASAN 


26 Temmuz Salı günü tarihte ilk kez futbol alanında bir Türk takımı ile bir Rum takımı karşı karşıya gelecek. Şampiyonlar Ligi 2. ön eleme turunda Trabzonspor, Larnaka'da Anorthosis Famagusta'nın karşısına çıkacak. Bu kritik karşılaşma öncesi Milliyet, Rum ekibinin kampını ziyaret etti. 
Anorthosis, Rum kesiminde, gelişmiş bir şehir olan Larnaka şehrinin en büyük takımı. Geçen yıl 12. şampiyonluğunu elde etti. 1911 yılında kurulan ve Rumlar'ın en eski takımı olan Anorthosis'de tüm gözler Trabzonspor'a çevrilmiş durumda. Futbolcusundan, teknik heyetine, başkanından taraftarına kadar herkes büyük bir heyecan içinde. 

Futbolcular konuşmadı 
Teknik heyet ve futbolcular konsantrasyonlarını bozmamak için fazla görüş belirtmekten kaçınırken, Milliyet'i, koyu bir Fenerbahçe hayranı olan ve "Bu yılda şampiyonuz. Galatasaray'a bırakmayız" diye konuşan yönetici Banikos Banayodu kapıda karşıladı. Trabzon ile Anorthosis'in aynı kefeye konmasının imkansız olduğunu anlatan Banayodu, "Bizler 1 milyon Kıbrıs lirası yaklaşık 3 milyon YTL bütçesi olan bir takımız. Ama, Trabzon bir futbolcuya 3 milyon dolar para veriyor. Bu çok büyük bir handikap" yorumunda bulundu. 
Hilton Oteli'nde görüştüğümüz Anorthosis Başkanı Andreas Panteli ise güçlerinin bilincinde olduklarını, Trabzonspor'u, Güney Kıbrıs'ta yenebileceklerini iddia etti. Kıbrıs sorununun yaşandığı bir ortamda Türk ve Rum takımlarının karşı karşıya gelmesinin büyük bir olay olduğunu ifade eden Panteli, "Bu maçın Türk ve Rum halkı arasında yakınlaşmayı sağlayacağına inanıyorum. Dostluklarımızı pekiştirmek istiyoruz, bunu iyi değerlendirmek amacındayız" dedi. 
Türkiye'ye ve Trabzonspor'a mesaj gönderen Rum başkan, "Buraya Trabzonspor ve taraftarları rahatça gelebilirler. Bizler onları en üst düzeyde karşılayacağız. Gelişlerinden gidişlerine kadar çok büyük ilgi göstereceğiz. İçişleri Bakanı ile görüştük, sıkı güvenlik önlemleri alacağız. Bizler nasıl ilgi gösterirsek, ikinci maçta da aynısını göreceğimizi umuyoruz" diye konuştu. 

'Medeni olun' uyarısı 

Trabzonspor maçı öncesi Kıbrıs Rum Kesimi'nde geniş güvenlik önlemleri alınıyor. Bin kadar polis ve anti terör birimleri Larnaka'nın içinde ve dışında iki ayrı güvenlik çemberi oluşturacak. Seyirciler stada girerken tek tek aranacak. Kıbrıs Rum Kesimi Adalet Bakanı Doros Theodoru, taraftarlardan Trabzonspor'a karşı fanatik davranışlarda bulunulmamasını istedi. Ayrıca saha içerisinde siyasi içerikli pano ve bayrakların da sokulması yasaklandı. Başkan Pantelis, "Bütün gözler üstümüzde olacak. Taraftarlara medenice davranmalarını öneriyorum" dedi. Bu arada UEFA'nın da 23 bin kapasiteli stadyumu kontrol etmek ve güvenlik önlemleri hakkında bilgi almak için temsilci göndermesi bekleniyor. 

Uyanık Rumlar 

Trabzonspor'un Şampiyonlar Ligi 2. ön eleme turunda Kıbrıs Rus Kesimi'nden Anorthosis ile eşleşmesi sonrası muhabirimiz Sefa Karahasan, röportaj yapmak için hemen harekete geçti. Karahasan, kulüp yöneticileriyle görüşmesinde şok bir teklifle karşılaştı. Anorthosis, Larnaka'ya Milliyet'i tek bir şartla davet ediyordu "Trabzonspor'un maç kasetlerini bize getirirseniz, röportaja izin veririz." Rumlar bu konuda olumsuz yanıt alınca uzun süre teklifimize kabul etmemekte direniyor, çeşitli bahaneler üretiyordu. Ancak dostluk ve barış adına sonunda geri atım atıldı ve cuma akşamına randevu verildi. 

NOTLAR 
Başkanları Galatasaraylı 

Anorthosis Başkanı Panteli, Galatasaray hayranı. "Ben Galatasaray'ın Avrupa'daki bütün maçlarını izler, hiç kaçırmam. Benim ikinci takımım" diyor. Yönetici Banayodu, elimizde bulunan Milliyet gazetesini görünce, "Eğer Fenerbahçe'nin fotoğrafı ve haberi varsa okurum" esprisini yaptı. Banayodu, maçın sonuçlarıyla ilgili olarak Türkçe ve Rumca tahminlerde bulundu İlk maç "ne" , ikinci maç ise "hayır". Rumca 'evet' demek Takımın teknik direktörü ve aynı zamanda oyun kurucusu olan Gürcü Dimur Kaspaye, Trabzonspor'u kesinlikle yeneceklerini ileri sürdü. Maç için Türkiye'den şu ana kadar 22 basın mensubunun akretide olduğu belirtildi. Gasibi sahası 24 bin kişilik, ancak 17 bin bilet basıldığı açıklandı. Trabzonspor kafilesi, Larnaka havaalanından ülkeye giriş yaptıktan sonra çok sıkı güvenlik önlemiyle birlikte kalacakları otele gidecekler. Takımın en etkili futbolcusu Kinkladze. Takımda, 4 Yunan, 1 Arnavutluk, 3 Gürcü ve 1 Alman futbolcu bulunuyor. Yüzlerce Kıbrıslı Türk taraftar da Rumların arasında maçı seyredecek. Trabzonspor için ayrılan 1250 bileti Kıbrıslı Türkler kullanacak. 

Halk ne düşünüyor 

Kıbrıslı Rumlar 
Zaharis Mihalagis taksici "Bu maçın oynanacak olması beni 'Türklerle daha yakına geliyoruz' hissine itiyor. Sadece UEFA maçlarında değil, özel maçlarda da karşılaşmalar yapmalıyız." 
Fivos Andonis taraftar "Kıbrıs'ta birleşme adına bence atılan büyük bir adım. Zor maç, ancak biz kazanacağız. Dostluğa giden bir yol." 
Christos Tehedoros garson "En iyi olan kazanacak. Adada barış için atılan en güzel adım. Keşke Türklerle daha da yakın olsak. Zor maç, burada biz kazanabiliriz." 
Andrias Toros Öğrenci "Barış için iyi bir ortam. Bu değerlendirilmeli." 

Kıbrıslı Türkler 
Tügen Buğrahan Öğrenci , "Türkiye ve Rum kesimi arasında dostluğu pekiştirmek açısından önemli bir maç. Tabii ki Trabzon kazanacak." 
Ömer Emiroğlu eski hakem "Bu maç bazı duyguları frenleyecek. Dostluk için atılan çok iyi bir adım." 
Burhan Canbaz Gazeteci , "Artık Kıbrısla ilgili gerçeklerin rahatça sergilendiği bir durumla karşı karşıyayız. Türkiye ve Rum kesimi arasında dostluk adına atılacak adımların başlangıcı." 


</TEXT>
</DOC>
