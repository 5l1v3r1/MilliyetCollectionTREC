<DOC>
<DOCNO> 399562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun16.html </URL>
<DATE> 2005/12/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İtalya, Irak'tan asker çekme takvimini yakında açıklayacak 
</HEADLINE>
<TEXT>

     İtalya Başbakanı Silvio Berlusconi, Irak'taki İtalyan askerlerinin ne zaman geri çekileceğinin birkaç hafta içinde açıklanabileceğini söyledi. 
     Berlusconi'nin, bu konuyu, dün gece Forza İtalya Partisi'ne mensup senatörlerle yaptığı görüşme sırasında gündeme getirdiği öğrenildi. 
     İtalya Başbakanı Berlusconi, ''Her halükarda savunma bakanımız Antonio Martino tarafından birkaç hafta içinde bu konuda parlamentoda kesin bir tarih de açıklanacak'' dedi. 
     Berlusconi, Martino'nun geri çekilme konusunda tarih belirleme işlemini Washington yönetimiyle istişare ve mutabakat doğrultusunda saptayacağını da kaydetti. 
     Silvio Berlusconi, ABD Devlet Başkanı George Bush'un geri çekilme takvimini açıklamanın Irak'ın güvenliği açısından iyi olmayacağı yönündeki açıklaması konusunda yorum yapmak istemedi. 
     Bush'un konuya ilişkin açıklamasını henüz okumadığını belirten Berlusconi, şöyle konuştu 
     ''Açıklamayı henüz okumadım. Ama net olan bir şey var. Başarı stratejisi denilen şey doğrultusunda müttefikler ve Irak yönetimiyle mutabakat içerisinde, Irak askerleri ve güvenlik güçlerinin bizim oradaki askerlerimizin yerini aldıkça oradaki orduların sayısının da azaltılması gerekecektir.'' 
     
</TEXT>
</DOC>
