<DOC>
<DOCNO> 396801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur08.html </URL>
<DATE> 2005/11/21/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Şoför kalpten ölünce, otobüs kamyona çarptı 
</HEADLINE>
<TEXT>

     ESKİŞEHİR, DHA 

ESKİŞEHİR’de dün akşam bir yolcu otobüsünün pancar yüklü kamyona arkadan çarpması sonucu meydana gelen kazaya, otobüs şoförünün kalp krizi geçirip ölmesinin neden olduğu ortaya çıktı. Kazada araçta sıkışan muavin bir saat süren çabayla kurtarılırken, 25 yolcu da yaralandı. 
     Kaza dün saat 19.00 sıralarında Eskişehir- Anakara karayolu 23’üncü kilometrede meydana geldi. Ankara’dan Eskişehir yönüne giden Mehmet Bayram yönetimindeki Nilüfer Turizm firmasına ait 16 KN 551 palakalı yolcu otobüsü, önünde gitmekte olan Hasan Tasaalan yönetimindeki 42 B 0586 plakalı pancar yüklü kamyona arkadan çarptı. Otobüs şoförü Mehmet Bayram direksiyon başında can verdi. Şoförün sağındaki hostes koltuğunda oturan muavin Kadir Saçlı ise araç içerisinde sıkıştı. Kazada çeşitli yerlerinden hafif yaralanan 25 yolcu yoldan geçen araçlarla ve ambulanslarla Eskişehir Devlet, Yunus Emre Devlet ve Osmangazi Üniversitesi Tıp Fakültesi hastanelerine kaldırıldı. 
     Araç içerisinde sıkışan otobüs muavini Kadir Saçlı, yaklaşık bir saat acılar içerisinde bağırarak kurtarılmayı bekledi. Kadir Saçlı, Ben bu kazayı rüyamda görmüştüm. Nolur beni kurtarın. Ölmek istemiyorum'' diye bağırdı. Olay yerine gelen Büyükşehir Belediyesi İtfaiye ekiplerinin çabası sonucu Kadir Saçlı sıkıştığı araçtan kurtarılarak 112 ambulansıyla Eskişehir Osmangazi Üniversitesi Tıp Fakültesi Hastanesi’ne kaldırıldı. Tedavi altına alınan Saçlı’nın ayaklarından ve çeşitli yerlerinden yaralandığı belirtildi. 
     Emniyet müdürlüğü yetkilileri kazada yaralanan 26 kişiden 18’inin Devlet Hastanesi, 5’inin Yunus Emre Devlet Hastanesi, 3’ünün de Osmangazi Üniversitesi Tıp Fakültesi Hastanesi’ne kaldırıldığını belirtti. 
     
     KALPTEN ÖLMÜŞ 
     Direksiyon başında ölen otobüs şoförünün cesedi Osmangazi Üniversitesi Tıp Fakültesi Hastanesi morguna kaldırıldı. Yapılan otopside otobüs şoförü Mehmet Bayram’ın geçirdiği kalp krizi sonucunda öldüğü belirlendi. Yetkililer, şoförünün direksiyon başında kalp krizi geçirmesi nedeniyle, otobüsün önünde giden kamyona arkadan çarptığını söyledi. 
     
</TEXT>
</DOC>
