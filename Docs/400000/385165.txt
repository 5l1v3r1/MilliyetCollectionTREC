<DOC>
<DOCNO> 385165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/guncel/agun.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKM 24 ayda bitecek' 
</HEADLINE>
<TEXT>


Bakan Koç, "Tamirattan geçmesine rağmen yazın serinletilemeyen, kışın ısıtılamayan Atatürk Kültür Merkezi'ni yıkıp yerine İstanbul'a yakışır bir kültür merkezini 24 ayda bitireceğim" dedi 

ÖMER ERBİL Ankara 

Kültür ve Turizm Bakanı Atilla Koç, daha önce yıkılacağını açıkladığı Atatürk Kültür Merkezi'nin AKM , yeni teknoloji kullanılarak 24 ayda bitirileceğini söyledi. Koç, Devlet Opera ve Bale Genel Müdürlüğü'ne Meriç Sümen Kanan'ı, Devlet Tiyatroları Genel Müdürlüğü'ne Mine Acar'ı atamasının da tabuları yıktığını ifade etti. 
Milliyet için bir araya gelen Koç, Acar ve Kanan, sorularımızı yanıtladı. AKM'yi yıkıp yerine İstanbul'a yakışır bir kültür merkezi yapacağını hatırlatan Koç, bu konuyla ilgili şöyle konuştu "AKM yangından sonra tamirattan geçti. Onca tamirata rağmen kışın ısıtamıyorum, yazın serinletemiyorum. Buna rağmen ısıtmak için ödediğim para ayda 1 milyon YTL'ye yakın. Eskiden kalan borcu da 1 milyon YTL'nin üzerinde. Elektrik borcunu bile ödeyemiyor. Dünyada bu tür gelişmiş kültür merkezleri yapan mimarları da çağırarak, kendi mimarlarımızla, yanındaki belediyeye ait otoparkı da alarak, daha büyük kompleks, yeni teknolojilerle, 24 ayda bitirilmek kaydıyla yıkacağım." 

Tabuları yıktık 
Koç, Devlet Opera ve Balesi Genel Müdürlüğü'ne ve Devlet Tiyatroları Genel Müdürlüğü'ne kadın yönetici atamasına da, şu sözlerle açıklık getirdi 
"Atatürk'ün hanımlara 1930'lu yıllarda verdiği seçme hakkına rağmen bugün Meclis'te 24 kadın milletvekili var. Bu sayının artmasından yanayım. Ama bunu kontenjanla yapmanın da karşısındayım. Bu bir feminist hareket değil. Mine Hanım'ı getirmemin sebebi mevcut klikleşmenin üzerine kadın duyarlılığıyla çıkmak. Cumhuriyet kadınlarının 'sözde değil özde de var olduğu' mesajını vermek. Meriç Hanım opera değil, bale kökenlidir. Mine Hanım da konservatuvarlı değildir, dil tarihçidir. Tabular yıkılmıştır." 
Koç, Acar'ın atanmasının ardından gelen tepkiler ve yaşanan istifalar için de, "Tepki olur. Ama yönetimde pişman olmak diye bir şey yoktur. Yaptığınızı sağlam verilere dayandırmışsanız, bunun için pişman olmanız gerekmez. Sonuna kadar gidersiniz. Tepkiler beni değiştirmez. Mine Hanım'a yapılan nazik bir davranış değil" dedi. 

'Hep destek oldu' 
Acar da, tepkilerin ardından Bakan Koç'un kendisine karşı olan tavrında bir değişiklik olmadığını belirterek, "Tam tersine tiyatroyla ilgili taleplerimde yardımcı oldular. Her zaman destek oldular" diye konuştu. Acar, sanatçı kadrosu almasıyla ilgili Danıştay'da devam eden davanın genel müdürlüğünü etkilemeyeceğini de belirtti. 
"Devletin opera ve balesi olur, ama tiyatrosu olur mu tereddütlerim var" sözleri hatırlatılarak, "Amaç devlet tiyatrolarını kapatmak mı " sorusuna Acar, şöyle yanıt verdi 
"Bakanımızın tiyatronun gelişmesi ve yaygınlaşması için çabaları var. Tiyatroyu kapatmak gibi bir düşüncesi olduğunu sanmıyorum. Sadece verimlilik ve performans esasına dayalı bir işleyişin kurulmasını istiyor." 

'Makul serzenişler' 
Bunun üzerine Koç da, döneminde, devlet tiyatrosu sayısı ve kalitesinin artacağını söyledi. Koç, şöyle konuştu 
"Nümayiş yapan arkadaşlar işi Mine Hanım meselesi haline getirmeseydi, iki konuda haklı yanları vardı. 'Görev verdiniz de, sahne buldunuz da yapmadık mı ' diyorlar. Bu çok makul serzeniştir. İkincisi 110 kiloluk balet meselesi. Dünyanın her tarafında, o sanatlarda, belli yaşı geçince emeklilik diğerleri gibi 65 yaş olmaz. Böyle olursa 110 kilo da olur, 90 kilo da olur. Ama şimdi hizmet etmeyenler için de şunu söylüyorum Hizmet etmiyorsan sus. 6 sene hizmet etmeyeceksin hem de 'bakan istifa etsin' diyeceksin. Tiyatromun gelişmesi için elimden geleni yapacağım. Bunun için bu yıl 4 yeni tiyatro açıyorum." 
Kanan da, Koç'un baletlerle ilgili tartışma yaratan sözleri için, "Bir balerinin 65 yaşına kadar sahnede aktif olması mümkün değildir. 45 yaşına kadar gelen bir dansçı ustalığını çırak yetiştirerek devam ettirir. İsteyen emekli olmalı, isteyen koreograf, eğitimci olarak kalmalı. Erken emeklilik için de genç dansçıların 1 yılının 2 sayılması gerekir" değerlendirmesini yaptı. 

'İstanbul Modern Sanat kalacak' 

Galataport Projesi içinde kalan İstanbul Modern Sanat Müzesi'nin kalkmayacağını da ifade eden Kültür ve Turizm Bakanı Koç, "Orayı alanlarla bu konuyu konuşacağız. Galataport Projesi'nin içinde rantabl kullanılmasını sağlayacağız. İstanbul Modern, kente çok faydası olan bir müze. Müzemizi kaybetmeyi düşünmüyoruz. Bu hususta Başbakan'ın şahsıma bizzat direktifleri oldu" şeklinde konuştu. 


</TEXT>
</DOC>
