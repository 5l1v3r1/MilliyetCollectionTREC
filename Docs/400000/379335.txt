<DOC>
<DOCNO> 379335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/magazin/amag.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gamze, Kırcı'nın avukatını seçti 
</HEADLINE>
<TEXT>


Gamze Özçelik, kendisine sonuna kadar inandığını söyleyen avukatı Ali Aydın'la yollarını ayırıp Susurluk olayının kilit isimlerinden Haluk Kırcı'nın avukatı Fatih Volkan'la anlaştı 

Yaşar Çakmak 

Her geçen gün ortaya çıkan bulgular ve iddialarla daha da karmaşık bir hal alan Gamze Özçelik olayında yeni gelişme... Gamze Özçelik, "İçkime ilaç katıp sonra da bana tecavüz etti" iddiasıyla davacı olduğu eski sevgilisi Gökhan Demirkol'u savunan "Susurluk sanığı özel timcilerin avukatı" Ömer Yeşilyurt'un yaptığı hamlelere karşılık veremeyen avukatı Ali Aydın'ı değiştirme kararı aldı. 

Hagi'yi de savundu 
Özçelik'in yeni avukatı, kamuoyunun Bahçelievler'de 7 TİP'liyi öldürmekten 7 kez idam cezası alan Susurluk olayının kilit isimlerinden Haluk Kırcı'nın avukatı olarak tanıdığı Fatih Volkan olacak. Volkan, kendisine kırmızı kart gösteren hakem Erol Ersoy'a hakaret ettiği gerekçesiyle açılan davada futbolcu Gheorghe Hagi'yi de savunmuştu. 
Bugüne kadar aynı davanın adamlarını savunan Ömer Yeşilyurt ile Fatih Volkan, karşı karşıya gelecek. 
Özçelik'e inandığı için davasını aldığını anlatan Ali Aydın ise, "Durum henüz kesinleşmedi. Ben davayı takip etsem de etmesem de inanıyorum ki Gamze'ye tecavüz eden cezasını çekecek. Yapılması gereken bir araştırma var. İncelenince CD'deki kişinin Gökhan olduğu açıklığa kavuşacak" dedi. 

'İstifa etmeliydi' 
Ali Aydın'ın, şimdiye kadar kendisini yanıltan Gamze Özçelik'in avukatlığından çoktan istifa etmiş olması gerektiğini vurgulayan Gökhan Demirkol'un avukatı Ömer Yeşilyurt ise, "Fatih Volkan iyi bir avukattır. Dostumdur, arkadaşımdır. İyi bir ceza hukukçusudur" diye konuştu. 

İşte 2237 nolu oda 

ANTALYA DHA 
DHA, Gamze Özçelik'in geçen yıl 27 Haziran-1 Temmuz tarihleri arasında kaldığı ve kasetteki görüntülerin çekildiği yer olduğu iddia edilen Kemer Resort Otel'deki odayı görüntüledi. Yeşil halılı, gri mobilyalı odanın, kasetteki odadaki görüntülerle benzerliği dikkat çekti. 

Talep arttı 
Basındaki haberlerin ardından, rezervasyon için oteli arayan tatilcilerin, 2. kattaki 35 metrekarelik odada kalmak istediklerini belirtmeleri ilgi çekiciydi. Otel yetkilileri, oda için çok talep geldiğini açıkladı. 

Gökhan geldi 
Tesisin güzellik merkezini Özçelik'in annesi Tülin Özçelik'le birlikte işleten Sinan Solay, 29 Haziran 2004'te biri uzun, diğeri kısa boylu arkadaşının Gamze Özçelik ile bir süre konuştuklarını söyledi. 
Solay, şunları anlattı 
"Tülin Hanım'a Gamze'nin yanındaki beylerin kim olduğunu sordum. Bana birisinin Gamze'nin eski sevgilisi Gökhan ve yanındakinin de onun arkadaşı olduğunu söyledi. Hatta, yeniden barışmak için İstanbul'dan geldiklerini ve Gamze'yle konuşmak istediklerini ifade etti. Gamze'yle yürüyüş yaptılar. Akşam da dışarı çıktıklarını öğrendim." 

Arkadaşı Barış 
Anne Özçelik de dün gazetelerde açıklamaları yer alan otelin eski Genel Müdürü Ruhi Çuhadaroğlu'nu arayarak olaydan duyduğu üzüntüyü dile getirdi. 
Çuhadaroğlu, "Tülay Hanım arayarak, 'sizi de olaylara karıştırdık, özür dileriz' dedi. Annesi, Gamze'nin tatildeyken yanına gelen iki erkekten birinin adının 'Barış' olduğunu söyledi. Daha fazla da yorum yapmadı" diye konuştu. 


</TEXT>
</DOC>
