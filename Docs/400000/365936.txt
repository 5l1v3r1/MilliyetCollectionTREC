<DOC>
<DOCNO> 365936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/dunya/adun.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Rus 'laneti' 
</HEADLINE>
<TEXT>


Rusya Savunma Bakanlığı, Çeçen terörist Basayev'le yapılmış bir röportajı yayımlayan Amerikan kanalı ABC'nin basın toplantılarına alınmasını ve kanala bilgi verilmesini yasakladı 

Cenk Başlamış - Moskova 


Başbakan Recep Tayyip Erdoğan'ın, İngiliz medya kuruluşları BBC ve Reuters'ın PKK teröristlerinden "milis" diye söz etmelerini "lanetlemesi" ile su yüzüne çıkan gerilimin bir benzeri, Rusya ile Amerikan ABC televizyon kanalı arasında yaşanıyor. 
Rusya Savunma Bakanı Sergey İvanov, geçen perşembe Çeçen teröristlerin lideri Şamil Basayev'le yapılmış bir röportajı yayımlayan ABC'yi "istenmeyen kanal" ilan ettiklerini açıkladı. İvanov, bundan böyle Moskova'daki ABC temsilcilerinin Savunma Bakanlığı'nda düzenlenen basın toplantılarına alınmayacağını, hatta binaya bile giremeyeceğini, bakanlık yetkililerinin de kendilerine hiçbir konuda açıklama yapmayacağını söyledi. Basayev'le röportajın yayımlanmasından büyük öfkeye kapıldıklarını belirten İvanov, ABC'ye yönelik önlemlerin geçici olmadığını özellikle vurguladı. 
Rusya, Basayev'le söyleşinin yayımlanmasını engellemek için girişimde bulunmuş, ancak başarılı olamamıştı. ABC, Rusya'nın "bir numaralı terörist" ilan ettiği Basayev'le röportajı ekrana getirirken, "Belki de şu ana kadar en tartışmalı söyleşiyi izleyeceksiniz" demişti. 
Basayev'in ABC'ye çıkması ardından Moskova'daki ABD Büyükelçiliği Müsteşarı Daniel Russel, Dışişleri Bakanlığı'na çağrılarak, röportaj protesto edildi. 

Pişkin terörist 
Dağlık ve ormanlık bir bölgedeki barınağında görüntülenen Basayev, ABC'ye, "Evet, kötü bir adamım, haydudum ama makul bir teröristim" demiş ve Beslan'da çok sayıda çocuğun öldürüldüğü okul baskını gibi yeni eylemler düzenlenebileceği tehdidinde bulunmuştu. 


</TEXT>
</DOC>
