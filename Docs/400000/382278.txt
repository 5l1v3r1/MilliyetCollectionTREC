<DOC>
<DOCNO> 382278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy03.html </URL>
<DATE> 2005/09/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ağar Hükümet tavşan yürekli 
</HEADLINE>
<TEXT>

     DYP Genel Başkanı Mehmet Ağar, hükümete karşı muhalefet dozunu gün geçtikçe artırırken, bu söylemine de yansıyor. 
     Ağar, İzmir ve ilçelerine yaptığı çıkarmada Tüpraş’ın satışı başta olmak üzere özelleştirme ihalelerine ve tarımı gündemine aldı. 
     Sık sık eski Tarım ve Köyişleri Bakanı Sami Güçlü’nün "Gözünüzü toprak doyursun" ile Başbakan Recep Tayyip Erdoğan’ın "Millet sizi mi besleyecek" dediğine vurgu yapan Ağar, iktidara geldiklerinde bakanın ve başbakanın resimlerini "tarım müzesine" koyacaklarını söyledi. Ağar, iktidarı tarıma yabancılaşmakla eleştirirken, "Bunlar toprağı saksılarda gördüler, Türkiye’yi filmlerden öğrendiler" dedi. 
     
     "ULUSA SESLENİŞ MİLLETE MASALLAR" 
     Ulusa Sesleniş programını "Millete masallar programı" olarak niteleyen Ağar, burada başbakanın komik mukayeselerle kendisini güldürdüğünü söyledi. 
     Her fırsatta Tüpraş başta olmak üzere özelleştirme uygulamalarını halka şikayet eden, Yüce Divan tehdidinde bulunan Ağar, iktidara "Böyle giderlerse Yüce Divan’a çadır kurar hale geleceklerdir" diye seslendi. Ağar, yolsuzluk heveslerinin arşı alaya yükseldiğini savundu. 
     AB’de Türkiye’nin hükümetin yanlış politikaları nedeniyle dayatmalarla karşı karşıya bırakıldığını söyleyen Ağar, bazı münasebetsizlerin Atatürk’ün resimlerinin bile indirilmesini istediğini hatırlattı. Ağar, "Bu lafların cevabını bizim değil, tavşan yürekli hükümetin vermesi lazım" diye konuştu. 
     
</TEXT>
</DOC>
