<DOC>
<DOCNO> 387091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun07.html </URL>
<DATE> 2005/10/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD yönetimi, Irak'taki referandumdan memnun... 
</HEADLINE>
<TEXT>

     ABD yönetiminin, Irak’ta bugün yapılan anayasa referandumunun, sakin geçmesinden ve katılımın yüksek olmasından memnun olduğu bildirildi. 
     ABD Dışişleri Bakanı Condoleezza Rice, Iraklıların oy verme haklarını kullanmaya hevesli olmaları ve bunu barışçı biçimde yapmalarından memnun olduğunu söyledi. 
     Rice, Moskova’dan uçakla Londra’ya giderken gazetecilere yaptığı açıklamada, "Bizim temel düşüncemiz, Iraklıların anayasa hakkında fikirlerini söyleme fırsatı bulmasıydı. Yaptıkları da budur" dedi. 
     Beyaz Saray’dan yapılan açıklamada ise referanduma katılım oranının yüksekliği ve referandum günü Ocak ayında yapılan genel seçimlere göre daha az şiddet olayı meydana gelmesinden memnun olunduğu bildirildi. 
     Beyaz Saray sözcüsü Allen Abney, yüksek katılım oranı ve büyük bir saldırı olmamasının, ABD Başkanı George Bush’u cesaretlendirdiğini söyledi. 
     Sözcü, "Bugünkü oylama teröristlerin ihtiraslarına vurulan büyük bir darbedir ve dünyaya, Irak halkının ülkelerinin geleceğini, şiddetli ayaklanmalarla değil barışçı seçimlerle belirleyecekleri şeklinde açık bir mesaj göndermiştir" dedi. 
     
</TEXT>
</DOC>
