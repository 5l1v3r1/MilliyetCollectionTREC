<DOC>
<DOCNO> 396846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas11.html </URL>
<DATE> 2005/11/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
3 İngilizden 1'i tecavüzden kadını sorumlu tutuyor 
</HEADLINE>
<TEXT>

     İngiltere'de halkın üçte biri, kadının tecavüze uğramasının baş sorumlusu olarak yine kadını görüyor. 
     İngiltere'de çok yaygın olan kadına yönelik cinsel taciz ve tecavüzün nedenleri hakkında Uluslararası Af Örgütü tarafından 1000 kişi arasında yaptırılan anketin sonuçlarına göre, İngilizler, tevacüz olayında kadının tutum ve davranışının etkili olduğuna inanıyor. 
     Ankete katılanların yüzde 25'i, kadının çok açık giyimli olması ve kendini koruyamayacak kadar sarhoş olmasını, tecavüzün önemli nedenleri arasında saydı ve burumda tecavüzden kadının kendisini sorumlu tuttu. 
     Uluslararası Af Örgütü uzmanları, sonucu ''şoke edici'' olarak nitelerken, hükümetin tecavüzü önlemeye yönelik önlemlerinin başarısız olduğunu savundular. 
     Tecavüz sorumlularının sadece yüzde 6'sının hüküm giydiği İngiltere'de, Uluslararası Af Örgütü için ICM araştırma kuruluşu tarafından yapılan anketin sonuçları, halkın tecavüz suçunun yaygınlığı ve bu suçu işleyenlerin çok azının yargı önüne çıkarılabildiğinden de habersiz olduğunu ortaya koydu. 
     İngiltere'de 2004-2005 döneminde tecavüze uğrayan kadınların sayısı bir önceki döneme göre yüzde 4 oranında artarak 12 bin 867'ye yükseldi. Ancak polis gerçek rakamın bunun da çok üzerinde olduğuna inanıyor. Tecavüz vakalarının sadece yüzde 15'inin polise bildirildiği tahmin ediliyor. 
     
</TEXT>
</DOC>
