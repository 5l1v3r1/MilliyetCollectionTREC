<DOC>
<DOCNO> 353319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur17.html </URL>
<DATE> 2005/06/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Balkaner'in 10 şirketine el konuldu 
</HEADLINE>
<TEXT>

     Tasarruf Mevduatı Sigorta Fonu TMSF , Balkaner Grubu'na ait 10 şirketin malvarlığına amme alacaklarına binaen el koydu. 
     TMSF'den alınan bilgiye göre, Bankalar Kanunu'nun 15-7.A Maddesi gereğince temettü hariç ortaklık hakları nedeniyle, Balkaner Grubu'na ait 10 şirketin yönetim ve denetimi Fon'a geçti. 
     "6183 sayılı Amme Alacaklarının Tahsil Usulü Hakkında Kanun" uyarınca alınan karar doğrultusunda, İstanbul Emniyet Müdürlüğü Mali Şube Ekipleri ve TMSF yetkilileri, grup şirketlerinin bulunduğu Maslak Büyükdere Caddesi 22 numarada bulunan Park Plaza'ya gelerek operasyon yaptı. 
     Operasyon çerçevesinde, Balkaner Grubu'na ait Derby Plastik Fabrikası A.Ş., Ada İnşaat Sanayi A.Ş., Yonca Yapı A.Ş., ÜÇM Sanayi Taahhüt, Balkaner Turizm İnşaat. A.Ş., Med Menkul Değerler A.Ş., Tepe İnşaat San. Tic. A.Ş., As Yapı Endüstri A.Ş., Balkan Tekstil Sanayi Ticaret A.Ş., Tek İnşaat, Turizm ve Sanayi. A.Ş. adlı şirketlerin mallarına el konuldu. 
     
     "ŞİRKETLERİN ARSALARINI DEĞERLENDİRİP, HAZİNE'YE GELİR SAĞLAYACAĞIZ" 

     Tasarruf Mevduatı Sigorta Fonu TMSF Satış Komisyonu Başkanı Fethi Çalık, borçlarına karşılık el koydukları Balkaner Grubu şirketlerine ait arsaları değerlendirmek suretiyle Hazine'ye gelir elde etmeye çalışacaklarını bildirdi. 
     Çalık, 6183 sayılı Amme Alacaklarının Tahsil Usulü Hakkında Kanun uyarınca TMSF'den 1 avukat, TMSF Yönetiminden 3 kişi, 2 mali polis ile birlikte gerçekleştirdikleri el koyma işleminin ardından gazetecilere açıklama yaptı. 
     Fethi Çalık, Maslak'taki Park Plaza'da Balkaner Grubu'nun bütün şirketlerinin merkezinin bulunduğunu belirterek, şöyle konuştu 
     "Gruba ait 10 şirketin yönetim ve denetimine Fon tarafından el konulmuştur. Artık yönetim değişmiş ve Fon'a geçmiştir. Bundan sonra bu şirketlere ait çok değerli gayrimenkulleri, 8 yerdeki arsaları çok yüksek getiri elde edecek şekilde değerlendirmeye çalışacağız." Fethi Çalık, Balkaner Grubu'nun ne kadarlık borcuna karşılık el koyma işleminin yapıldığı sorusunu, "Balkaner Grubu'ndan milyonlarca dolarlık alacağımız söz konusu. Tabii ki bu şirketler borcun tamamını karşılayamayacak. Biz en iyi şekilde bir yönetim sergileyerek şirketlerin arsalarını değerlendirip Hazine'ye yüksek derecede gelir elde etmeye çalışacağız" şeklinde yanıtladı. 
     TMSF Satış Komisyonu Başkanı Fethi Çalık, el koyma işleminde, şirketlere ait tapuların fotokopilerinin, değerli evrakların ve değerli projelere ilişkin bilgilerin alındığını bildirdi. 
     
     BALKANER’İN TMSF’YE BORCU 1 MİLYAR DOLARI AŞIYOR 

     TMSF’yle geri ödeme konusunda protokol imzalamadığı için 10 şirketine bugün el konulan Balkaner Grubu’nun Yurtbank ve diğer batık bankalardan kullandığı krediler nedeniyle TMSF’ye olan toplam borcu 1 milyar doları aşıyor. TMSF’nin, gruptan yapabildiği toplam tahsilat ise sadece 7.8 milyon dolar düzeyinde bulunuyor. 
     ANKA’nın TMSF’den edindiği verilere göre Balkaner Grubu’nun, Yurtbank’tan kullandığı nakit krediler nedeniyle toplam borcu 819 milyon 575 bin dolar olarak hesaplanıyor. 
     TMSF Grubun, diğer batık bankalara olan borçlarını ise 199 milyon 637 dolar olarak hesaplıyor. 
     Gruba TMSF tarafından borçlarıyla ilgili olarak yapılan ihtarname tarihlerindeki kurlar üzerinden toplam 1 milyar 19 milyon dolar borçlu gözüken Balkaner Grubu’ndan bu borçlara karşılık olarak yapılan tahsilat tutarı ise sadece 7 milyon 817 bin dolar düzeyinde kaldı. Bu tahsilatın 1 milyon 505 
     milyon doları 2004 yılında, 6 milyon 312 bin doları ise 2001-2003 yılları arasında gerçekleştirilebildi. 
     Yurtbank’a 21 Aralık 1999’ta el konulmuştu. IMF’nin 2000 yılında başlayan ilk stand-by anlaşmasını imzalama 
     koşullarından biri olan söz konusu el koyma kararıyla birlikte Yurtbank’ın toplam 656 milyon dolarlık da zararı devralınmıştı. TMSF, Yurtbank’ın sahiplerinden bu zarara karşılık olarak mahkemelerde açtığı davalarla toplam 718.7 milyon dolarlık iade tazmin talebinde bulunuyor. 
     Balkaner Grubu geçen yıl borçlarının tasfiyesine yönelik olarak TMSF’ye bir teklif vermişti. Balkaner’in teklifini değerlendiren TMSF bir yadan da İcra ve İflas Kanununa göre yaptığı takipleri sürdürüyordu. 
     TMSF, 6183 sayılı Amme Alacaklarının Tahsil Usulü Hakkında Kanun kapsamında da grupla ilgili olarak bazı haciz işlemleri uygulamıştı. Geçen yıl 19 Aralık günü Zeynep İlkar’ın eviyle Ali Avni Balkaner’in ev ve işyerlerinde yapılan haciz işlemlerinde birçok menkul malla birlikte değerli tablo ve mücevherat haczedilmişti. 
     
</TEXT>
</DOC>
