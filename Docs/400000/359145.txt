<DOC>
<DOCNO> 359145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas13.html </URL>
<DATE> 2005/07/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ananastaki iki molekül kansere karşı etkili 
</HEADLINE>
<TEXT>

     Avustralyalı bilimadamları, ananastan elde edilen bir enzimdeki iki molekülün kansere karşı etkili olduğunu ortaya çıkardılar. 
     Queensland Tıbbi Araştırmalar Enstitüsü’nde yapılan araştırmanın öncüsü Tracey Mynott, elde edilen bulguların ışığında yeni kanser ilaçlarının geliştirilebileceğini kaydetti. 
     Araştırmalarda, ananastan elde edilen "bromelain" enzimindeki CCZ molekülünün insanlarda bağışıklık sistemini kanser hücrelerini yok etmek için harekete geçirdiği, CCS molekülünün de kanser türlerinin yüzde 30’unda işlevi bozulan bir proteini bloke ettiği tespit edildi. 
     Bromelain enzimindeki bu iki molekülün meme, akciğer, bağırsak, yumurtalık ve cilt kanseri türlerinde tümör hücrelerinin büyümesini engelleyebileceğini söyleyen Mynott, bu moleküller sayesinde uzun vadede yeni jenerasyon kanser ilaçlarının geliştirilebileceğini belirtti. 
     
</TEXT>
</DOC>
