<DOC>
<DOCNO> 396815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur22.html </URL>
<DATE> 2005/11/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bolu Dağı'nda zincirleme trafik kazası 
</HEADLINE>
<TEXT>

     D-100 Karayolu’nun Bolu Dağı kesiminde 3 aracın karıştığı zincirleme trafik kazası meydana geldi. Kazada 5 kişi yaralandı. 
     AA muhabirinin aldığı bilgiye göre, Ankara’dan İstanbul istikametine gitmekte olan TIR’a arkadan, yakın takip yapan bir TIR çarptı, ardından kazaya bir otomobil daha karıştı. 
     Kazada TIR sürücüsü ve otomobilde yolcu olarak bulunan bir kişi sıkıştı. Araçlarda sıkışanları yoldan geçen vatandaşlar kurtarmaya çalıştı. 
     Trafik kazasının olduğu noktaya gelmek için yola çıkan ambulans da kaza nedeniyle konvoya takıldı. 
     Otomobilde sıkışan vatandaş, 112 Acil Yardım ekiplerinin yardımı ile sıkıştığı yerden kurtarıldı. 
     TIR sürücüsü ise dakikalarca sıkıştığı yerden kurtarılmayı bekledi. 
     Bolu Belediyesi İtfaiye Müdürlüğü Arama Kurtarma ekipleri olay yerine gelerek, TIR şoförünü sıkıştığı yerden kurtarmak için çalışma başlattı. Uzun süren çalışmalardan sonra TIR sürücüsü kurtarıldı. 
     Yaralı, ambulans gelmediği için başka bir araçla hastaneye kaldırıldı. 
     Trafik ekipleri yaralıların ve araç sürücülerinin kimliklerini tespit etmeye çalışıyor. 
     
</TEXT>
</DOC>
