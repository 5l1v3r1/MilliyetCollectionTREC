<DOC>
<DOCNO> 361317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun29.html </URL>
<DATE> 2005/07/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
PKK'yı destekleyen kişinin Alman vatandaşlığı talebi reddedildi... 
</HEADLINE>
<TEXT>

     Almanya'nın Rheinland-Pfalz Eyaleti Yüksek İdare Mahkemesi, terör örgütü PKK'yı desteklediği gerekçesiyle Alman vatandaşı olmak isteyen Dara F. adlı Iraklı bir kişinin talebini reddetti. 
     Koblenz kentindeki mahkeme, Ludwigshafen kentinde yaşayan, şiddet yanlısı olmadığını ve terör örgütü PKK'yı desteklemediğini öne sürerek Alman vatandaşlığı talep eden Dara F'nin bu isteğini reddetti. 
     Mahkeme kararında, Dara F'nin 1998-2001 yılları arasında ''Kürdistan Kültür Merkezi'' adlı dernek üyesi olduğu ve böylece terör örgütü PKK'yı desteklediği belirtildi. Mahkeme, Dara F'ye temyize gitme hakkı da tanımadı. 
     Dara F'nin, bu derneğin yönetiminde faaliyet gösterdiği ve çeşitli etkinlikler organize ettiği kaydedildi. 
     Dara F'nin, 2000 yılında yaptığı Alman vatandaşlığı başvurusunun Ludwigshafen Yabancılar Dairesi tarafından daha önce reddedildiği, 1992 yılından bu yana Almanya'da yaşayan bu kişinin iltica talebininse 1994 yılında kabul edildiği belirtildi. 
     
</TEXT>
</DOC>
