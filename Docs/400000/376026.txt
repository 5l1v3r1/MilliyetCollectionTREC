<DOC>
<DOCNO> 376026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun35.html </URL>
<DATE> 2005/09/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Türk işçiler, Avrupa Parlamentosu'nda gösteri yapacak 
</HEADLINE>
<TEXT>

     Fransa'daki Türk göçmen işçilerini bünyesinde barındıran RACORT isimli kuruluş, Fransa'daki siyasetçilerin Türkiye'nin AB üyeliğine karşı tavırlarının ırkçılık boyutuna varması üzerine imza kampanyası başlattı. 
     İmza kampanyası için kaleme alınan belgede, ''bazı Fransız siyasetçilerin dini ve kültürel farklılığı gerekçe göstererek Türkiye'nin AB üyeliğine karşı çıkmalarının, ülkedeki ırkçı ve yabancı düşmanlığını körüklediği'' ifade edildi. 
     Belgede, Fransız siyasetçilerin kampanyasının ülkedeki 4 milyona yakın Müslüman göçmeni önemli ölçüde rahatsız ve huzursuz ettiği vurgulandı. 
     Sosyal Avrupa kavramının önemine değinilen ve farklı kültürlere saygı ilkesinin vazgeçilmez bir unsur olduğu vurgulanan belgede, demokratik bütün derneklerin, yaratılan ırkçı ortam karşında harekete geçmesi çağrısında bulunuldu. 
     Belgeyi şu ana kadar, Avrupa Vatandaşlar Asamblesi AEC Yeşil Parti, Fas ve Tunuslu bazı sosyal kuruluşlarla birlikte 93 derneği bünyesinde barındıran Kuzey Afrika Göçmen İşçiler Federasyonu'nun imzaladığı bildirildi. 
     
     GÖSTERİ 
     RACORT Başkanı Haydar Kaybaki'den alınan bilgiye göre, Fransa'daki Türk göçmen işçiler, Avrupa Parlamentosu'nun ek protokolü onaylayacağı 27 Eylül'de Strasbourg kentinde bir gösteri yürüyüşü düzenleyecek. 
     Yine aynı gün, Avrupalı parlamenter ve gazetecilerin katılımıyla Türkiye'nin AB üyeliği konusunda bir açık oturum düzenlenecek. 
     RACORT Başkanı, bu etkinlikleri Fransa geneline yaymak için gelecek dönemde harekete geçeceklerini belirterek, bütün Türk göçmen işçilerin kendilerine destek vermelerini istediklerini söyledi. 
     
</TEXT>
</DOC>
