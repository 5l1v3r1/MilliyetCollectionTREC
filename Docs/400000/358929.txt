<DOC>
<DOCNO> 358929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun46.html </URL>
<DATE> 2005/07/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Belçika bu kez kınadı İnsanlık dışı barbarlık... 
</HEADLINE>
<TEXT>

     Belçika Başbakanı Guy Verhofstadt, Londra'daki terör eylemlerini, ''daha önce İstanbul, New York ve Madrid'de yaşananlar gibi insanlık dışı barbarlık'' olarak nitelendirdi. 
     Verhofstadt, Federal Meclis'te yaptığı konuşmada, Brüksel hükümeti adına Londra'daki terör eylemlerini kınadı ve bu eylemlerin, ''terörizme karşı ortak mücadelenin devam ettirilmesi ve artırılması inancına güç kazandırdığını'' anlattı. 
     ''İstanbul, New York ve Madrid'de yaşanan saldırılar gibi, savunmasız insanları hedef alan bu insanlık dışı barbarlık karşısında duyduğu şaşkınlığı'' dile getiren Verhofstadt, İngiliz hükümeti ve halkı ile dayanışma içinde olduklarını bildirdi. 
     Verhofstadt, Belçika Güvenlik ve İstihbarat Konseyi'ni olağanüstü toplantıya çağırdığını, ülke çapında güvenlik önlemlerinin artırılacağını duyurdu. 
     Belçika Federal Meclisi, daha sonra, Londra'daki saldırıların kurbanları için bir dakikalık saygı duruşunda bulundu. 
     Belçika, başta İngiltere, İspanya, ABD ve Türkiye olmak üzere çok sayıda müttefiki tarafından, uluslararası terörizme karşı ortak mücadelede duyarsız olmakla, dayanışma gereğini gözardı etmekle suçlanıyor. AB'nin listelerinde terör örgütü olarak tanımlanan örgütlerin ''AB'nin başkenti'' Brüksel'de ''temsilcilik'' bulundurmasına, izinli gösteriler düzenlemesine olanak tanıyan Belçikalı yetkililer, bazı Türk ve İspanyol adli dosyalarında örnekleri görüldüğü gibi, kendi topraklarında yakalanan bazı terör sanıklarını müttefiklere iade etmeyerek ve bu kişileri bizzat yargılamayı da reddederek, ülkelerinin, ''terör örgütlerinin sığınağı ve arka bahçesi'' olarak itham edilmesine yol açıyorlar. 
     
</TEXT>
</DOC>
