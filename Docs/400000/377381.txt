<DOC>
<DOCNO> 377381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur23.html </URL>
<DATE> 2005/09/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eğitim-Sen üyeleri, bildiri dağıttı... 
</HEADLINE>
<TEXT>

     Eğitim ve Bilim Emekçileri Sendikası Eğitim-Sen üyeleri, ''herkese eşit, parasız, nitelikli ve kamusal eğitim hakkı'' için çeşitli semtlerde ve Kızılay çevresinde bildiri dağıttı. 
     Ziya Gökalp Caddesi'ndeki 1 No'lu Eğitim-Sen Şubesi önünde toplanan grup, üzerinde ''Eğitim hakkımıza sahip çıkalım'' yazan bildirileri dağıtarak, Yüksel Caddesi'ne yürüdü. 
     Eğitim-Sen Genel Başkanı Alaattin Dinçer, yaptığı açıklamada, yeni bir eğitim-öğretim yılının daha başladığını, hayat pahalılığı ve okul masraflarının velilerin cebini ''yine'' yakacağını söyledi. 
     Bütün devletlerin yurttaşlarına eşit ve parasız eğitim olanağı sağlaması gerektiğini ifade eden Dinçer, ''Ne acıdır ki eğitim hakkı, bugünün Türkiyesinde sadece parası olanların yararlanabildiği bir fırsat haline geldi'' dedi. 
     Dinçer, mevcut eğitim sisteminin sağlıklı bir eğitim hizmeti vermekten çok uzak olduğunu öne sürerek, vatandaşlardan, herkese eşit, parasız, nitelikli ve kamusal eğitim hakkı için verilen mücadeleye destek çıkmalarını istedi. 
     Dinçer, ayrıca tüm öğrencilerin sağlık ve sosyal güvenlik hakkından yararlanabileceği bir sisteme kavuşturulması gerektiğini dile getirerek, şunları kaydetti 
     ''Çocuklarımız yılda iki kez sağlık taramasından geçirilmeli, anaokulu ve ilköğretim çağındaki öğrencilerimizin, bedensel ve zihinsel açıdan sağlıklı gelişimleri için süt ve temel gıda gereksinimleri karşılanmalı. Sağlıklı bir eğitim ortamı için gerekli araç ve gereçler okullarda bulunmalı. Çocuklarımızın ruhsal gelişiminin her aşamasında psikolojik ve sosyal destek ihtiyaçları karşılanmalı.'' Eylemciler, konuşmanın ardından bildiri dağıtmaya devam etti. 
     
</TEXT>
</DOC>
