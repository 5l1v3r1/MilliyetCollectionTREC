<DOC>
<DOCNO> 361730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur30.html </URL>
<DATE> 2005/07/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"İlaç fiyatlarındaki indirim, eczacıları zarara uğrattı" 
</HEADLINE>
<TEXT>

     İstanbul Eczacı Odası Genel Sekreteri Hakan Gençosmanoğlu, fiyat indirimi sonucu eczacıların stoklarındaki ilaçlardan zarara uğradığını söyledi. 
     İstanbul Eczacı Odası Kültür Sanat ve Eğitim Merkezi'nde ilaç fiyatlarındaki indirim konusunda basın açıklaması yapan Gençosmanoğlu, 15 Temmuz 2005 tarihi itibariyle 5 bin 850 kalem ilacın fiyatında yüzde 8.83 oranında indirim yapıldığını ifade etti. 
     Gençosmanoğlu, ''Uygulanan ilaç fiyat indirimleri sonucunda eczacılar stoklarındaki ilaçtan haksız bir biçimde zarara uğratılmıştır. Yapılan, kısmi de olsa bedelsiz bir kamulaştırmadır'' şeklinde konuştu. Türkiye'deki ilaç fiyatları belirlenirken Avrupa'nın 5 ülkesinin en ucuz fiyatlarının baz alındığını söyleyen Gençosmanoğlu, ''Türkiye'deki ilaç fiyatları tümüyle avrodaki dalgalanmalara bırakılmıştır. Bunun sonucunda ilaç fiyatlarında gelecekte bir patlama gerçekleşebilir'' dedi. 
     İndirim nedeniyle Türkiye genelinde eczacıların kaybının yaklaşık 100 trilyon lira olduğunu söyleyen Gençosmanoğlu, şöyle dedi 
     ''Eczacıların kaybının telafisi için odamız tüm yetkilileri uyarmış ve Sağlık Bakanlığı'nı göreve davet etmiştir. Hak kaybımız karşılanıncaya kadar sürdüreceğimiz eylem programının içeriği ise söyledir ilaç alımlarımızı 15 Temmuz 2005 tarihi itibariyle olabildiğince azaltıyoruz. İlaç dağıtım kanallarına çek-senet verme işlemini durduruyoruz. İlaç sanayiinin ve ilaç dağıtım kanallarının temsilcilerini eczanelerimize kabul etmiyoruz ve kampanyalarına kesinlikle katılmıyoruz. Haklarımız karşısında kayıtsız kalan ilaç firmalarını kınıyoruz. Başbakanlığa ve Sağlık Bakanlığı'na, kaybımızın karşılanması talebimizi içeren dilekçeleri faks veya e-posta yoluyla gönderiyoruz.'' ''Kendi dışlarındaki etkenler yüzünden ilaç hizmetinde oluşacak aksamalardan eczacıların sorumlu olmayacağını'' ifade eden Gençosmanoğlu, ''Siyasi iktidarı, kaybımızın karşılanması için gereken önlemleri almak üzere göreve davet ediyoruz'' dedi. 
     Bu arada, başka bir konudan daha bahsetmek istediğini dile getiren Gençosmanoğlu, 10 Şubat 2005 tarihinden itibaren SSK'lıların serbest eczanelerden ilaç almaya başladığını hatırlatarak, ''SSK ödemelerimizi geciktiriyor. Bundan dolayı gerçekleşen hak kaybımızın karşılanmasını talep ediyoruz'' şeklinde konuştu. 
     
</TEXT>
</DOC>
