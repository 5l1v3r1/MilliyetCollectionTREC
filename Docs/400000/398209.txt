<DOC>
<DOCNO> 398209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy09.html </URL>
<DATE> 2005/11/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Asıl mesele ROJ TV'nin faaliyetlerine devam etmesi 
</HEADLINE>
<TEXT>

     CHP Genel Başkanı Deniz Baykal, Hakkari Milletvekili Esat Canan’ın Roj TV’ye demeç vermesiyle ilgili, "Biz Danimarka’dan Roj TV’nin faaliyetine son vermesini istiyoruz, ama Roj TV, Türkiye’de faaliyetine devam ediyor, asıl mesele budur. 
     Hükümet gerekli önlemi almalıdır" değerlendirmesini yaptı. 
     Deniz Baykal, 31. Olağan Kurultay’da seçilen Parti Meclisi’nin ilk toplantısı öncesinde basın mensuplarının sorularını yanıtladı. 
     Hakkari Milletvekili Esat Canan’ın Roj TV’ye demeç vermesine ilişkin bir soru üzerine Baykal, Canan’la görüşmediğini, haberi gazetelerden okuduğunu söyledi. 
     Terör örgütüyle bağlantılı olduğu bilinen bazı televizyon kuruluşlarının sadece Danimarka’da değil, Türkiye’de de faaliyet gösterebildiğini belirten Baykal, "Türkiye’de faaliyet göstermesine izin verilen, göz yumulan bir televizyon kuruluşu var oldukça maalesef bu televizyon kuruluşu, Türkiye’den bazı tespitler yapma imkanına da sahip olacaktır. Biz Danimarka’dan Roj TV’nin faaliyetine son vermesini istiyoruz, ama Roj TV Türkiye’de faaliyetine devam ediyor, asıl mesele budur. Hükümet konuyu bu niteliğiyle görmeli ve bir önlem alınması söz konusuysa, önce Türkiye’de gerekli önlemi almalıdır" diye konuştu. 
     Baykal, Canan hakkında bir disiplin işlemi yapılıp yapılmayacağının sorulması üzerine de "Kendisiyle temas etmedim, gazetelerdeki ifadesi terör faaliyetlerini uygun görmediği yönünde. 
     Değerlendirmesini henüz almadım" karşılığını verdi. 
     
     CIA UÇAKLARI 

     CHP lideri Baykal, bir gazetecinin, "CIA’ye ait sorgu ve işkence uçağının Türkiye’de yakıt ikmali yaptığı ortaya çıktı. Bu konudaki değerlendirmeniz nedir" sorusuna da şöyle yanıt verdi 
     "Bu konuların aydınlığa kavuşturulması lazım. Daha önce bu uçakların Türkiye ile herhangi bir şekilde ilişkilendirilebileceği ihtimali ifade ediliyordu. Şimdi bu ilişkilendirmenin iniş ve ikmal şeklinde olduğu anlaşılıyor. Bunun uluslararası hava trafiği açısından irdelenmesi ve değerlendirilmesi lazım. Bu yapıldıktan sonra, konu daha ayrıntılı bir şekilde değerlendirilebilir. İçinde neyin bulunduğu konusunda bir soruşturma imkanımız var mıdır, bu işbirliği anlamına gelir mi, yoksa uluslararası hukuk kuralları açısından böyle bir geçiş ve ikmal imkanı tanınması zorunluluğu var mıdır, bunun netleşmesi lazım." 
     
     ÖĞRETMEN EYLEMİ 

     Baykal, Kızılay’daki öğretmen eylemine ilişkin bir soru üzerine de "Durumun hukuki çerçevesi nedir, onu da öğreneceğiz. Ama, Türkiye’nin aydın kesimi olarak öğretmenlerin bir hak kullanımı sırasında kan akıtılmış olması çok büyük bir üzüntü sebebidir" dedi. 
     Hak kullanımı konusuna herkesin saygı göstermesi gerektiğini kaydeden Baykal, "Burada demokratik hak kullanımı çerçevesinde bir uygulamanın ötesinde ne vardır, buna bakmak gerekir. Eğer bir şey yoksa, bir demokratik hak kullanımı karşısında yıldırıcı bir reaksiyon varsa, bunun da ayrıca değerlendirilmesi lazım. Türkiye’de artık bu konuların bir gerginlik yaratmaması gerekiyor" diye konuştu. 

     
</TEXT>
</DOC>
