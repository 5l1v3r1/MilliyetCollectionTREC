<DOC>
<DOCNO> 355989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur27.html </URL>
<DATE> 2005/06/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Tanzanyalı öğrenci bölüm birincisi oldu 
</HEADLINE>
<TEXT>

     Osmangazi Üniversitesi OGÜ 
     Mühendislik Mimarlık Fakültesi Elektrik Elektronik Mühendisliği Bölümü birincisi, Tanzanyalı Asanterabi Malima oldu. 
     Fakülte Dekanı Prof. Dr. Adnan Konuk, üniversitede düzenlenen mezuniyet töreninde, fakültenin, mühendislik fakülteleri arasında öğrenci başına derslik kullanım sıralamasında Türkiye’de 7, toplam öğretim üyesi sayısı sıralamasında 9. sırada yer aldığını belirterek, bu akademik yılda 104 yüksek lisans ve 9 doktora öğrencisinin mezun olduğunu söyledi. 
     Sanayileşmesini tamamlamış, gelişmiş ülkelerde 25 yaş üzeri nüfusun yüzde 30’dan fazlasının üniversite eğitimi aldığını, Türkiye’de ise bu oranın yüzde 10’lar seviyesinde olduğunu ifade eden Prof. Dr. Konuk, şöyle konuştu 
     "Bilim ve teknolojilerdeki hızlı gelişimle birlikte nitelikli ve üst düzeyde eğitimli işgücü gereksinimi daha da artmaktadır. Ülkemizin nitelikli işgücü açığını kapatamadığımız sürece, gelişmiş ülkeler arasında yer alma mücadelemizi daha başlangıçta kaybedeceğimiz açıktır. Eğitime yapılacak yatırımlar, kalkınmanın sürdürülebilir olması için zorunludur." Konuşmaların ardından yapılan diploma töreninde, Elektrik Elektronik Mühendisliği Bölümü birincisi Tanzanyalı Asanterabi Malima, diplomasını Eski Milli Eğitim Bakanı Orhan Oğuz’dan aldı. 
     Malima, birincilik nedeniyle çok mutlu olduğunu belirterek, "Türkiye’de çok iyi dostluklar kurdum. Konukseverliğinizi her yerde anlatacağım. Bazı arkadaşlarımı Tanzanya’ya davet ettim. Burada geçen yıllarımı unutmam mümkün değil. Ülkemde, mesleğim üzerine çalışma hayatına başlayacağım" dedi. 
     
</TEXT>
</DOC>
