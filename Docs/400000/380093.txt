<DOC>
<DOCNO> 380093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/dunya/adun.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Rum oyuncağı 
</HEADLINE>
<TEXT>


AB'nin önceki günkü Daimi Temsilciler Komitesi toplantısında Türkiye'ye karşı yapılacak deklarasyona onay veren Rumlar, dün AB Konseyi'nde son dakikada belgeyi bloke etti 

Güven Özalp - Brüksel 


Avrupa Birliği AB Daimi Temsilciler Komitesi'nde COREPER varılan uzlaşı çerçevesinde dün onaylanması beklenen karşı deklarasyon yine Rum Kesimi'nin engeline takıldı. AB Dönem Başkanı İngiltere'ye yakın kaynaklar, Rumların önceki gün yeşil ışık yakmalarına karşın dünkü toplantıda gündeme getirdikleri son dakika itirazlarıyla belgenin onaylanmasını engellediklerini duyurdular. Rumlar, bu tür manevralarla hem iç kamuoyuna mesaj verme hem de Müzakere Çerçevesi konusunda "ağırlıklarını" hissettirme politikası güdüyorlar. 
Karşı deklarasyon, dün düzenlenen AB Tarım ve Balıkçılık Konseyi toplantısında "A maddesi" olarak tartışılmaksızın onaylanacaktı. İngiliz kaynaklar, Rum delegasyonunun isteği üzerine Türkiye konusunun gündemden çıkarıldığını söylediler. Diplomatik kaynaklar, Rum Kesimi'nin 25'ler arasında varılan "uzlaşı"dan çok bu deklarasyona yapılan bir eke itiraz ettiklerini belirtiyorlar. İngiltere, dün metne ilişkin uzlaşıya varılmasının ardından "deklarasyonda yer alan unsurların Müzakere Çerçevesi'ne ilişkin yapılacak tartışmalarda tekrar gündeme getirilmemesi garantisi" istemişti. Müzakere Çerçevesi üzerinde değişiklik talepleri olan Rumların bu "garantiye" karşı çıktığı belirtiliyor. Bunun yanı sıra Rumların metinde çözüm için Birleşmiş Milletler BM sürecine atıf yapılmasından da büyük rahatsızlık duymaya devam ettikleri biliniyor. 
AB kaynakları, blokajın geçici olduğunu ve bugün toplanacak COREPER'de sorunun aşılma ihtimalinin yüksek olduğunu vurguluyorlar. İngiltere, dün yürüttüğü temaslar sonucunda belgeyi "sessizlik sürecine" bırakmayı kararlaştırdı. Bu çerçevede bugün Türkiye saatiyle 16.00'ya kadar üye ülkelerden itiraz gelmemesi halinde belge onaylanmış olacak. Eğer başkentlerden itiraz gelirse, Dönem Başkanlığı, konuyu bir kez daha masaya yatırmak için 26 Eylül'de AB dışişleri bakanlarını olağanüstü toplantıya çağırabilir. Müzakere Çerçevesi ve deklarasyon tartışmalarını bakanlar düzeyine taşımak isteyen Rumlar, bu yönde bir girişimi uzun süredir talep ediyorlar. 
Başkentlerden onay alınamaması ve dışişleri bakanları toplantısının olmaması halinde konunun 3 Ekim'e kalma riski bulunuyor. Müzakere Çerçevesi de bugün COREPER'de ele alınacak. Avusturya ve Rum Kesimi belgede değişiklik talep ediyor. 


</TEXT>
</DOC>
