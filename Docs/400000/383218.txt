<DOC>
<DOCNO> 383218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/ekonomi/eko02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat rekoruna tarım dopingi 
</HEADLINE>
<TEXT>


Türkiye, eylülde 6 milyar 971 milyon dolarlık ihracatla aylık bazda rekor kırarken, tarım ihracatındaki artış yüzde 46.4 olarak gerçekleşti 

EKONOMİ SERVİSİ 

Türkiye, eylülde 7 milyar dolar sınırına yaklaşan ihracatla aylık bazda rekor kırdı. İhracat verileri bu kez Hatay'da açıklandı. 
Türkiye İhracatçılar Meclisi TİM Başkanı Oğuz Satıcı, eylül ayı ihracatının geçen yılın aynı ayına göre, yüzde 20.4 artarak, 6 milyar 971 milyon dolara yükseldiğini belirti. Satıcı, "Bu rakam, şimdiye kadar aylık bazda yakalanan en yüksek ihracat rakamı. Aralıkta rakamların geçen yıllardaki gibi gelişmesi halinde yıllık 72 milyar dolar hedefi tutar" dedi. 

Tarımdan ihracata katkı 
Oğuz Satıcı, eylül ayı ihracatını taşıyan sektörün, ihracatı yüzde 46.4 artan tarım olduğunu söyledi. 
Tarım ihracatındaki bu artışta ise fındık ihracatının yüzde 91 artarak 400 milyon doları, hububat ve bakliyat ihracatının yüzde 49 artarak 225 milyon doları aşması belirleyici oldu. Eylülde sanayi ürünleri ihracatı yüzde 16.2 artarak 5 milyar 667 milyon dolara, madencilik ihracatı ise yüzde 17.2 artarak 133 milyon dolara yükseldi. 

Otomotiv öne geçti 
Sanayinin alt sektörlerinden en yüksek ihracatı 1 milyar 190 milyon dolarla taşıt araçları ve yan sanayi sektörü gerçekleştirdi. İhracatını geçen yılın aynı ayına göre yüzde 20.7 artıran taşıt araçları sektörü bu rakamla hazırgiyim ve konfeksiyon sektörünü geride bırakarak, bu yıl mayıs ayından sonra ikinci defa en fazla ihracat yapan alt sektör oldu. Hazırgiyim ve konfeksiyon ihracatı ise yüzde 11 artarak 1 milyar 183 milyon dolar oldu. 

Hedefe yaklaştı 
TİM verilerine göre, Türkiye'nin ocak - eylül dönemindeki toplam ihracatı ise geçen yılın aynı dönemine göre yüzde 17.4 artarak 53 milyar 524 milyon dolara çıkarken, eylül sonu itibariyle son bir yıllık dönemde yapılan ihracat ise bir önceki bir yıllık döneme göre yüzde 21.1 artarak 71 milyar 966 milyon dolara yükseldi. 

Aylık ihracat rakamları Milyon dolar Ay 2004 2005 Değ Ocak 4.673 4.997 6,9 Şubat 3.788 5.697 50,4 Mart 5.300 6.608 24,7 Nisan 5.310 6.068 14,3 Mayıs 4.942 5.967 20,7 Haziran 5.369 5.985 11,5 Temmuz 5.665 5.718 0,9 Ağustos 4.743 5.514 16,3 Eylül 5.792 6.972 20,4 Ekim 5.901 Kasım 5.789 Aralık 6.739 

Satıcı Dış ticaret açığının başlıca nedeni değerli YTL TİM Başkanı Oğuz Satıcı, ihracat rakamları ile ilgili olarak yaptığı değerlendirmede şöyle dedi 
"İthalatta hızla yükselen artış trendini, 2005 yılı Ağustos ayında 4.8 milyar dolar ve toplamda 8 ayda 28.5 milyar dolarlık dış ticaret açığına neden oldu. İhracatın ithalatı karşılama oranı ise gittikçe düştü. Dış ticaret açığının başlıca nedeni aşırı değerli Yeni Türk Lirası ve üretimin önündeki zorluklar nedeniyle yurtdışında daha da ucuzlayan hammadde ve tüketim mallarının Türkiye'ye gelmesi. 
Dış ticaret açığının yüksek olması Türkiye'nin kaynaklarının yurtdışına çıkması anlamına gelmektedir. Önümüzdeki tek seçenek üretim ve ihracattır. Türkiye'de yabancı sermaye bono ve finans piyasalarında k r gördüğü için gelmektedir. Halbuki Türkiye'nin üretime, istihdama ve elde edilen gelirin adil bir şekilde paylaşılmasıyla tüm Türk halkı için hayat standardının yükseltilmesine ihtiyaç vardır." 


</TEXT>
</DOC>
