<DOC>
<DOCNO> 373953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/dunya/adun.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den ilk uçuş 
</HEADLINE>
<TEXT>


Bir Kıbrıs Türk Hava Yolları uçağı, ilk kez Türkiye dışındaki bir ülkeye direkt uçuş yaparak Bakü'ye indi ve KKTC'ye uygulanan ambargo bu iade-i ziyaretle ikinci kez delindi 

Sefa Karahasan 


Kıbrıs Türk Hava Yolları'na KTHY ait bir yolcu uçağı, dün Ercan Havaalanı'ndan havalanarak Azerbaycan'ın başkenti Bakü'ye Azerilerin deyimiyle "düştü" indi ve ilk kez Türkiye dışındaki bir ülkeye KKTC'den direkt uçuş yapılmış oldu. Böylece, KKTC'ye uygulanan uluslararası havacılık ambargosunun, Azeri havayolu İmair'e ait bir uçağın 27 Temmuz'da Bakü'den direkt olarak Ercan'a uçmasıyla delinmesinin ardından, ambargo bu kez de Ercan-Bakü hattında delindi. 
YK 6001 sefer sayılı Boeing- 737'nin kaptan pilotu, uçağının tekerlerini Türkiye saatiyle TSİ 03.00'te pistten kesmeden önce, "KKTC bayrağını direkt olarak bir başka ülkeye taşıyoruz" diye anons yaptı. KKTC Dışişleri Bakanı ve Başbakan Yadımcısı Serdar Denktaş ile eski Cumhurbaşkanı Rauf Denktaş'ın da aralarında bulunduğu 90 kişilik heyeti taşıyan uçak TSİ 05.25'te Bakü'ye indi. 
Serdar Denktaş'ın nik h şahidi olması nedeniyle önceki gece TSİ 23.00'te KKTC'den havalanması planlanan uçak arıza yaptı. Bunun üzerine heyet İngiltere'den gelen başka bir uçakla Bakü'ye uçtu. 

Kardeşler kavuştu 
Heyeti Bakü Havaalanı'nda Azerbaycan Devlet Bakanı Nazım İbrahimova, Türkiye'nin Bakü Büyükelçisi Turan Moralı, KKTC'nin Bakü Temsilcisi Mustafa Evran, Azerbaycan Türkiye İşadamları Birliği ATİB Başkanı Ahmet Erentok ve diğer yetkililer karşıladı. Heyecanlı olduğu gözden kaçmayan heyet mensuplarından eski KKTC Cumhurbaşkanı Rauf Denktaş, "Bakü'ye direkt olarak ilk kez gidiyorum. İlk uçuş güzel bir olay. Bu kardeşin kardeşe kavuşması demek. Umarım bu direkt uçuş sürekli olur" dedi. 

Türk basınından yalnız Milliyet izledi 

Milliyet'in Lefkoşa Muhabiri Sefa Karahasan, KTHY uçağını Bakü'ye indiren Kaptan Pilot Ali Koçaban ve yardımcısı İlham İlim ile kokpitte. Yıllardır direkt olarak bir başka ülkeye uçmanın hayalini kurduğunu söyleyen Koçaban, "KKTC'nin bayrağını bir başka ülkeye taşıyoruz. Bu bizim en mutlu uçuşumuz" dedi. Yardımcı Pilot İlim de, "İnşallah bu mutluluğu sürekli yaşarız" diye konuştu. 

NOTLAR 
KKTC pasaportlarıyla uçtular 

Bakü'ye giden KKTC heyetine, uçakta Türkiye ve KKTC bayrakları dağıtıldı.Eski Cumhurbaşkanı Rauf Denktaş'ın eşi Aydın Denktaş, kızları ve torunları da heyette yer aldı.Bakü ziyaretine katılan heyet, Azerbaycan'a KKTC pasaportlarıyla giriş yaptı. Bakü'de heyeti karşılayan küçük bir grup, KKTC bayraklarıyla coşkulu bir şekilde gösteri yaptı.KKTC heyeti, Rauf Denktaş başkanlığında, Haydar Aliyev'in mezarını ziyaret etti. Heyet daha sonra Türkiye şehitliğini ve Azerilerin şehitliklerini ziyaret etti.Uçakta heyete Türkiye Türkçesindeki bazı sözcüklerin Azericedeki karşılıklarının yer aldığı bir liste dağıtıldı. "Huy" yerine "haysiyet", "bardak" yerine "steka", "subay" yerine "bekar", "küçük" yerine "kiçik" sözcüklerinin kullanılması halinde Azerilerle daha rahat iletişim kurulabileceği belirtildi. 




</TEXT>
</DOC>
