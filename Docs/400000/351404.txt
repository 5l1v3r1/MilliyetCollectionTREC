<DOC>
<DOCNO> 351404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/yasam/yas01.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de bir ilk 
</HEADLINE>
<TEXT>


Ermenistan Devlet Opera ve Balesi, Aram Haçaturyan'ın ünlü eseri "Gayane" balesini sahnelemek üzere ilk kez İstanbul'a geldi 

Yasemin Bay 

İstanbul Levent ve Adalar Rotary kulüpleri ile Ermenistan Erivan Rotary Kulübü'nün ortak çalışmasıyla İstanbul'a gelen Ermenistan Devlet Opera ve Balesi, Aram Haçaturyan'ın ünlü eseri "Gayane" balesini sahneleyecek. 
Etkinlik, uluslararası Rotary kuruluşunun 100'üncü ve İstanbul Kumkapı'daki Bezciyan İlköğretim Okulu'nun 175'inci yıldönümleri kapsamında bugün ve yarın Atatürk Kültür Merkezi'nde izlenebilecek. 
140 kişilik ekiple İstanbul'a gelen Ermenistan Devlet Opera ve Balesi'nin sahneleyeceği "Gayane", Aram Haçaturyan'ın en bilinen ve en önemli 2 eserinden biri olarak tanımlanıyor. Tiyatronun genel yönetmeni Kamo Hovannisyan, Ermeni halk danslarının klasik danslara dönüşmüş varyasyonlarının da yer aldığı "Gayane"nin bir sevgi ve aşk hik yesi olduğunu söylüyor 
"Eskiden aileler gençlerin evlenmesine kendileri karar verirdi. Evlilikte gençlerin söz hakkı yoktu. Bu hik yede Armen ve Gayane'nin sevgisi o detleri yeniyor. Sevgi kazanıyor." 
Eserin bir bölümünde sahne alan 12 çocuk dansçı Türkiye'ye gelemediği için, çocukların yerine Ermeni cemaatine mensup Maral müzik ve dans grubunun çocuk sanatçıları sahne alacak. 
Amerika ve Fransa'dan Ermeni misafirlerinin gösteriyi izlemek için İstanbul'a geleceklerini söyleyen, proje sorumlusu Ahmet Haseki, etkinliği düzenlerken politik bir amaç gütmediklerini vurguluyor "Biz kültürel bir girişimde bulunduk. Sürtüşmelerin yaşandığı bir dönemde, Türkler ile Ermeniler arasında başka şeyler de yapılabileceğini duyurmak istedik. Bu gerginliği azaltmak lazım." 
Hovannisyan da, Türkiye'ye gelişlerine politik anlamlar yüklenmemesi gerektiğini vurguluyor "Burada olduğumuz için memnunuz. Sanatın Türkiye ve Ermenistan'ı yakınlaştıracağını umuyoruz." 

1924'te kuruldu 

1924'te kurulan Ermeni Devlet Opera ve Balesi ilk bale performansını 1935'te Çaykovski'nin "Kuğu Gölü" ile gerçekleştirdi. "Gayane" balesini ise ilk kez 1939'da sahneledi. Los Angeles, Paris ve Londra gibi birçok şehirde eserler sahneliyor. 




</TEXT>
</DOC>
