<DOC>
<DOCNO> 376718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko20.html </URL>
<DATE> 2005/09/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çukurova Holding'den Yapı Kredi açıklaması Yüzde 15 indirim öngörülüyor 
</HEADLINE>
<TEXT>

     Yapı ve Kredi Bankası YKB ile Çukurova Grubu arasında imzalanması öngörülen bir anlaşma uyarınca, Çukurova Grubu'nun YKB'ye olan bakiye mevcut kredi borçları için yaklaşık yüzde 15 oranında indirim yapılmasının öngörüldüğü bildirildi. 
     Çukurova Holding'ten Yapı ve Kredi Bankası ile ilgili olarak Borsa'ya gönderilen açıklamada, bankanın yüzde 57.4 oranındaki hisselerinin satışına ilişkin olarak Çukurova Holding ve Mehmet Emin Karamehmet ile Koç Finansal Hizmetler A.Ş. ve Koç Bank N.V. arasında 8 Mayıs 2005 tarihinde hisse devir sözleşmesinin imzalandığının duyurulduğu anımsatıldı. 
     Açıklamada, bu kapsamda Sermaye Piyasası Kurulu'nun 6 Eylül 2005 tarihli yazısı uyarınca, hisse devir işlemlerinin tamamlanmasının kapanış tarihi itibariyle YKB ile Çukurova Grubu arasında imzalanması öngörülen bir anlaşma uyarınca, Çukurova Grubu'nun YKB'ye olan bakiye mevcut kredi borçları için yaklaşık yüzde 15 oranında indirim yapılmasının öngörüldüğü bildirildi. 
     Açıklamada, şunlar kaydedildi 
     ''Bu indirimin yapılması taraflar arasında tamamen, kredilerin performansı, ödeme tablosu vs. ticari koşullar, İstanbul yaklaşımında da benimsenen ticari ilişki bazı ve Çukurova Grubu borçlarının büyük bir bölümünün erken ödenecek olması hususu dikkate alınarak belirlenmiş olup, ilgili anlaşma en geç kapanışta kesinleşecek ve kamuya usulüne uygun olarak duyurulacaktır. 
     Mülkiyeti YKB'ye ait koru varlıklarının kapanış öncesinde, 100 milyon dolardan fazla bir tutarla satışının yapılması halinde, bu tutarı aşan kısmın yüzde 70'nin yüzde 57.4'ünün hisse satış bedeline eklenmesi öngörülmüştür. 
     Çukurova Grubu ve YKB arasında yapılacak bir anlaşma ile YKB'nin bazı bankacılık dışı varlıklarının, hisse devrinin gerçekleştirildiği tarihten itibaren 6 yıllık bir süreç içerisinde kullanılacak bir opsiyonun konusu olması öngörülmüştür. 
     Buna göre, opsiyona konu varlıkların ayarlanmış defter değerini aşan bir bedel üzerinden üçüncü kişi alıcılara satışı halinde, YKB hisse satışında esas alınan ayarlanmış defter değeri ile üçüncü kişiye satış fiyatı arasındaki farkın yüzde 57.4'ünün Çukurova'nın YKB'ye olan kredi borçlarının kapatılması amacıyla kullanılması öngörülmektedir.'' İlgili satış opsiyonu hakkındaki anlaşmanın en geç kapanışta kesinleşeceği ve kamuya usulüne uygun olarak duyurulacağı belirtilen açıklamada, kapanış tarihi itibariyle Çukurova ile YKB arasında imzalanması öngörülen bir anlaşma ile YKB'nin İstanbul, Levent mevkiinde bulunan Yapı Kredi Plaza'daki bazı gayrimenkullerin A blok kat 12,15,16,17 ve 18 ile E blok Çukurova'ya satılması hususunda bir anlaşma yapılmasının öngörüldüğü bildirildi. 
     
     5 YILLIK SÜRE UZATIMI 
     Açıklamada, kapanış tarihi itibariyle YKB ile Superonline Uluslararası Elektronik Bilgilendirme Telekomünikasyon ve Haberleşme Hizmetleri A.Ş. arasında imzalanması öngörülen bir anlaşma ile belirtilen taraflar arasında mevcut sözleşmelerin, olağan iş ve piyasa koşullarında olmak üzere, beş yıllık bir süre için uzatılmasının öngörüldüğü kaydedildi. 
     Açıklamada, ''Hisse devir işleminin tamamlanmasından sonraki beş yıllık bir dönem için YKB ve iştirakleri tarafından, Çukurova Grubu'nda yer alan medya şirketleri aracılığıyla, yıllık 15 milyon avro olmak üzere, reklam harcaması yapılmasını öngören bir anlaşma imzalanması düşünülmektedir. İlgili anlaşmanın imzalanması halinde, kamuya usulüne uygun olarak duyurulacaktır'' denildi. 
     YKB'nin Yapı Kredi Bankası A.Ş. Mensupları Yardım ve Emekli Sandığı Vakfı'nın SSK'ya devri halinde ödemekle yükümlü olacağı tutarın 350 milyon avrodan az olması durumunda, Çukurova Grubu'nun YKB'ye olan borçlarının 350 milyon avro ile ödenecek tutar arasındaki farkın yüzde 50'si tutarında azaltılmasının öngörüldüğü kaydedildi. 
     
</TEXT>
</DOC>
