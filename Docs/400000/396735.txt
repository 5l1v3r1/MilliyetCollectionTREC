<DOC>
<DOCNO> 396735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy02.html </URL>
<DATE> 2005/11/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Nikiforos'a misilleme geliyor.... Rumlara yanıt gecikmedi 
</HEADLINE>
<TEXT>

     BARKIN ŞIK Ankara 

Rum Milli Muhafız ordusunun üç yıldır "karşılıklı mutabaka sonucu" düzenlemediği Nikiforos Tatbikatı'nı icra etmesine, Türk tarafı Toros Tatbikatı ile yanıt verecek. Askeri kaynaklar, "mukabiliyet esası gereği", Rumlara 2005 içinde cevap verilmesi gerektiğini belirtirken,23 - 25'da yapılacak Toros Tatbikatı, Kıbrıs Barış Kuvvetleri Komutanlığı'na bağlı unsurlarca icra edecek. 
     Kıbrıs'ta barış süreci görüşmeleri boyunca "iyi niyet göstergesi olarak" askıya alınan askeri tatbikatlar yeniden başladı. İlk olarak 18 - 23 Ekim arasında Rumlar, hava, deniz ve kara kuvvetlerinin katılımıyla Nikiforos'u düzenledi. Tatbikata, Rusya'dan yeni alınan MI-35 tipi savaş helikopterleri de katıldı. Yunanistan, bundan önce Rum - Yunan ortak askeri doktrini çerçevesinde yapılan Nikiforos'a Toksotis tatbikatıyla katılıyor ve hava kuvvetlerini adaya gönderiyordu. Ancak, son tatbikat yalnızca Rum silahlı kuvvetlerince gerçekleştirildi. 
     
     Yanıt gecikmedi 
     Türk tarafı da, Rumlara "Toros" ile karşılık vermeyi kararlaştırdı. Askeri kaynaklar, mukabiliyet gereği Rumlara yanıtın yine 2005 içinde verilmesi gerektiğini dile getirdi. 
     Dışişleri Bakanlığı Sözcüsü Namık Tan da kısa süre önce Rumların Nikiforos tatbikatına karşılık Toros tatbikatının yapılması konusunda hazırlıkların devam ettiğini söylemişti. Tan "Tatbikatın sadece KKTC’deki birlikler tarafından mı yapılacağı, Türkiye’den de katılımın söz konusu olup olmadığı" yönündeki bir soruya "Konu büyük ölçüde askeri yanları olan bir konudur. Bu aşamada ayrıntıya girmek istemem" yanıtını vermişti. Ancak edinilen bilgilere göre Türkiye, Yunanistan'ın Nikiforos'a aktif olarak katılmaması nedeniyle, bu kez "Toros"a savaş uçaklarıyla destek vermeyecek. 
     
     Uçakların yerine helikopter 
     Sonuncusu 2001'de yapılan Toros tatbikatı KKTC toprakları, karasuları ve hava sahasında gerçekleştirilecek. Kıbrıs Türk Barış Kuvvetleri Komutanlığı birlikleri tarafından sevk ve idare edilecek tatbikata adadaki Türk askeri helikopterleri de katılacak. 
     
</TEXT>
</DOC>
