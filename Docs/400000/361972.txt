<DOC>
<DOCNO> 361972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo04.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a geçer not 
</HEADLINE>
<TEXT>


Yazarımız Ergun Ata, İsviçre'deki hazırlıklarını noktalayan Bordo - Mavili futbolcuların performanslarını tartıya koydu Gökdeniz kampın yıldızıydı. Fatih Tekke'nin yokluğuna rağmen oynanan futbol ve sonuçlar umut verdi 

HABER YORUM ERGÜN ATA 


İsviçre kampını tamamlayan Trabzonspor başarılı bir hazırlık süreci geçirdi. Geçen yıl kapısından döndüğü Şampiyonlar Ligi vizesini bu sezon alma planları yapan Bordo - Mavililer, Süper Lig ve Türkiye Kupası'nda zirveyi hedeflediği yeni dönemin hazırlıklarını büyük ölçüde tamamladı. 
Transferin gecikmesine yönelik tartışmaların gölgesinde kalan 3 etaplı kamp çalışmalarının notu istenen biçimde geçmeyen Gerede kampı dışında "başarılı" olarak nitelendirilebilir. Az sayıda oyuncuyla başlanan Gerede kampı aksi iddia edilse de, bizde açıkçası teknik heyet de dahil konsantrasyon sorununun yaşandığı bir çalışma dönemi izlenimi bıraktı. Sonrasında İsviçre kampının Egerkingen etabında genel olarak maç ağırlıklı bir program uygulandı ve bu ülkenin prestijli turnuvalarından Uhrencup'da şampiyon olunarak bir moral doping sağlandı. 

Thun maçı ders oldu 
Son etap ise Thun şehrine bağlı Spiez Kasabası'nda tamamlandı. Şampiyonlar Ligi'nde Trabzonspor gibi ön eleme oynayacak Thun takımı ile yapılan maçta eksik kadro, yorgunluk ve biraz da ciddiyetsizliğin neden olduğu skorun yarattığı şokun ardından bir hafta süren kampın bu bölümünde Şenol Güneş, tempoyu aşırı sıcağa karşın yükseltti. Zayıf bir takım görüntüsü veren Katar Milli Takımı'na karşı 5 önemli eksikle ve santrforsuz kadroyla alınan 4-1'lik galibiyet, oyun vasat olsa da, skoru ve mükemmel golleriyle kampın finalinin yüksek moralle kapanmasını sağladı. 

Gecikme sorun olabilir 
Hüseyin'in belinde, Fatih Tekke'nin de ameliyatının yanı sıra kasıklarındaki ağrı nedeniyle otelde havuz, bisiklet ve ağırlık çalışmalarıyla geçirdiği İsviçre kampının havasını Gerede ile kıyaslamak haksızlık olur. Burada Bordo - Mavililerin gerçekten de çok iyi bir çalışma dönemi geçirdikleri net biçimde söylenebilir. 
Kampla birlikte deneme sınavları da - sezon açılışında Dinamo Batum ile oynanacak maç dışında - geride kaldı. Gerçek sınavların yaklaştığı şu dönemde Trabzonspor'un iskelet kadrosu belli. Geçen sezonun bitiminde ortak kanı, "Bu kadroya direkt katılabilecek 3 oyuncu çok şeyi değiştirebilir" şeklindeydi. Tolga Seyhan gittiği için bu sayı 4'e çıktı. Petkoviç sonrası bir kaleci ki yeni katılım diye nitelendirilebilecek Tolga da beklenen patlamayı yapacak gibi gözüküyor, Jefferson'la bu sayının iki olması ciddi avantaj. Hazırlık maçlarındaki savunma performansı gösterdi ki en az iki stoper - Eller geldi, bir iyi stopere daha 3 önemli kulvardaki yarış için gereksinme var - bir de forvet ve ayrıca sakatlıklar - cezalılar gibi aksiliklerin yaşanacağı döneme yönelik güçlü bir ya da iki alternatif isim. Ancak alternatiflerden vazgeçtik, acil takviyelerde bile yaşanan gecikmelerin yarattığı ciddi sıkıntılar, önümüzdeki günlere damgasını vurabilir. 

Tolga ZENGİN 7 
Genç kaleci başarılı bir performans sergiledi. Jefferson'un transferinden etkilenmedi ve iyi çalıştı. Kendisine çok ciddi bir rakip olduğunu gösterdi. 

Enis KAHRAMAN 5 
Kampın antrenman aksatmayanlarından biriydi. Katar maçında ikinci yarıda sağ kanadı savundu. Bariz hata yapmadı ama tedirgin olduğu her halinden gözlendi. 

Ali GÜZELDAL 5 
Forvet arkası özellikleri iyi olduğu bilinen genç oyuncu, verilen şansı kullanamadı. Son maçta ağırlığı ve çok top kaptırmasıyla oyun dışı kaldı. 

Muhammet REİS 5 
Olimpik Milli Takım'dan kampa katıldı. Şans bulduğu maçlarda geniş kadroda yer alabileceğini kanıtladı. Orta alanda iyi bir alternatif. 

Fatih TEKKE 5 
Ameliyatının ardından koşulara başladı. Ağrıları yoğunlaşınca otelde çalıştı. İlk ön eleme maçlarına yetişmesi mümkün değil, ikinciye ise belki. 

Mehmet YILMAZ 7 
Son güne kadar en çok çalışan kişiydi. Attığı goller klastı. Hasta olunca son maça çıkamadı. Hazırlık döneminin en iyilerinden biri olarak dikkat çekti. 

Ufukhan BAYRAKTAR 5 
Fazla şans bulamayan bir oyuncu olarak dikkat çekti. Daha çok genç ve önünde uzun zaman var. Bu zamanı iyi kullanırsa forma kendisine çok da uzak değil. 

Hasan ÜÇÜNCÜ 5 
Sade futboluna karşın çalışkanlığıyla her hocanın kadrosunda tuttuğu bir oyuncu. İsviçre'de de bu özellikleriyle göze girdi. Sabırla sırasını bekliyor. 

Adem KOÇAK 5 
Sakatlığı nedeniyle toplu çalışmalara katılamadı, koşu yaptı. Bu nedenle maçlarda kötüydü. Toparladığında formayı zorlayacak bir oyuncu. 

İbrahim YATTARA 6 
Gineli, Szymkowiak gibi ilk maçlarda agresifliğiyle antipatik oldu. Yeterince profesyonel davranmadı. Son maçtaki performansı ve golü mükemmeldi. 

İbrahim EGE 5 
Belindeki eski ağrıları nüksetti ve yine şanssızlık yaşadı. Şenol Güneş buna karşın şans verdi. Katar maçındaki performansıyla da bu şansı iyi kullandı. 

Miroslaw SZYMKOWİAK 6 
Sadece futbolu düşündüğünde çok daha verimli oluyor. İlk maçlarda agresifliğiyle kaybettiği sempatiyi son maçta yeniden kazandı. 

Lee YONG 5 
Takımın en güçlü yanı olan sol tarafta, üçüncü kişi gibi durdu. Önündeki iki kişinin iyi olması, direkt oynama şansını azaltsa da, moralini hiç bozmadı. 

Volkan BEKİROĞLU 6 
En çalışkan isimler arasında yer aldı. Sol kanattan hücum girişimlerine verdiği destekle dikkat çekti. Bu sezon daha yararlı olabileceğini gösterdi. 

Hüseyin CİMŞİR 5 
İlk üç maçta oynadı, bel ağrıları tuttu. Son haftayı otelde havuz, bisiklet ve ağırlık çalışmalarıyla tamamladı. Maçlardaki performansı vasattı. 

Celalettin KOÇAK 7 
Kampın en çok çalışanı ve yorulanı oldu. Bütün maçlarda 90 dakika oynadı. Görevlerini başarıyla yaptı. Katar maçında bir de muhteşem gole imza attı. 

Gökdeniz KARADENİZ 8 
Aklında hep doğacak çocuğu vardı fakat mükemmel çalıştı. Maçlarda bilinen Gökdeniz'den örnekler sundu. Ödülü iki gün izin oldu. Bunu da hak etti. 

Tayfun CORA 6 
Kampın çalışkan, antrenman atlatmayan isimlerinden biri oldu. Hem sağda, hem savunmanın merkezinde her zaman alternatif olduğunu kabul ettirdi. 

Erdinç YAVUZ 5 
Özgür ve Tayfun'la, Tolga Seyhan'la olan uyumunu sağlayamadı, basit hatalar yaptı. Ama Fabiano Eller ile ikili oynama şansı yine en fazla onun gözüküyor. 

Özgür BAYER 5 
Şenol Güneş'in defansın merkezine yerleştirmek istediği Özgür verilen şansı çok iyi kullanamadı. Hırsla çalıştı ama iki maçta yaptığı hatalar özgüvenini sarstı. 

Emrah EREN 7 
Defansın sağında alternatifsiz. Maçlar ve idmanlardaki performansı vasatın üzerinde oldu. Son karşılaşmadaki şanssız sakatlığı moralini bozdu. 

Jefferson OLİVİERA 5 
Kampın ortasına yetişti ama hazır geldi. Elinden Portekizce - Türkçe sözlüğü bırakmadı. Katar maçında kalesinde güven verdi. Ama daha zamana ihtiyacı var. 

Hasan SÖNMEZ 4 
Üçüncü kaleci konumuna düşme kaygısı yaşamaya başladı. Bu durumun verdiği moralsizliği üstünden atamadı. Sakatlığı nedeniyle de iyi çalışamadı. 

Bir bakışta kamp 

Sonuçlar RAKİP Y.Boys Basel Aarau Thun Katar SKOR 1-0 2-2 0-0 1-3 4-1 

Futbolcu karnesi FUTBOLCULAR Y.Boys Basel Aarau Thun Katar Hasan Sönmez 90 60 Tolga Zengin 90 90 30 6 Jefferson 84 Emrah Eren 90 90 45 90 23 Özgür 90 90 45 90 84 Erdinç 86 90 45 81 Tayfun 4 90 90 Celalettin 90 90 90 90 90 Szymkowiak 45 79 45 90 90 İbrahim Ege 45 20 90 67 Hüseyin 90 90 64 Volkan 64 70 60 71 Lee 26 20 86 90 45 Yattara 45 70 33 69 90 Hasan Üçüncü 45 20 90 30 90 Gökdeniz 90 90 45 90 Mehmet Yılmaz 90 90 90 Enis 45 3 45 Ufukhan 4 6 Ali 57 21 6 Muhammet 26 19 Fatih 

Gol krallığı Gökdeniz 2 , Mehmet Yılmaz 2 , Szymkowiak 2 , Yattara 1 , Celalettin 1 

Asist krallığı Gökdeniz 2 , Volkan 2 , Yattara 2 , Szymkowiak 1 , Adem 1 

Sambacı Eller villa istemedi 

Trabzonspor'un 3 yıllık resmi imza attırdığı Fabiano Eller, yöneticilere kendisine gösterilen villada oturmak istemediğini bildirdi. Eşiyle birlikte villaları gezen ve çok beğenen Brezilyalı savunmacı, şehir içindeki mütevazı bir evde kalmak istediğini söyledi. Sambacının, "Bu evler çok güzel fakat benim için villa olması önemli değil. Önemli olan halkla iç içe olabilmektir. Eşim de şehrin içinde ev tutmamızı istedi. Burada insanlarla yakın olmak ve kaynaşmak istiyoruz" dediği öğrenildi. Yöneticilerin, Eller'in bu sözleri karşısında büyük şaşkınlık yaşadıkları belirtildi. 

Aktuğ'a uyku yok 

Trabzonspor Kulübü Başkanı Atay Aktuğ yoğun çalışma temposu yüzünden yorgun düştü. Başkan Aktuğ son 20 gündür transfer çalışmaları nedeniyle tesislerde sabahlıyor. Brezilya'da bulunan yöneticilerle koordinasyonu sağlayan Aktuğ saat farkı yüzünden sabahın erken saatlerine kadar tesislerde kalıyor. Altı saatlik fark nedeniyle sıkıntı yaşayan Başkan, "Önümüzdeki sezon bizim için çok önemli. Başkan olarak transferi yönlendiriyorum. Saat farkı yüzünden gece 03.00'lere, hatta 04.00'lere kadar çalışmak zorunda kalıyorum. Ama şikayetçi değilim" ifadesini kullandı. 

Burak formülü 

Trabzonspor, transfer listesinde yer alan Antalyasporlu Burak Yılmaz için farklı bir yöntem geliştirdi. Bonservis bedeli 1 milyon dolar olarak tespit edilen, Beşiktaş'ın da istediği Ümit Milli futbolcu için Antalyasporlu yöneticilerle görüşen Bordo - Mavililer, "Bu sezon Burak'ı bize verin ama sizde oynamaya devam etsin. Gelecek sezon Trabzonspor'a gelir" dedi. Burak'ın babası Fikret Yılmaz'ın da Trabzonspor'un teklifine sıcak baktığı öğrenildi. Yönetimin, Antalyasporlu yöneticilerle görüşmelere devam ettiği belirtildi. 

Varsa yoksa Deivid 

Trabzonspor, Brezilyalı golcü için tüm imkanlarını seferber etti. Bordo - Mavililer, sambacının kulübü Bordeaux'a 4 milyon 250 bin dolar bonservis bedeli önerdi 

ADNAN SUNGUR DHA 

Trabzonspor, golcü listesinin ilk sırasındaki Deivid de Souza'ya en kısa süre içinde resmi imza attırmak için kesenin ağzını sonuna kadar açtı. 
Bonservisi Bordeaux Kulübü'nde olan Brezilyalı golcünün işini bitirmek üzere günlerdir geceli gündüzlü çaba harcayan Bordo - Mavili yöneticiler, Fransız ekibine en son olarak 4 milyon 250 bin dolar teklif etti. Bordeaux'un geçen sezon Brezilya'nın Santos takımında kiralık oynayan ve birçok kulüpten resmi teklif alan Deivid için yapılan bu teklifi az bulduğu belirtildi. Trabzonspor'a gelmek isteyen yıldız futbolcu ise Bordeaux'lu idarecilerle görüşerek transfere izin vermelerini talep etti. Deivid'in, Fransız kulübü yöneticilerine büyük baskı uyguladığı vurgulandı. 
Trabzonsporlu yöneticiler kısa süre içinde imzaların atılacağını vurguladılar. Bordo-Mavililer, "Transfere bitti gözüyle bakıyoruz. İspanya'nın Deportivo kulübünden de Deivid'e teklif gelmiş. Ancak yabancı kontenjanı sorunları var. Deivid bu nedenle teklifi kabul etmedi ve Trabzonspor'a gelmek istediğini bize iletti" dedi. 

Güneş'ten 2 gün izin 

Bordo - Mavili takımın 14 günlük İsviçre kampı dün sona erdi. 3 Temmuz'da Egerkingen Kasabası'na gelerek hazırlıklarına başlayan Karadeniz ekibi dün yaptığı son antrenmanla İsviçre'deki çalışmalarını noktaladı. Teknik Direktör Şenol Güneş, futbolcularına hafif tempolu bir idman yaptırıp iki gün izin verdi. Sakatlıkları bulunan Fatih Tekke ve Hüseyin yine otelde çalıştı. 20 Temmuz Çarşamba günü Avni Aker Stadı'nda yeni sezonu açacak olan Trabzonspor, Gürcistan'ın Dinamo Batum takımı ile karşılaşacak. Bordo - Mavili takım daha sonra hazırlıklarına kendi tesislerinde devam edecek. 


</TEXT>
</DOC>
