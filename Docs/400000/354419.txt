<DOC>
<DOCNO> 354419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy18.html </URL>
<DATE> 2005/06/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan ERDEMİR'i parayı veren alsın 
</HEADLINE>
<TEXT>

     AK Parti Genel Başkanı ve Başbakan Recep Tayip Erdoğan, ülkede sürekli katma değer sağlayan hangi yatırım varsa hepsinin milli olduğunu belirterek, bir yatırımın devlete ait olmasının millilik sebebi olmayacağını söyledi. 
     Partisinin grup toplantısında konuşan Erdoğan, özelleştirme konusuna değindi. Özelleştirme sürecinde 2003 yılının başından itibaren kararlı ve başarılı bir uygulama sergilendiğini belirten Erdoğan, 25 yıldır gündemi işgal eden bu konunun çözüme kavuşturulması ve gündem dışına çıkarılmasının temel hedefleri olduğunu kaydetti. 
     2004 yılında gerçekleştirilen özelleştirme uygulamaları tutarının 1.3 milyar doları aştığına işaret eden Erdoğan, 2005 yılında da özelleştirmede önemli mesafelerin alınacağını vurguladı. 2005 yılının ilk 5 aylık döneminde PETKİM hisselerinin yüzde 34.5'nin halka arzı 273 milyon dolar , TÜPRAŞ hisselerinin yüzde 14.77'sinin borsada satışı 454 milyon dolar dahil toplam 910 milyon dolar tutarında özelleştirme işleminin sonuçlandığını anlatan Erdoğan, 2004 yılı ve 2005 yılının ilk 5 ayında 2.3 milyar dolar değerinde özelleştirme işleminin tamamlandığını, özelleştirme uygulamalarından elde edilen gelirlerin 1 milyar dolarlık kısmının Hazine'ye aktarıldığını bildirdi. 
     2004 yılı içerisinde, 2003 yılından önce özelleştirme fonu adına yapılan 800 milyon dolar tutarındaki borçlanmaların tamamının, vadesi henüz gelmemiş olanlar da dahil olmak üzere ödendiğini belirten Erdoğan, 2005 yılının, büyük ve önemli özelleştirme uygulamalarının gündemde olduğu bir yıl olacağını ifade etti. 
     Türk Telekom hisselerinin yüzde 55'inin özelleştirilmesinde sona yaklaştıklarını, 24 Haziran'da tekliflerin alınacağını, ayrıca TÜPRAŞ'ın yüzde 51, ERDEMİR'in yüzde 46.12 oranındaki hisselerinin özelleştirilmesi ihalelerinin devam ettiğini hatırlatan Erdoğan, ''Telekom'un özelleşmesi, 15 senedir gündemdedir. TÜPRAŞ'ın özelleştirilmesine 1990 yılında karar verilmiş, defalarca özelleştirilmesine teşebbüs edilmiştir. Bu kararı biz vermedik. Ama bu ülkede siyaset yapanlar, neyin kararının ne zaman verildiğini ve niçin ertelendiğini iyi takip edemiyorlar. Çünkü siyaset etmenin çok dışındalar'' dedi. 
     
     ''ÇAĞIN GERİSİNDE KALAN DÜŞÜNCELER...'' 

     1987 yılında özelleştirilmesine karar verilen, 1990-94 yıllarında da bir kısım hisseleri özelleştirilen ERDEMİR'in kamuda kalan hisselerinin blok olarak satışı için 1994, 1995 ve 1997 yıllarında ihaleye çıkıldığını ancak çeşitli nedenlerle sonuçlanamadığını ifade eden Erdoğan, sözlerini şöyle sürdürdü 
     ''Geçenlerde bir sivil toplum örgütünün başında olan zat, bir televizyon kanalında açıklama yapıyor. 'Özelleştirmeden yanayım ama ERDEMİR'in özelleştirilmesine karşıyım' diyor. Bir araştırıyorsunuz, geçmişte ERDEMİR'in oraklarından biri olduğu çıkıyor. Burası çok ilginç. Buraya yabancı sermaye girerse ne olur Şunu temel ilke olarak söyleyeyim doğrudan yabancı sermayeyi bu ülkeye sokmayı başarmamız lazım. Ülkemizdeki sermaye, bunu alacaksa buyursun alsın. Ama yıllarca bu ülkede bunu alanlar, devlet zengini olarak almanın yoluna gitmişler. Şimdi biz devlet zengini meydana getirmek istemiyoruz. Parayı veren gelsin alsın. Allah aşkına bu fabrikaları buradan alıp gitmesi mümkün mü Bunları alanlar, dünyada belli pazarları olan firmalardır. Bizim pazar aramak gibi bir sıkıntımız olmayacak bunlarla. Tam aksine hazır pazara ürünlerimizle girmiş olacağız. Burada yine benim Ahmedim, Mehmedim çalışacak. Buradaki kazançtan ülkem vergisini, her şeyini alacak. Ama hedef saptırmak suretiyle, efendim buraya yabancı sermaye nasıl girermiş Bunlar artık çağın çok gerisinde kaldı. Bırakalım artık bu işleri. Artık ekonomide dünyaya açılamadığınız sürece rekabeti yakalayamazsınız. Teknolojinin gelişimini sağlayamazsınız. Çağın gerisinde kalırsınız.'' Erdoğan, hamaset yaparak işçileri tahrik eden, onları bugüne kadar aldatan ve alınterini sömüren bazı sendikalara da gerekli cevabı vereceğini söyledi. 
     Yıllardır kangren haline getirilen bir çok sorunda olduğu gibi ERDEMİR'in özelleştirilmesinin tamamlanması konusunda da tam bir kararlılık içinde olduklarını belirten Erdoğan, üretimin, yatırımların ve istihdamın devamına ve işletmenin sürekliliğine ilişkin bütün tedbirlerin alındığını ifade etti. Erdoğan, ''Göreve geldiğimizde KARDEMİR'in halini unutmayın. KARDEMİR zarardaydı ama bizden önceki dönemde özelleştirilmişti'' diyen Erdoğan, verdikleri destekle fabrikanın ayağa kalktığını ve tasfiye edilen işçilerin çalışmaya başladığını anlattı. 
     
     CHP'YE ''TAHRİK EDİYORSUNUZ'' 

     Seydişehir Eti Alüminyum tesislerinin özelleştirilmesinde de alınan mesafenin önemli olduğuna dikkati çeken Erdoğan, olayın farklı yerlere çekilmek istendiğini vurguladı. CHP'nin özelleştirmedeki tavrını da eleştiren Erdoğan, şöyle konuştu 
     ''Dün sayın Baykal söylüyordu sağ olsun. Zaman zaman temsilcilerini oraya gönderiyor, ondan sonra tahrikten konuşuyor. Maalesef tahrik ediyorsunuz. Biz böyle olmasını istemezdik. Çözüm getirin. Seydişehir tesisleri ilk defa bizim dönemimizde kara geçmişti. Bize kadar o tesisler sürekli zarardaydı. Ben sayın Baykal'a bir şey anlatmak istiyorum. Bu iktidar, bu ülkeye kazandıran iktidardır, zarar ettiren iktidar değildir. Bugün biz geldik kar ettirdik, biz buralarda kalıcı değiliz. Siyasi iktidarlar gelirler, giderler. Ama biz ülkemizde kalıcı temeller atmak istiyoruz. Bu nedenle diyoruz ki devlet ticaretle uğraşmaz. Devlet ufuk gösterir, denetler, düzenler. Biz bunu başarmak zorundayız.'' Erdoğan, Seydişehir'de işçi çıkarılmayacağını söylemelerine rağmen bazı kesimler tarafından aksinin söylendiğini belirterek, ''Dünyayla rekabet edeceksek ürünlerin çeşitlendirilmesi, tesisin modern hale getirilmesi ve yeni istihdam alanları için özel sektörün buraya sokulması lazım. Bu yerli olur yabancı olur. İhaleyi yerli bir firma kazandı. Hala bakıyorsunuz bir şeyler ummanın gayreti içindeler. Buradaki işçiyle ilgili ne alan firmanın bir sıkıntısı var ne biz verdimiz sözden geri adım attık'' dedi. 
     Seydişehir'in, özelleştirmeyle birlikte daha canlı bir süreci yakalayacağına inancını dile getiren Erdoğan, ilçe halkının oyunlara gelmemesi gerektiğini söyledi. Ülkenin gerilimlere tahammülü olmadığına, benzeri oyunların geçmişte çok oynandığına işaret eden Erdoğan, şöyle devam etti 
     ''Yatırımların hepsi bu ülkede. Bu ülkede sürekli katma değer sağlayan hangi yatırım varsa, bu millidir. Bunu böyle bilelim. Bir yatırımın devlete ait olması millilik sebebi değildir. Bunu gayrı milli göremezsiniz. Buna hakkımız yok. Ama maalesef burada bir özel sektör düşmanlığı da yapılıyor. Bu kadar özel sektör firmasından ekmek yiyenleri nasıl dışlarsınız Bunlar gayrı milli mi Biz öyle düşünmüyoruz. Ülkeye katma değer sağlayan her yatırım millidir. Başımız, gözümüz üzerinde yerleri var. Varsın anamuhalefet veya diğer siyasi partiler, bu konuda farklı anlayışa sahip olsunlar. Bunun bedelini geçmişte çok ağır ödedik. Ödemeye devam ediyoruz ama bundan sonra ödeyemeyiz. Devletin sırtından kazanma dönemini bitiriyoruz. Bu nedenle özelleştirmede kararlılığımız sürecek.'' 
     
     ''HAYIRLI OLAN HANGİSİ '' 

     Atatürk Havalimanı Terminal işletmesinin 15.5 yıllığına kiralanması işleminin 3 milyar dolarla tamamlandığını belirten Erdoğan, terminal binasını yapan işletmeci firmanın yarışa girdiğini ve başka bir firmayla birlikte kazandığını söyledi. ''Devletin burada en küçük bir yatırım yok'' diyen Erdoğan, dünyada, devletin kendi adına yatırım yapmadan yer gösterip katma değer oluşturan modellerin geliştiğine işaret etti. 
     Bu dönemin parası olanının para kazandığı bir dönem olmadığını belirten Erdoğan, ''İşletmecilik noktasında kafası çalışanın para kazandığı bir dönem başlamıştır. İlla para olduğunda yatırım yapayım mantığı iflas etmiştir, gericidir. Paranız olmadan yatırımcıyı çekebiliyor musunuz, başarı budur. Şu anda biz bu sürecin içindeyiz. İzmir, Dalaman, Antalya aynı şekilde yapılıyor. Devlete kalsaydı 11 ayda bir yatırım biter miydi Bu mudur hayırlı olan yoksa 'bu çok stratejik olay, bunu biz yapacağız' mantığı mı '' dedi. 
     3 milyar dolar bedelli özelleştirmenin tarihin en yüksek ihalesi olduğunu belirten Erdoğan, yıllardan beri Bayındırlık ve İskan Bakanlığı eliyle yürütülen muayene istasyonları ihalesinin de gerçekleştirildiğini hatırlattı. 
     Özelleştirmenin sosyal yönüne önem verdiklerini anlatan Erdoğan, 3 Mayıs 2004'te alınan Bakanlar Kurulu kararıyla 1992 yılından beri yapılan bütün özelleştirmelerde şu veya bu şekilde işini kaybetmiş 9 binden fazla işçinin çeşitli kamu kuruluşlarında istihdam edildiklerini ifade etti. ''Bu yapıldı da bu konuda iktidara karşı bir teşekkür mü edildi Hayır'' diyen Erdoğan, buna karşılık herkesin özelleştirme uygulaması yapılan yere akın ettiğini vurguladı. Erdoğan, ''9 bin işçiyi kapı dışına koymuş olanlara karşı bu tavrı koymayanlar, 9 bin kişiyi istihdam eden iktidara karşı nasıl oluyor da bu tavrı koyuyorlar '' diye sordu. 
     
     ''SERMAYESİNİ DÜRÜSTLÜKTEN ALAN İKTİDARIZ'' 

     Özelleştirmelerde kamu yararını ve arz güvenliğini koruyucu, yatırımları, üretimi ve istihdamı artırıcı düzenlemelerin hiç olmadığı kadar özenle ve dikkatle yapıldığını anlatan Erdoğan, ''Seydişehir'de de söz veriyorsak bu böyledir. İşçi çıkarılmayacak diyorsak, çıkarılmayacak. Bu böyle bilinmeli. Sermayesini dürüstlükten alan bir iktidarız. Afaki, abartılı sözlerle değil. Lütfen, Seydişehirli vatandaşlarımızı daha özverili ve duyarlı davranmaya davet ediyorum'' diye konuştu. 
     Türkiye ekonomisinin, yaşadığı o büyük krizlerin etkisinden kendi dönemlerinde kurtularak yepyeni bir sürece girdiğini, yaşananların büyük bir kriz ve Türkiye için unutulmayacak acı bir tecrübe olduğuna dikkati çeken Erdoğan, şöyle devam etti 
     ''Biz, bu krizden alacağımız dersi milletçe aldık. Ekonomik olarak ağır bir bedel ödedik, ama siyaseten Türkiye'ye yeni bir kapı açtık. Bugün, hamdolsun bu krizin izleri tamamen silinmiş, Türkiye ekonomisi toparlanmış ve artık atağa geçmiştir. Makroekonomik göstergelerde, bırakın kriz öncesini, son 20 yılın, 30 yılın, hatta bazı göstergelerde Cumhuriyet tarihimizin en iyi rakamlarını yakalamış durumdayız. Geçen gün, İSO toplantısına katıldım. Tüm konuşmacılar 'makroekonomik göstergelerde sıkıntı yok, mikroekonomik göstergelerde beklentilerimiz var' diyorlardır. Biz de iktidar olarak bunu söylüyoruz. Bundan sonraki hedef bu olacak. Bizim ekonomide ulaştığımız hıza, bir çokları hala ayak uyduramadı. İktidara geldiğimiz günden bugüne kadar ekonomide çok şey değişti. Ama bakıyorsunuz, bazılarında eleştiriler, anlayış, zihniyet değişmedi. Onlar bozuk plak gibi takıldıkları yerde öylece kalakaldı. 'Ekonomi iyileşti, ama sokağa yansımadı' diyorlar. Sokağa çıkmazsanız, yansıyıp yansımadığını nereden bileceksiniz Biz çıkıyoruz, çarşıda, pazarda, mağazalarda etiketleri görüyoruz. Ben buzdolabı, televizyonlara bakıyorum, fiyatları soruyorum, çok çok aşağılarda. Marketlerden fiyat istiyorum. Bakıyorsunuz yüzde 70 düşmüş. Önceki dönemlerden çok farklı gelişmeler. önceki dönemlerde akşam yatıyordun sabah kalkıyordun zam...'' 
     
     ''AKARYAKITI MASAYA YATIRACAĞIZ'' 

     Erdoğan, ağırlıklı olarak dışa bağımlı olunan akaryakıt ürünlerinde sıkıntı olduğunu belirterek, konuyu ay sonunda masaya yatıracaklarını bildirdi. 
     Dünya piyasalarında sürekli olarak zam yapan dönemi dikkatle takip ettiklerini ve bu zamları yansıtmamak için gayret gösterdiklerini anlatan Erdoğan, şunları kaydetti 
     ''6 ayda ne kadar zam yapıldı, dünyada varilin fiyatı ne kadar arttı. Bunların mukayesesini yapacağız. 'Nasıl olsa eli mahkum, istediğim gibi zam yaparım' diye buradan rant elde etmeyi bekleyenler, kusura bakmasınlar bu Hükümet'i karşılarında bulacaklar. Bu ayın sonunda bunu da masaya yatıracağız. Enerji Bakanlığı'na gerekli talimatı verdik. Bizden önceki dönemlerde uygulanan metotları geri bırakma hedefiyle iktidara geldik. Böyle stratejik ürünlerde halkı zulmetmeye izin veremeyiz.'' 

     
</TEXT>
</DOC>
