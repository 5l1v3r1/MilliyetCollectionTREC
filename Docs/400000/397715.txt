<DOC>
<DOCNO> 397715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur10.html </URL>
<DATE> 2005/11/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Annelerinin kilitlediği çocukları polis kurtardı 
</HEADLINE>
<TEXT>

     
     Onur BAYRAM Sezer KÜÇÜKKURT AFYONKARAHİSAR, DHA 
     
AFYONKARAHİSAR'da, anneleri tarafından eve kilitlenen 2 kardeş, pencereye çıkarak çevreden imdat istedi. Eve gelen polisler, çocukları polis merkezine götürüp karınlarını doyurdu. 
     Milli Birlik Caddesi 39 numaralı evde 4 yaşındaki oğlu Murat ve 8 yaşındaki kızı Aynur ile oturan Yeter Acar, bu sabah Konya'nın Akşehir İlçesi'nde görülen boşanma davasına gideceğini söyleyerek çocuklarının üzerinden kapıyı kilitleyip evden ayrıldı. Akşam saatlerine kadar soğuk evde annelerinin dönmesini bekleyen çocuklar, daha sonra pencereyi açıp yoldan geçenlerden yardım istedi. Olay yerine çağrılan polis, kapıyı kırıp iki kardeşi polis merkezine götürdü. Daha sonra da Afyonkarahisar Emniyet Müdürlüğü Çocuk Şubesi'ne götürülen çocuklar, sabahtan beri birşey yemediklerini, karınlarının çok aç olduğunu söyleyince, polisler süt ve kek aldı. İki kardeş annelerinin giderken, Beni tutuklarlarsa, polise haber verin sizi buradan alsın'' dediğini iddia etti. 
     
</TEXT>
</DOC>
