<DOC>
<DOCNO> 395066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun34.html </URL>
<DATE> 2005/11/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İspanya, CIA cezaevleri iddiasıyla çalkalanıyor 
</HEADLINE>
<TEXT>

     İspanya'da yayımlanan El Pais gazetesi, ABD'nin tutuklu teröristleri gizli cezaevlerine taşımak için İspanyol havaalanlarını aktarma yeri olarak kullandığını iddia etti. 
     El Pais'in haberinde, jandarmanın geçen Haziran ayında hazırladığı raporda, Mallorca adasından kalkan 10 uçağın Amerikan Merkezi Haberalma Örgütü CIA ajanları tarafından kullanıldığı bilgisinin yer aldığı belirtildi. 
     Buradan kalkan uçakların Küba'daki Guantanamo üssüne terörist götürdüğü iddiasının yer aldığı haberde, Mallorca'dan kalkan uçaklardan birinin Saddam Hüseyin'in yakalandığı gün Bağdat'a indiği kaydedildi. 
     22 Ocak 2004 ile 19 Ocak 2005 tarihleri arasında aktarma yeri olarak kullanılan Mallorca'dan kalkan söz konusu 10 uçağın içindekilerin ''diplomatik statüye'' sahip olarak gösterildiği belirtilen haberde, Bükreş-Washington, Libya-Washington, Libya-İsveç, Washington-Rabat Fas ve Mısır-İrlanda gibi güzergahlarda uçulduğu ifade edildi. 
     Haberde, jandarmanın 10 Haziran'da Balear Adaları Üst Mahkemesi Savcılığı'na rapor vermesinden sonra, İspanyol Ulusal İstihbarat Merkezi'nin CNI harekete geçerek, ABD'nin tutuklu teröristleri taşırken İspanyol havaalanlarını kullanmaması yönünde CIA'i uyardığı bildirildi. 
     El Pais'in haberi üzerine bir televizyon kanalına açıklamada bulunan İçişleri Bakanı Jose Antonio Alonso, ''Bu iddialar eğer doğruysa çok ciddi ve hoşgörü gösterilemeyecek olaylardır. Çünkü uluslararası kurallar ve anayasa çiğnenmiştir. Araştırılacak'' dedi. 
     
</TEXT>
</DOC>
