<DOC>
<DOCNO> 387254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun05.html </URL>
<DATE> 2005/10/17/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Rice, başkan adaylığını yalanladı 
</HEADLINE>
<TEXT>

     ABD Dışişleri Bakanı Condoleezza Rice, 2008 başkanlık seçiminde iktidardaki Cumhuriyetçi Parti’den aday olacağı yönünde yapılan spekülasyonları yalanladı. 
     Rice, Amerikan televizyonlarına yaptığı açıklamalarda, ABD başkanlığına adaylıkla kesinlikle ilgisinin olmadığını söyledi. 
     Condoleezza Rice, Fox News televizyonundaki söyleşisinde, "İnsanların beni o konuma layık görmelerini takdir ediyorum. Ancak hayatımda yapacağım şey bu değil. Partimin, gayet iyi adaylar ortaya çıkaracağından eminim ve onları destekleyeceğim" dedi. 
     Rice, NBC televizyonuna da, "Ben, makam için uğraşmak isteyecek birisi değilim. Adaylıkla hiçbir şekilde ilgim yok" diye konuştu. 
     Washington’da yapılan spekülasyonlarda, 2008 başkanlık seçiminde Demokrat Parti’den eski başkan Bill Clinton’ın eşi Hillary Clinton’ın, Cumhuriyetçi Parti’den de Dışişleri Bakanı Rice’ın yarışabileceği ileri sürülüyordu. 
     
</TEXT>
</DOC>
