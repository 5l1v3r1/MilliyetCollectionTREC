<DOC>
<DOCNO> 388812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy04.html </URL>
<DATE> 2005/10/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AKP'li Yarbay, hükümeti "12 Eylül darbecilerine" benzetti... 
</HEADLINE>
<TEXT>

     AKP Ankara Milletvekili Ersönmez Yarbay, Anayasa Komisyonu’nda kabul edilen Anayasa değişiklik teklifine muhalefet şerhi koyarken, AKP hükümetinin uygulamalarını da 12 Eylül Milli Güvenlik Konseyi’nin uygulamalarına benzetti. 
     TBMM Anayasa Komisyonu üyesi ve AKP Ankara Milletvekili Ersönmez Yarbay, AKP Grup Başkanvekilleri tarafından 19 Ekim Çarşamba günü TBMM Başkanlığı’na verilen ve 21 Ekim Cuma günü de komisyonda görüşülerek kabul edilen, bütçe ile ilgili Anayasa değişiklik teklifine muhalefet şerhi koydu. 
     Yarbay, muhalefet şerhinde, Anayasa değişikliklerinin üzerinde uzun süre çalışılması, tartışılması ve kamuoyunda farklı görüşlerin dillendirilmesi gereken bir süreci yaşaması gerekirken, bu kadar kısa sürenin Anayasa değişikliği gibi ciddi bir konunun görüşülmesi için yeterli olmadığını bildirdi. 
     Yarbay, Anayasa’ya göre 2006 Bütçe Tasarısının TBMM’ye 17 Ekim tarihinde sunulduğunu belirterek, "Bütçe tasarısı 
     sanki Anayasa değiştirilmiş gibi TBMM’ne arz edilmiştir. 
     Anayasa değişikliğinin yapılıp yapılmayacağı belli değildir. 
     Bu TBMM’nin iradesine ipotek koymaktır. Bu durum kabul edilemez" dedi. 
     
     MİLLİ GÜVENLİK KONSEYİ GİBİ 
     Yarbay, ANKA’ya konuyla ilgili bilgi verirken, "Türkiye’de çifte standart var. Kim olursa, yetki eline geçince kullanıyor. Muhalefete düşünce başlıyorlar eleştirmeye, iktidara gelince aynı yetkiyi kullanıyorlar" diye konuştu. Yarbay, şöyle devam etti 
     "12 Eylül Milli Güvenlik Konseyi, ’bizim çıkardığımız kanun Anayasa’a aykırıysa, Anayasa’ya aykırılığı söz konusu olamaz. Bu kanun için Anayasa’nın o maddesi geçerli olmaz’ diyordu. Şimdi de ona benzer bir durumla karşı karşıyayız. 
     Hukuk devletinin keyfi yönetimden uzak durması gerekir. Gücü eline geçiren 24 saatte istediği yasayı çıkarır anlayışı hukuk devleti ilkesiyle bağdaşmıyor. Belli prosedürü var. 
     Bunu sayısal çoğunlukla hızlandırmamız o hukuk devletinin ruhuna aykırı olur. Şekli formalitenin yerine getirilmesi yetmiyor. Aynı zamanda tartışma ortamının da oluşturulması gerekir. Kamuoyunun bu konuda ikna edilmesi gerekir." 
     
     PARTİ DEĞİŞTİRMEK SEÇMENE SAYGISIZLIK 
     Yarbay, son günlerde partisini eleştiren milletvekillerinin partilerinden istifa ettiğinin anımsatılması üzerine de şunları söyledi 
     "Ben parti değiştirmeyi demokrasiye aykırı buluyorum. 
     Bize millet AKP milletvekili diye oy verdi. AKP’den milletvekili olduk. Ben AKP’den istifa etmemin seçmene saygısızlık olacağını düşünüyorum. Benim milletvekili olduğum partide doğruları söyleme yükümlülüğüm de var. Parti Disiplin Kurulu çalışır. Parti disiplinine aykırı hareket ettin derse ayrı. Parti ihraç etmeden partiden ayrılmak oy veren seçmene saygısızlık olur. Benim partimle problemim yok. Milletvekilinin eleştiri görevi, partinin uzun vadede kurumsallaşması içinde gerekir. Her eleştiren partiden istifa ederse olmaz." 

ANKA 
     
</TEXT>
</DOC>
