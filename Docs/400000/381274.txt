<DOC>
<DOCNO> 381274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/guncel/agun.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hadley PKK'ya müdahale zamanı 
</HEADLINE>
<TEXT>


ABD Ulusal Güvenlik Danışmanı Hadley, "PKK terörünü lanetliyoruz. Koalisyon güçleri, Irak ve Türkiye birlikte mücadele edeceğiz" dedi 

UTKU ÇAKIRÖZER Ankara 

ABD Başkanı George Bush'un dış politika ve güvenlik konularındaki sağ kolu olarak nitelendirilen Ulusal Güvenlik Danışmanı Stephen Hadley, PKK ile mücadele ve AB sürecinde açık destek verdiği Ankara'ya, "Artık PKK ile mücadelenin zamanı geldi" dedi. 
İlk yurtdışı gezisini Türkiye'ye yapan Hadley, Ankara temasları sırasında Başbakan Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanlığı Müsteşarı Ali Tuygan ve MGK Genel Sekreteri Yiğit Alpogan'la görüştü. 

'Gelmem faydalı oldu' 
PKK ile mücadelede ABD'nin kararlılığını her açıklamasında vurgulayan Hadley, "Müdahale zamanı ne zaman gelecek " sorusuna şu yanıtı verdi "Zaman geldi. Buraya gelmem, hükümetinizin ve halkınızın ne düşündüğünü öğrenmek faydalı oldu. Irak'ta çözülmesi gereken konulardan biri de PKK. PKK terörünü lanetliyoruz. Kuzey Irak'ın bu örgüt için güvenli bir barınak olmasını engellemek gerekir. Adımlar attık. Koalisyon güçleri, Irak ve Türkiye birlikte mücadeleye devam edeceğiz." 

Sincan'da buluştu 
Hadley, PKK ile mücadele kapsamında örgütün finansman kaynaklarının engellenmesinin öncelikler arasında yer aldığını da vurguladı. Hadley, 28 Şubat döneminde "Kudüs gecesi" organizasyonunun ardından tankların geçiş yaptığı Sincan'daki Gençlik Merkezi'nde gençlerle bir araya geldi. Ziyaretin, "ABD'nin Müslüman ülkelerde bozulan imajını yenileme ve halklarla yakın diyalog projesinin parçası olduğu" öğrenildi. 




</TEXT>
</DOC>
