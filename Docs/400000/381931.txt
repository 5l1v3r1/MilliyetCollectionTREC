<DOC>
<DOCNO> 381931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy09.html </URL>
<DATE> 2005/09/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Müsteşar Birinci'ye 2 ayrı dava... 
</HEADLINE>
<TEXT>

     Yargıtay Cumhuriyet Başsavcılığı, Milli Eğitim Bakanlığı Müsteşarı Necat Birinci hakkında "yargı kararını uygulanmasını engelleyici işlemler yaptığı" iddiasıyla 2 ayrı dava açtı. 
     AA muhabirinin aldığı bilgiye göre, Yargıtay Cumhuriyet Başsavcılığı, Birinci ve bir dönem Müsteşar Vekilliği yapan Şaban Şimşek hakkında şikayet üzerine 4483 sayılı Memurlar ve Diğer Kamu Görevlilerinin Yargılanması Hakkında Kanun uyarınca başlattığı soruşturmayı tamamladı. 
     Başsavcılık, Birinci ve Şimşek hakkında hazırladığı iddianameyi yargılamaya yapacak olan Yargıtay 4. Ceza Dairesi’ne gönderdi. 
     İddianamede, Birinci ve Şimşek’in Milli Eğitim Bakanlığı Dışilişkiler Genel Müdürü Tolga Yağızatlı’nın görevden alınmasının ardından idare mahkemesince verilen kararın uygulanmasını engelleyici işlemler yaptıkları ileri sürülüyor. 
     
     DİĞER DAVA 
     Yargıtay Cumhuriyet Başsavcılığı, Erzurum Milli Eğitim Müdürü Fevzi Budak’ın, Birinci hakkındaki şikayeti üzerine başlattığı soruşturmayı da tamamladı. 
     Başsavcılık, Birinci hakkında hazırladığı iddianameyi 4. Ceza Dairesi’ne gönderdi. 
     İddianamede, sanık Birinci’nin, mahkeme kararını "önce uyguladığı ve daha sonra şikayetçiyi geçici görevlendirmelere tabi tuttuğu" belirtilerek, böylece verilen yargı kararının uygulanmasının engellendiği öne sürülüyor. 
     Sanıklar Birinci ve Şimşek, önümüzdeki günlerde 765 sayılı Türk Ceza Kanunu’nun "’Memuriyet vazifelerini yapmayanlara ait cezaları" düzenleyen 228. maddesine göre yargılanmalarına başlanacak. Söz konusu madde, 6 aydan 3 yıla kadar hapis cezası öngörüyor. 
     Birinci hakkında aynı maddeye göre açılmış 3 dava halen Yargıtay 4. Ceza Dairesi’nde devam ediyor. 
     
</TEXT>
</DOC>
