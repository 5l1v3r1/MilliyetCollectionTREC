<DOC>
<DOCNO> 380467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/yas02.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Patoloji cihazı 10 yıl unutuldu 
</HEADLINE>
<TEXT>


UFUK AKTUĞ İskenderun DHA 

Hatay'ın İskenderun ilçesinde, Körfez Devlet Hastanesi'nin Patoloji Laboratuvarı'na satın almak için girişimde bulunulan doku takip cihazının, hastane deposunda 10 yıldır atıl durumda bekletildiği ortaya çıktı. Çalışma ve Sosyal Güvenlik Bakanlığı, Sağlık Bakanlığı'na devri sonrası adı Körfez Devlet Hastanesi olarak değişen eski SSK İskenderun Hastanesi'ne 10 yıl önce, bugünkü değeri 15 bin YTL olan bir doku takip cihazı gönderdi. Ancak, hastanede bir patoloji uzmanı olmayınca cihaz ambalajı dahi açılmadan depoya indirildi. Depoda uzman bekleyen cihaz bu sürede unutuldu, hastalar da Adana'daki hastanelere sevk edildi. 

Merak edip açtırdı 
Hastanenin yeni Başhekim'i Dr. Ergün Saraçoğlu ise, Patoloji Laboratuvarı kurdururarak, eksik olan doku takip cihazını satın almak için de çalışmalara başladı. Çalışmalar sürerken Dr. Saraçoğlu, hastanenin deposuna inerek inceleme yaptı. Ambalajı dahi açılmayan bir paketi merak edip açtıran Başhekim, satın almayı planladığı doku takip cihazıyla karşılaşınca şaşkına döndü. Kullanılabilecek durumda olduğu anlaşılan cihaz laboratuvara yerleştirildi. 




</TEXT>
</DOC>
