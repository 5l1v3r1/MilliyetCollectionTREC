<DOC>
<DOCNO> 356535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun11.html </URL>
<DATE> 2005/06/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Le Figaro Çerçevenin sertleştirilmesini Fransa engelledi 
</HEADLINE>
<TEXT>

     Fransa ve Hollanda’daki referandum depremine karşın Avrupa Komisyonu’nun Türkiye’nin üyelik müzakerelerine ilişkin Müzakere Çerçevesi’nde daha sert bir tutum takınmadığı belirtildi. Le Figaro gazetesi, Komisyon’un sertleşmemesini Fransa’nın engellediğini öne sürdü. 
     Fransız Le Figaro gazetesi, Müzakere Çerçevesi belgesini değerlendirirken AB’de yaşanan krize karşın AB liderlerinin taahhütlerine bağlı kaldığını belirtti. 7 sayfalık belgenin Fransa ve Hollanda’daki "hayır" etkisi ile daha sert bir yaklaşım içermediğini kaydeden gazete, belgenin genişleme polemiği sırasında kaleme alınmasına karşın Komisyon’un Fransa İçişleri Bakanı Nicolas Sarkozy ve Alman Hristiyan Demokrat lider Angela Merkel’in Türkiye karşıtı söylemlerine kulak asmadığını vurguladı. 
     Belgenin yol haritasını belirlerken 17 Aralık Zirvesi’nde ortaya konulan çerçeveye bağlı kaldığına işaret eden gazete, belgedeki "Müzakerelerin ortak hedefi katılımdır" ifadesine dikkat çekti. 
     
     FRANSA BRÜKSEL’DE KULİS YAPTI 
     Avrupa’da iki olumsuz referandum sonucunun yarattığı "deprem"in Brüksel tarafından dikkate alınmadığını yazan Le Figaro, "Referandum sonrası Fransa belgenin sertleştirilmesini engellemek için Brüksel’de kulis yaptı" ifadesini kullandı. İzlenecek yolu Matignon’un Fransa Başbakanlık binası empoze ettiğini öne süren gazete, şöyle devam etti 
     "Fransız engelinin kalkmasından sonra Komisyon’da hiç kimse müzakerelerin çerçevesini sorgulamadı. Paris, Berlin ve Londra’nın hakemlik yaptığı bu tartışmada Avusturyalı, Danimarkalı, Hollandalı veya Polonyalı komiserlerin ruh hallerinin pek ağırlığı yoktur." Le Figaro, şimdiye kadar AB liderlerinin yazılı taahhütlerini sorgulamadıklarını, İngiltere Başbakanı Tony Blair’in bunu çok yakından izlediğini belirterek son AB Zirvesinin de Türkiye ile ilgili olarak 17 Aralık kararlarını teyit ettiğini anımsattı. Komisyon’un da aynı şeyi yaptığını kaydeden gazete, Komisyon yetkililerinin "Kraldan daha kralcı olacak değiliz. Bu konuda Komisyon bir noter gibi. İnisyatifi almaz" sözlerine dikkat çekti. 
     
</TEXT>
</DOC>
