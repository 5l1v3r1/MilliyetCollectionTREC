<DOC>
<DOCNO> 385090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo13.html </URL>
<DATE> 2005/10/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Fenerbahçe idmanda çift kale maç yaptı... 
</HEADLINE>
<TEXT>

     Fenerbahçe, gelecek hafta Ankaragücü ile oynayacağı lig maçının hazırlıklarını bugün yaptığı antrenmanla sürdürdü. 
     Samandıra Tesisleri'nde koşu ve ısınma hareketleriyle başlayan antrenmanda sarı-lacivertli futbolcular daha sonra ağırlık yelekleri giyip, koordinasyon çalışması yaptı. 
     Futbolcular, bu çalışmaların ardından iddialı çift kale maç yaptılar. Nobre, Deniz, Mahmut, Önder, Mehmet, Serdar ve Servet'ten kurulu yeşil takım, yapılan çift kale maçlarda arka arkaya mavi takımı yenince, idman sonrası ortaya güzel görüntüler çıktı. 
     1 saat 50 dakika süren idmanda Tuncay ve Zafer Biryol takımdan ayrı koşu yaptı. 
     Yarını dinlenerek geçirecek olan sarı-lacivertliler, Ankaragücü maçı hazırlıklarını 10 Ekim Pazartesi günü yapacağı antrenmanla sürdürecek. 
     
</TEXT>
</DOC>
