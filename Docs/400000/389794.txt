<DOC>
<DOCNO> 389794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko18.html </URL>
<DATE> 2005/10/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ülker Şeker fiyatları aynı, çikolata arttı 
</HEADLINE>
<TEXT>

     Ülker Gıda Sanayi ve Ticaret A.Ş. İstişare Konseyi Üyesi Necdet Buzbaş, şekerleme ürünlerinde, ihracatın kısıtlı olması nedeniyle firmaların iç piyasada rekabet halinde bulunduklarını, bu durumun da fiyat artışlarını önlediği bildirildi. 
     Buzbaş, Türklerin tatlı seven bir millet olduğunu ifade ederek, bu nedenle dini bayram ya da özel ziyaretlerin tatlılar ile hediyelendirildiğini söyledi. 
     Üretici şirketlerin, müşterilerden bayramlık siparişlerini 3-4 ay önceden aldığını, buna bağlı olarak hammadde ve ambalaj malzemelerinin verildiğini anlatan Buzbaş, bayrama 3 ay kala üretime başlandığını ve stoğa çalışıldığını kaydetti. 
     Buzbaş, siparişleri bayramdan 3-4 hafta önce teslim ettiklerini, ancak üç aylık stokların üretici firmalara büyük finansal yükler getirdiğini dile getirdi. 
     Şekerleme ürünlerindeki 2004 yılı fiyatlarının 2005 yılında da aynen uygulandığını belirten Buzbaş, bu alanda ihracatın kısıtlı olması nedeniyle firmaların iç pazarda adeta ''kıyasıya'' rekabet halinde bulunduklarını, böylelikle fiyatların istikrarını koruduğunu anlattı. 
     Buzbaş, ''Çikolatada ise ana hammadde olan kakao çekirdeğinin dışardan alınması nedeniyle fiyatlarda geçen yıla göre yüzde 10 gibi bir artış söz konusu oldu'' dedi. 
     
     TÜRKİYE'DE KİŞİ BAŞI TÜKETİM 2 KG 
     Türkiye'de, kişi başına şekerleme ve çikolata tüketiminin yılda 2 kilogram olduğunu belirten Buzbaş, şekerleme tüketimin büyük kısmının Ramazan Bayramı nedeniyle hediyelik olarak satıldığını, çikolata tüketiminin ise yıla yayıldığını ifade etti. 
     Buzbaş, 2005 yılında şekerleme satışlarında yüzde 6 civarında, çikolata da ise yüzde 20 artış yaşandığını belirterek, bu sonuçlara göre şekerleme tüketiminin çikolataya doğru kaydığını söylemenin gerçekçi olacağına dikkati çekti. 
     Buzbaş, Türkiye'de, 2006'nın satın alma gücünün biraz daha iyileşeceği, enflasyonsuz yaşamın tüketiciye etkili olabileceği bir yıl olarak düşünüldüğünde şekerleme tüketiminde miktar olarak yüzde 10'a, çikolata tüketimininde yüzde 20'ye ulaşacağını sözlerine ekledi. 
     
</TEXT>
</DOC>
