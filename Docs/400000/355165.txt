<DOC>
<DOCNO> 355165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo15.html </URL>
<DATE> 2005/06/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Beşiktaşlı Mustafa'nın babalık mutluluğu... 
</HEADLINE>
<TEXT>

     Beşiktaşlı futbolcu Mustafa Doğan, dün dünyaya gelen kızı Ela'nın mutluluğunu basın mensuplarıyla paylaştı. 
     Memorial Hastanesi'nde dün gerçekleşen doğum sonrası bir kızı olan ve ikinci kez babalık sevinci yaşayan Mustafa Doğan, eşi Meryem ve kızı Ela ile birlikte basın mensuplarına poz verdi. 
     Oldukça mutlu olduğu gözlenen Mustafa, sorunsuz bir doğum olduğunu belirterek, ''İlk çocuğum doğduğunda yeni sezon kampında bulunuyordum ve eşimin yanında olamadım. Bu kez de aynı şekilde olacaktı ama doğumu sanal sancı yöntemiyle 1 hafta öne aldık. Normal doğum oldu. İkinci kez baba olduğum için çok mutluyum'' dedi. 
     Doğumu gerçekleştiren Dr.Murat Beyaz ise öncelikle normal doğumu tercih ettiği için Mustafa Doğan'ın eşi Meryem'i kutladı. Dr.Beyaz, bebeğin 3 kilo ağırlığında ve 50 santimetre boyunda, oldukça sağlıklı olduğunu söyledi. 
     
     MUSTAFA ''YENİ SEZONDA HEDEF ZİRVE'' 
     Basın mensuplarına yeni sezonla ilgili açıklamalarda bulunan Mustafa Doğan, Beşiktaş'ın yeni sezonda da hedefinin zirve olduğunu söyledi. 
     Hedeflerinin Birinci Süper Lig, Türkiye ve UEFA Kupası'nda başarılı maçlar çıkarmak olduğunu ifade eden Mustafa Doğan, ''Camiamızı en iyi şekilde temsil edeceğiz. Geniş bir kadromuz var ve formda olan, güzel oynayan formayı giyecek. Ben de kendi adıma en iyi şekilde çalışacağım'' diye konuştu. 
     
</TEXT>
</DOC>
