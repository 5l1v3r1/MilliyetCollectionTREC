<DOC>
<DOCNO> 394397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur08.html </URL>
<DATE> 2005/11/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hastane kameralarında Prof Kalaycı cinayetinin görüntüleri elde edilemedi 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Göğüs Cerrahisi Anabilim Dalı Başkanı Prof. Dr. Necip Göksel Kalaycı’nın silahlı saldırı sonucu öldürülmesine ilişkin soruşturmayı sürdüren polis, şu ana kadar 3 kişinin ifadesine başvurdu. 
     AA muhabirinin aldığı bilgiye göre, bazı görgü tanıklarının "olayın ardından saldırganın bir taksiyle kaçtığı" yolunda bilgi vermesi ve plaka bildirmesi üzerine polis bu yönde çalışma başlattı. 
     Asayiş Şube Müdürlüğü Cinayet Büro Amirliği görevlileri, söz konusu taksinin sürücüsünü gözaltına alarak ifadesine başvurdu. 
     "Gün boyunca İÜ İstanbul Tıp Fakültesi Hastanesi’ne gitmediğini, o bölgeden de geçmediğini" söyleyen taksicinin serbest bırakıldığı bildirildi. 
     Polis yetkilileri, olay yerinde bulunan 2 kişinin de ifadesine başvurulduğunu ve ardından serbest bırakıldıklarını söylediler. 
     Yetkililer, kayıtları incelenen hastane kameralarında ise silahlı saldırıya ilişkin görüntü elde edilemediğini belirterek, olayla ilgili soruşturmanın sürdüğünü kaydettiler. 
     
</TEXT>
</DOC>
