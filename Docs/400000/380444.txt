<DOC>
<DOCNO> 380444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/siyaset/siy03.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK, zamanlama meselesi' 
</HEADLINE>
<TEXT>


ABD Dışişleri Bakanı Rice, Dışişleri Bakanı Abdullah Gül'e, "PKK'ya karşı yapılacak müdahalenin ilke değil zamanlama meselesi" olduğunu vurguladı 

SEMA EMİROĞLU New York 


Dışişleri Bakanı Abdullah Gül, ABD'li meslektaşı Condoleezza Rice'a, Telafer, PKK ve Kerkük'e ilişkin gelişmeler konusundaki kaygılarını iletti. İki ülkenin görüşlerinin bu konularda büyük ölçüde "örtüştüğü" bildirildi. Gül, bu hassasiyetlerinin dikkate alınmasını istedi. Gül, ABD'nin PKK konusunda bu kez daha istekli olduğunu kaydederken, Rice da PKK'ya müdahalenin "ilke değil zamanlama meselesi" olduğunu vurguladı. 
Rice'ın kaldığı Waldorf Astoria Oteli'nde bir saat süren görüşmede, ABD tarafının, K. Irak'ta PKK'ya karşı somut önlem alma konusunda bu kez "daha istekli ve hazırlıklı bir görünüm sergilediği" kaydedildi. Bir Türk diplomat, "Amerikalıların PKK'yla ilgili somut adım atma konusundaki hazırlıklarının daha organize hale getirildiğini gördük" ifadesini kullandı. Türk Dışişleri'nden bir yetkili, "İki taraf da görüşmeden memnun ayrıldı. ABD tarafının birçok konuda görüş ve endişelerimizi paylaştığını gördük" dedi. 


</TEXT>
</DOC>
