<DOC>
<DOCNO> 352603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy21.html </URL>
<DATE> 2005/06/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gül Türk-Amerikan stratejik ortaklığı önemli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD ile ilişkilerin Türkiye’nin dış politikasının eksenlerinden biri olduğunu belirterek "Kitle imha silahlarının yayılması ve terörizmin başta olmak üzere, 21. 
     yüzyılın çok yönlü küresel tehditler ile mücadelede gerekliliği, Türkiye ile ABD arasındaki dayanışma, stratejik ortaklığı giderek daha önemli kılmaktadır" dedi. Abdullah Gül, ABD’nin bağımsızlığının 229. yıldönümü dolayısıyla ABD Büyükelçiliği konutunda düzenlenen resepsiyona katıldı. Resepsiyonda ayrıca Devlet Bakanı Beşir Atalay, Genelkurmay İkinci Başkanı Orgeneral İlker Başbuğ, milletvekilleri, yabancı misyon şefleri ve işadamları da bulundu. Türk ve ABD ulusal marşlarının çalındığı resepsiyonda bir konuşma yapan Dışişleri Bakanı Gül, Türkiye ile ABD arasındaki ilişkilerin, demokrasi, özgürlük, hukuk üstünlüğü ve insan hakları gibi ortak değerler ile şekillenen sağlam temellere dayandığını belirtti. Abdullah Gül, ittifak ilişkilerin 50 yılı aşkın devam ettiğine dikkat çekerken ilişkilerin her alanda güçlendirdiğini belirterek şöyle devam etti "Kitle imha silahlarının yayılması ve terörizm başta olmak üzere, 21. yüzyılın çok yönlü küresel tehditler ile mücadelede gerekliliği, Türkiye ile ABD arasındaki dayanışma, stratejik ortaklığı giderek daha önemli kılmaktadır." Türkiye’nin dış politikasının temel eksenlerinden biri olan ABD ile ilişkilerin küresel gelişmeler sonucunda sürekli yeni boyutlar kazandığını ifade eden Gül, ilişkilerin sadece savunma ve güvenlik alanlarından ibaret olmadığını turizm, ekonomi gibi sektörleri de kapsadığını söyledi. Konuşmasında Başbakan Recep Tayyip Erdoğan’ın ABD ziyaretine de değinen Gül, "Bu ziyaretimiz ortak vizyonumuzu teyit etmemizi sağladı" dtedi. 
     
     EDELMAN’A TEŞEKKÜRLER 
     Gül, konuşmanın son bölümünde Türkiye’den ayrılacak olan ABD Büyükelçisi Eric Edelman’ı görev süresi sırasında ikili ilişkilere yaptığı katkılarndan dolayı teşekkür etti. Gül, "Bayan Edelman ve siz ilişkilerimizin dostluk ve işbirliği ile dayanışma çerçevesinde sürmesine imkan yarattınız" dedi. 
     
     BAŞKA ULUSLAR ZULÜM ALTINDAYSA ABD GÜVENDE DEĞİL 
     ABD Büyükelçisi Eric Edelman, resepsiyonda yaptığı konuşmada günün anlamı üzerinde durdu. ABD Başkanı George W. 
     Bush’un 11 Eylül saldırılarının ardından izlediği politikayı anlatan Edelman, Bush’un Abraham Lincoln’un kölelik konusundaki tutumundan ilham alarak "Başka uluslar zülüm altında ise, ABD güvende değil" yaklaşımını benimsediğini belirtti. 
     Türkiye’nin değişim yapmak isteyenler için bir ilham olabileceği mesajını veren Edelman, Türkiye’nin kararlılığının Batı’nın yanında yer aldığını söyledi. "ABD’nin Türk demokrasisine olan desteği ABD’nin dış politikasından temel bir unsur olmaya devam edeceği"ni söyledi. 
     Ortak değerlerin ittifaka güç kattığını belirten Edelman, özgürlük davasını ilerletebilmek için Türkiye’nin desteğine ihtiyaç duymaya devam edeceklerini de sözlerine ekledi. 
     
     GÜL-HOLLANDA BÜYÜKELÇİSİ GÖRÜŞMESİ 
     ABD resepsiyonunda AB Büyükelçilerinin Başbakan Erdoğan’a Güneydoğu konusunda verdikleri mesajları ve Başbakan Erdoğan’ın "Büyükelçiler askeri operasyonlardan söz etmediler" yolundaki açıklaması en çok konuşulan konulardan biri oldu. 
     Dışişleri Bakanı Abdullah Gül, kendisine yaklaşan Hollanda Büyükelçisi Sjoerd Gosses ile bir süre söhbet etti. 
     Birkaç dakika süren görüşmenin ardından Gosses, gazetecilerin ısrarlı soruları üzerine Gül ile başka konuların yanı sıra önceki gün Başbakan Erdoğan’ın AB Büyükelçilerine verdiği yemeği de görüştüğünü anlattı. 
     Ankara’da Lüksemburg Büyükelçiliği olmadığı için AB Başkanlığını temsil eden Gosses, "Bakana ne gibi mesajlar verdiğiniz " sorusuna "Mesajlar, yemekte Avrupa Birliği adına yaptığım konuşmada" karşılığını verdi. 
     
</TEXT>
</DOC>
