<DOC>
<DOCNO> 361653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko06.html </URL>
<DATE> 2005/07/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dolarizasyon oranı yüzde 35.8'e kadar indi 
</HEADLINE>
<TEXT>

     Uygulanan sıkı para politikasına rağmen, dövizden YTL’ye geçişteki yoğunlaşma yüzünden para arzı M2 
     bu yılın ilk altı ayında yüzde 17.3 oranında genişleyerek 128.3 katrilyon liraya kadar yükselirken, daha geniş bir para arzı tanımı olan M2Y’nin içerisindeki döviz mevduatlarının payını ifade eden dolarizasyon oranı ise yüzde 35.8’e kadar geriledi. ANKA’nın Merkez Bankası’nın verilerinden yaptığı hesaplamaya göre, bu yılın ilk yarısında da giderek yoğunlaşan dövizden YTL’ye geçiş eğilimi, YTL’yle ilgili parasal göstergelerde önemli bir genişleme yaşanmasına yol açtı. Yılın ilk altı ayında emisyon hacmi yüzde 24.2 büyüyerek 16.7 milyar YTL’ye ulaşırken, Merkez Bankası’nın yurt içine olan YTL yükümlülüklerini ifade eden ve emisyonu da kapsayan rezerv para ise yüzde 17.7’lik bir genişlemeyle 23.9 milyar YTL oldu. Dolaşımdaki para ve bankalardaki vadesiz YTL mevdruatların toplamından oluşan para arzı M1 ilk altı ayda yüzde 15.7 oranında genişleyerek 34.1 milyar YTL’ye çıktı. Emisyondan banka kasalarındaki para ve madeni paralar çıkarılarak, dolaşımdaki madeni paranın eklenmesiyle hesaplanan dolaşımdaki para ilk altı ayda yüzde 26.6 genişleyerek 15.8 milyar YTL oldu. Vadesiz ticari mevduatların yüzde 3.1 oranında azaldığı bu dönemde vadesiz tasarruf mevduatları ise yüzde 18.9 oranında arttı. M1’e YTL cinsinden vadeli tasarruf ve ticari mevduatların eklenmesiyle hesaplanan para arzı tanımı olan M2 ise aynı dönemde yüzde 17.3 genişleyerek 128.3 milyar YTL’ye kadar çıktı. M2’deki genişlemeyi belirleyen vadeli ticari mevduatlarda yüzde 14.3 oranında büyüme yaşanan bu dönemde vadeli YTL mevduatlar ise yüzde 17.8 artarak 79.2 milyar YTL’ye çıktı. 
     
     DOLARIZASYON 
     M2’ye, bankalardaki yurt içi kaynaklı döviz mevduat hesaplarının eklenmesiyle hesaplanan en geniş para arzı tanımı olan M2Y’de yılın ilk altı ayında kaydedilen artış ise döviz hesaplarındaki azalma yüzünden yüzde 7.8’de kaldı. 
     Döviz hesapları hem döviz kurlarındaki düşüş, hem de yılın ilk yarısında yoğunlaşan dövizden YTL’ye geçiş nedeniyle yüzde 6 oranında azalarak 71.5 milyar YTL’ye düştü. Bu nedele de M2Y 199.8 milyar YTL olarak hesaplandı. 
     Döviz mevduat hesaplarının, geniş para arzı M2Y 
     içerisindeki payını gösteren dolarizasyon oranı ise 1 Temmuz itibariyle yüzde 35.8’e kadar geriledi. Bu oran geçen yıl sonunda yüzde 41 düzeyinde bulunuyordu. 2003 yılı sonunda ise yüzde 46 olarak hesaplanmıştı. Türk parasının önemli ölçüde değerlendiği son 2.5 yıllık dönemde dolarizasyon oranında 10 puandan fazla azalma yaşandı. Dolarizasyon oranındaki bu azalış, bir başka deyişle ters para ikamesi, sadece YTL cinsinden parasal büyüklüklerle hesaplanan para arzı ve diğer parasal göstergelerde önemli bir genişleme kaydedilmesine yol açtı. 
     
</TEXT>
</DOC>
