<DOC>
<DOCNO> 363706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur08.html </URL>
<DATE> 2005/07/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sıcakta yürüyüş can aldı 
</HEADLINE>
<TEXT>

     
     Mehmet AL ALANYA Antalya , DHA 
     
ANTALYA'nın Alanya İlçesi'nde yaşayan 61 yaşındaki Sevgi Özbay, yolda yürürken fenalaştı. Ambulansla hastaneye yetiştirilmeye çalışılan yaşlı kadın, tüm müdahalelere karşın kurtarılamadı. 
     Hava sıcaklığının zaman zaman gölgede 40 dereceye kadar çıktığı ilçenin Mahmutlar Beldesi'ndeki evinde yaz tatilini geçirmek için yanına gelen torunu Asil ile kalan Sevgi Özbay, bu akşam üzeri alışveriş yapmak için tek başına sokağa çıktı. Yolda yürürken fenalaşan yaşlı kadın, ambulansla Alanya Devlet Hastanesi'ne yetiştirilmeye çalışıldığı sırada, yolda yaşamını yitirdi. Özbay'ın cenazesi, hastanenin morguna kaldırıldı. 
     
     SICAK BAYILTTI 
     Antalya şehir merkezinde de aşırı sıcak ve yüksek nem oranının etkilediği vatandaşlar, Devlet, Atatürk, Akdeniz Üniversitesi Tıp Fakültesi Hastanesi ile sağlık ocaklarına akın etti. Sağlık kuruluşlarına bugün başvuranların sayısının 250'yi bulduğu belirtildi. Özellikle yaşlıları çok olumsuz yönde etkileyen aşırı sıcak ve nem oranının sağlık sorunlarını arttırdığı bildirildi. Sağlık problemi yaşayanlardan 28'inin kalp spazmı, tansiyon ve şeker hastalığı, 2'sinin ise ciddi güneş yanığı şikayetiyle başvuru yaptığı bildirildi. Sağlık kuruluşlarına başvuranların büyük çoğunluğunun ise sıcaktan fenalaştığı için getirildiği belirlendi. 
     
</TEXT>
</DOC>
