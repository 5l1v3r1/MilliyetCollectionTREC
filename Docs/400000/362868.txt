<DOC>
<DOCNO> 362868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas03.html </URL>
<DATE> 2005/07/20/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Metroseksüel erkekler cilt bakım ürünleri satışında patlamaya yol açtı 
</HEADLINE>
<TEXT>

     Kariyerinde yükselme, kadınlarla daha kolay ilişki kurma, kendini zinde ve genç hissetme gibi sebeplerden dolayı Amerikalı erkeklerin cilt bakım ürünleri kullanımında büyük artış yaşandığı bildirildi. 
     Pazar araştırmaları şirketi NPD Group’un verilerine göre, geçen yıl erkek cilt bakım ve kozmetik ürünleri satışında yüzde 13’lük bir artış yaşandı. Bu rakamın kadın cilt bakım ürünleri pazarındaki artışın iki katı olduğuna dikkat çekildi. 2003 yılında da erkek cilt bakım ürünlerinden elde edilen gelir yüzde 10’luk bir artış gösterirken, kadın cilt bakım ürünlerinden elde edilen gelirdeki artış yüzde 6’da kaldı. 
     Artan satışlar Shiseido, Estee Lauder, Clinique, Avon, Gillette ve L’Oreal gibi kozmetik şirketlerini, piyasaya erkeklere yönelik yeni ürünler sürmeye iterken, ecza ve kozmetik zinciri CVS’nin geçen yıl mağazalarındaki erkek kozmetiği için ayırdığı alanı dört kat artırdığı ve bunun neticesinde bu yıl satışlarının yüzde 20 oranında yükseldiği kaydedildi. 
     Erkeklere yönelik cilt bakım ürünlerindeki satış patlamasının birkaç yıl daha devam edeceği öngörülürken, bütün bu artışa rağmen erkek kozmetik ürünleri satışının geçen yıl sadece 59 milyon dolar olduğu belirtildi. Aynı yıl kadın cilt bakım ürünleri satışının ise 2,1 milyar dolar olarak gerçekleştiğine dikkat çekildi. 
     
</TEXT>
</DOC>
