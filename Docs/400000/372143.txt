<DOC>
<DOCNO> 372143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko11.html </URL>
<DATE> 2005/08/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Turşuluk almanın tam zamanı... 
</HEADLINE>
<TEXT>

     Salatalığın 15, domatesin 25, biberin ise 50 YKr'ye düşmesi, sebzeyi turşuluk için uygun hale getirdi. 
     Konya Sebze ve Meyve Komisyoncuları Derneği KONMESKOM Başkanı Halil İbrahim Gürbüz, Orta Anadolu başta olmak üzere, Türkiye'nin büyük bölümünü oluşturan karasal iklim kuşağında yetiştirilen sebze hasadında en verimli dönemin yaşandığını belirtti. 
     Yaz sıcaklarının etkisiyle ürünlerin hızla olgunlaştığını, piyasaya sunulan sebze miktarının artmasıyla birlikte fiyatların oldukça gerilediğini anlatan Gürbüz, ''Turşuluk için alışveriş yapacak vatandaşlar için en uygun ortam şu anda mevcut. Bugünlerde turşuluklar yılın en uygun fiyatlarından alınabilir'' dedi. 
     Turşuluk ihtiyacı olanların bu fırsatı değerlendirmesi gerektiğini anlatan Gürbüz, ''Salatalık 15, domates 25, biber 50, kelek 40, maydanozun fiyatı ise 5 YKr'ye geriledi. Acı biberin kilosu 1 YTL, sarımsağın kilosu ise 1.5 YTL seviyelerinde bulunuyor'' diye konuştu. 
     Turşuluk almanın tam zamanının olduğunu yineleyen Gürbüz, sebzedeki bu fiyat düşüklüğünün Eylül başına kadar devam edebileceğini sözlerine ekledi. 
     
</TEXT>
</DOC>
