<DOC>
<DOCNO> 389302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur09.html </URL>
<DATE> 2005/10/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sobadan zehirlenen çiftin cesetlerini çocukları buldu 
</HEADLINE>
<TEXT>

     Konya’da Emniyet Müdürlüğü’nde görevli bir kişi ile eşi, sobadan sızan karbonmonoksit gazından zehirlenerek öldü. 
     Alınan bilgiye göre, merkez Selçuklu İlçesi Sancak Mahallesi’nde bir sitenin dördüncü katında oturan ve Konya Emniyet Müdürlüğü İkmal Şube Müdürlüğü’nde teknik eleman olarak çalışan Adem Nacak 44 , eşi Meryem Nacak 42 ve 4 çocuğuyla birlikte sahura kalktı. 
     Nacak çifti, sahurdan sonra içinde kömür yanan sobanın hava deliklerini kapatarak tekrar yattı. 
     Adem ve eşi Meryem Nacak, sobadan sızan karbonmonoksit gazından zehirlenerek öldü. Uyandırmak amacıyla yatak odasına giren çocukları, anne ve babalarını ölü olarak buldu. 
     Biri üniversite, ikisi ilköğretim okulu ve biri de lise öğrencisi olan çocukların gazdan etkilenmedikleri öğrenildi. 
     Yetkililer, yapılan araştırmada yatak odasındaki sobanın sıcaklığını halen koruduğunu, ancak havalandırma deliklerinin tamamen kapalı olduğunu bildirdi. 
     Çiftin cesetlerinin, otopsi için Konya Numune Hastanesi’ne kaldırılacağı öğrenildi. 
     
</TEXT>
</DOC>
