<DOC>
<DOCNO> 368868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun04.html </URL>
<DATE> 2005/08/11/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD Washington'daki PKK görüşmeleri çok iyi görüşmelerdi 
</HEADLINE>
<TEXT>

     ABD Dışişleri Bakanlığı sözcülerinden Adam Ereli, Washington’da hafta sonunda yapılan terörizmle mücadele konulu Türkiye-ABD-Irak üçlü toplantılarında, PKK terörüyle mücadelede teknik konuları ele almak üzere çalışma grupları oluşturulmasının kararlaştırıldığını söyledi. 
     Ereli, Washington’da yabancı gazeteciler için düzenlenen bir brifingde, "çok iyi görüşmelerdi. ABD, Irak ve Türkiye olarak terörizmle mücadeleye ilişkin çok mükemmel görüşmeler yaptık. Daha çok PKK konusunda konuştuk ve bu terörist örgütün, Irak’ın topraklarını kullanarak Türkiye’ye saldırılarının engellenmesinde birlikte nasıl çalışacağımızı konuştuk" dedi. 
     Ereli, "hepimizin ortak bir tehdit olarak gördüğü bu örgüte karşı nasıl işbirliği yapabileceğimizi de konuştuk. Görüşmelerin sonunda bazı anlaşmalara varıldı. Teknik konuları konuşmak üzere çalışma grupları oluşturulması gibi" ifadesini kullandı. 
     Adam Ereli, toplantılarda Irak hükümetini kimin temsil ettiğine ise cevap vermedi ve Irak’ı kimin temsil ettiğine Irak hükümetinin cevap vermesi gerektiğini söyledi. 
     Kerkük’te Kürt nüfusunun arttığına ilişkin bir soru üzerine ise Ereli, "Kerkük konusundaki politikamızda bir yenilik yok. Bizim politikamız, dün neyse bugün de o. Bu zaten, tam müzakerelerle ve bütün vatandaşların hakları dikkate alınarak, Iraklılar tarafından çözülmesi gereken bir konu" diye konuştu. 
     
</TEXT>
</DOC>
