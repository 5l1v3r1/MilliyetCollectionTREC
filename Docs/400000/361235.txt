<DOC>
<DOCNO> 361235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/axspo02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıp üzerine ayıp 
</HEADLINE>
<TEXT>


13 yıldır bitirilemeyen Ataköy Sinan Erdem Spor Salonu ile talip olunan 2009 Avrupa Atletizm Şampiyonası için EAA denetçileri 3 gün sonra İstanbul'a gelecek. Ama ortada ne gösterecek proje, ne inşaat çalışması var 

MURAT AĞCA 


Ataköy'de 13 yıldır bitirilemeyerek adeta "utanç abidesi" haline gelen Sinan Erdem Spor Salonu'nda "ayıp üzerine ayıp" yaşanıyor. 
Dev tesise 2009 Avrupa Salon Atletizm Şampiyonası'nı almak için talip olunmasına rağmen, ortada 18 Temmuz'da Avrupa Atletizm Birliği'nden EAA gelecek delegelere gösterecek henüz bir proje yok. Salondaki inşaatta da aylardır hiçbir ilerleme kaydedilemedi. 
2010 Dünya Basketbol Şampiyonası'nın yarı final ile final maçlarına da ev sahipliği yapacak olan ve dışarıdan bitmiş gibi gözükmesine rağmen içinde hiçbir yatırım yapılmayan salonun tamamlanması için yaklaşık 20 - 25 milyon dolarlık yatırıma ihtiyaç var. Sponsorluk karşılığında önce salonu tamamlamak için harekete geçen ancak daha sonra bu fikrinden vazgeçen Zorlu grubunun devre dışı kalmasıyla, gözler yeniden Gençlik ve Spor Genel Müdürlüğü'ne çevrildi. Bulunan yeni çözüm ise inşaatı İstanbul Büyükşehir Belediyesi'nin üstlenerek salonu tamamlaması. Bu harcama da Belediye'nin İstanbul Olimpiyat Oyunları Hazırlık ve Düzenleme Kurulu'na İOOHDK olan ve 117 trilyonu bulan yasal borcundan mahsup edilecek. Ancak belediyenin halen inşaatı yürüten Murat İnşaat firmasıyla nasıl anlaşmaya varacağı da bir başka sorunu teşkil ediyor. 
Hiçbir atletizm projesi olmadan denetime girecek olan bu salonla aday olduğumuz 2009 Avrupa Atletizm Şampiyonası'na ev sahipliği seçimi Ekim'de yapılacak. Ancak bugün çalışması başlatılsa bile projenin o tarihe kadar bitirilmesi bile imkansız görünüyor. 


</TEXT>
</DOC>
