<DOC>
<DOCNO> 392104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/spo04.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç'in korkusu 
</HEADLINE>
<TEXT>


Trabzonspor'un hocasının devre arasında verim alamadığı yabancı oyuncuları göndermeyi planladığı ancak bu isimlerin rest çekmesinden çekindiği öğrenildi 


Trabzonspor'da bir türlü yabancı oyunculardan istenilen verim alınamazken, ara transferde takımı takviye etmeyi düşünen Teknik Direktör Vahid Halilhodziç'in, göndermeyi planladığı isimlerden olumsuz yanıt gelmesinden çekindiği belirtildi. 
Takıma bu sezon başında katılan Eller, Jefferson ve Jun'un istikrarsız grafikleri nedeniyle gönderilme olasılıklarının yüksek olduğu öğrenildi. 
Özellikle yaklaşık 6 milyon Euro'ya malolan ancak tek bir gol bile atamayan Jun'un listenin ilk sırasında yer aldığı kaydedildi. Halilhodziç'in yöneticilere Çek oyuncu ile ilgili olarak, "İdmanlardaki çalışmasından çok memnunum. Ama maçtaki performansına bakınca insan şaşırıyor" dediği öğrenildi. 
Tecrübeli teknik adamın forvet hattının bütün yükünün Fatih Tekke'nin üzerinde bulunmasından hoşnut olmadığı ve ara transferde mutlaka kaliteli bir yabancı santrfor alınmasının gerektiğine işaret ettiği belirtti. Halilhodziç ara transferde iyi futbolcu bulmanın zorluğuna da işaret etti. 

Bayramlaşma töreni bugün 

Bordo - Mavili takımda bayramlaşma töreninin bugün yapılacağı açıklandı. Mehmet Ali Yılmaz Tesisleri'nde saat 14.00 - 16.00 saatleri arasında düzenlenecek törene Başkan Atay Aktuğ, yöneticiler, futbolcular, teknik kadro, eski başkan ve yöneticilerle kulüp personeli katılacak. Trabzonspor, bayramlaşma töreninin ardından yapacağı basına kapalı antrenmanın ardından Gençlerbirliği maçı için kampa girecek. 


</TEXT>
</DOC>
