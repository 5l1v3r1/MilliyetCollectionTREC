<DOC>
<DOCNO> 396371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur16.html </URL>
<DATE> 2005/11/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Konya'da ''El Kaide'' operasyonu İki kişi tutuklandı 
</HEADLINE>
<TEXT>

     Konya'da terör örgütü El-Kaide üyesi olduğu iddia edilen baba ve üniversite öğrencisi oğlu tutuklandı. 
     Edinilen bilgiye göre, Konya Emniyet Müdürlüğü Terörle Mücadele Şubesi, bir patlama düzeneğini harekete geçirebilecek özelliği olan bir adet hazır, bir adet de monte elektronik kartı İstanbul'dan temin ederek Konya'ya getirdiği öğrenilen Hüseyin Suat Ö. 46 ile üniversite öğrencisi oğlu İbrahim Ö'yü 20 yakalayarak, gözaltına aldı. 
     Patlama düzeneğinin parçalarının Konya'da birleştirilmek üzere kargo ile gönderileceği bilgisine ulaşan polis, şüphelilerin evinde yaptığı aramada, birer adet lehim emme makinası, lehim makinası, voltaj ayarlı adaptör, ampermetre, USB flash bellek, el yazması notlar ile bazı parçaları ele geçirdi. 
     Yapılan teknik incelemede, ele geçirilen malzemelerin ilettiği sinyaller aracılığıyla bomba gibi çeşitli düzenekleri uzaktan çalıştırılabilir özellikleri taşıdığı belirlendi. 
     Şüphelilerin sorgusunda kargoyla İbrahim Ö. adına ikinci bir koli geldiği öğrenen polis, mahkeme kararıyla koliye el koydu. Kolide yapılan incelemede bir adet mektup ve not ile bir adet elektronik devre bulundu. 
     Koliden çıkan notta, ''Siz iyi bir elektronikçisiniz. Şu anda örgütün iyi bir elektronikçiye ihtiyacı var. O da sizsiniz. Bizim yaptığımız düzenekler ya hemen bozuluyor ya da yeteri kadar çalışmıyor'' yazdığı bildirildi. 
     Poliste alınan ifadelerinin ardından adliyeye sevk edilen Hüseyin Suat Ö. 46 ile üniversite öğrencisi oğlu İbrahim Ö. 20 , çıkarıldıkları mahkemece tutuklanarak cezaevine gönderildi. 
     Endüstri Meslek Lisesi mezunu olduğu öğrenilen Konyalı Hüseyin Suat Ö'ün İstanbul'da terör örgütü El-Kaide tarafından gerçekleştirilen bombalı eylemler sonucunda 2003 yılında yakalanarak tutuklandığı, 2005 yılında ise cezaevinden çıktığı öğrenildi. 
     Yetkililer, ''ele geçirilen malzemelere bakıldığında, terör örgütü El-Kaide'nin eylem hazırlığı içerisinde olduğunun anlaşıldığını, operasyonun genişletilerek sürdürüldüğünü'' bildirdi. 
     
</TEXT>
</DOC>
