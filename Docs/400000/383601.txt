<DOC>
<DOCNO> 383601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy10.html </URL>
<DATE> 2005/10/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Erdoğan AB ya uluslararası bir aktör ya da Hıristiyan kulübü olacak 
</HEADLINE>
<TEXT>

     Başbakan Recep Tayyip Erdoğan, ''Avrupa'nın ya uluslararası bir aktör ya da bir Hıristiyan kulübü olacağını'' belirtti. 
     İtalya'da yayımlanan La Repubblica gazetesi, bugünkü sayısında Başbakan Erdoğan ile yapılan bir söyleşiye yer verdi. Gazete, Erdoğan'ın AB ülkelerine verdiği mesajı, ''Dünyaya mı açılacaksınız, yoksa bir Hıristiyan kulübü olarak mı kalacaksınız karar verin'' başlığıyla özetledi. 
     Erdoğan, gazete ile söyleşisinde, ''Avrupa ya uluslararası bir aktör olacak ya da bir Hıristiyan kulübü olacak. Yüzde 99'u Müslüman olan bir Türkiye'yi bünyesine alarak, ne mi kazanacak Avrupa ile dünyadaki bir buçuk milyar Müslüman arasında bir köprü kazanacak. Böylece medeniyetler ittifakı da başlamış olacak'' diye konuştu. 
     AB'nin Türkiye'ye verdiği sözlere sadık kalacağı umudunu dile getiren Erdoğan, ''Eğer bugün önümüze farklı şeyler koyacak olurlarsa, Türkiye bu blöfü yutmayacaktır. Türkiye kendi yoluna devam eder'' dedi. 
     Erdoğan, Güneydoğu Anadolu'da ne türden somut adımlar atılmakta olduğuna ilişkin bir soruya karşılık olarak da, ''Bu konuda zaten somut adımlar atmış durumdayız. Bunlar ciddi adımlardır. Vaatlerimiz doğrultusunda, somut adımlar atmayı, Kürt sorununu göğüslemeyi sürdüreceğiz'' diye konuştu. 
     Başbakan Erdoğan, Orhan Pamuk davasıyla ilgili olarak da, ''Türkiye'de güçler ayrılığı vardır. Bir yanda siyasi güç vardır, diğer yanda yargı. İnsanların düşündüğünü yazabilme özgürlüğü de vardır'' dedi. 
     Erdoğan, Pamuk hakkındaki davanın Türkiye'nin imajına etkisiyle ilgili bir soruya karşılık olarak da, basının güçler ayrılığı ilkesine saygı göstermesi gerektiğini hatırlattıktan sonra, ''Bu konuyu yargı değerlendirecektir, biz de onların kararına saygılı olacağız'' diye konuştu. 
     
</TEXT>
</DOC>
