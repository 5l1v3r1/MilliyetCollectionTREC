<DOC>
<DOCNO> 353164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/bnba.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartman çocukları 
</HEADLINE>
<TEXT>


NBA finalinde 4. karşılaşma da ev sahibinin farklı galibiyetiyle sonuçlandı. "Evinde aslan kesilen" son şampiyon Detroit, San Antonio Spurs'ü 31 sayı farkla devirerek durumu 2-2 yaptı 

HABER YORUM GÖKHAN TÜRE 


Apartman çocukları diye bir tabir vardır. Hani annelerinin üzerine titrediği, sokağa bırakmaya kıyamadığı, dışarı çıkınca bambaşka bir dünyayı karşısında bulan, kendi evinde "delicesine" yaramaz, misafirlikte ise tam aksine bir köşede "mum" gibi oturan, gıkını çıkarmadan bir an önce eve dönmeyi bekleyen, utangaç, çekingen... 
Koskoca NBA finali, sanki bu çocukların oyun alanına dönmüş... 
Kim evinde oynarsa o kazanıyor, misafir gelen ise yenilgiyi daha baştan kabullenmiş, korkak, ürkek... 
Öyle bir final serisi ki dört maç geride kalmasına rağmen kimse henüz "kafa kafaya" giden bir karşılaşma izleme fırsatı bulamadı. Böyle giderse bulamayacak da... 
Düşünün Detroit Pistons ile San Antonio Spurs'ün kazandığı ikişer maçta en az farkla biten karşılaşma, San Antonio'nun 84 - 69 kazandığı ilk maç oldu o da 15 sayıyla... 31 sayıyla biten final maçı mı, onu herhalde sadece önceki gece sabaha karşı televizyon başına geçenler hatırlayacaklar... 

Detroit klasiği 
Motor City'deki dördüncü finalde sahaya çıkışıyla kazanacağının sinyallerini veren Detroit, sahasında oynadığı üçüncü maçta olduğu gibi yine agresif sert savunmasıyla San Antonio'yu sindirdi, Ben - Rasheed Wallace ikilisiyle de pota altını rakibine kararttı. San Antonio'da, ilk iki maçta takımı sürükleyen Arjantinli Ginobili ve Fransız Tony Parker, üçüncü karşılaşmada olduğu gibi sahada sadece "figüran" pozisyonundaydılar. Üst üste top kayıpları ve rakibin iyi savunmasıyla Ginobili yine oyundan çabuk düşerken, sayılarının da büyük çoğunluğunu takımının "çoktan fişi çektiği" üçüncü ve son çeyrekte yaptı, yani "boşa" attı. Parker da ondan farklı değildi. Fransız yıldız, neredeyse maçın tamamında oyuna da "fransız" kaldı. Kenardan gelenler de özellikle ilk iki periyotta farkın açılmasından başka bir işe yaramadılar. Gregg Popovich'in, Tim Duncan'a nefes aldırma çabaları da bu yüzden 30 saniye ya da 1 dakikayı geçemedi. Buna rağmen Duncan, San Antonio'nun sahada birşeyler yapma, maçı çevirme çabasındaki tek oyuncusuydu. Fark eğer 40 ya da 50 sayı olmadıysa Spurs'ün bunun için Duncan'a dua etmesi gerekir. "Apartman çocuklarının", dün sokakta onlar için kavga eden tek dostları Duncan'dı. 

Spurs'a ağır fatura 
Tam yedi oyuncusu çift haneli rakamlara ulaşan Detroit'te oyuna sonradan giren Antonio McDyess ve Lindsey Hunter'ın toplam 30 sayılık katkısı da evsahibi takımın farklı galibiyetinde büyük rol oynadı. San Antonio'nun her direnişinde rakip takımın başına balyoz gibi indiler. Ginobili'yi iyi savunmasının yanında skor yönüyle de ön plana çıkan Tayshaun Prince, San Antonio'daki ikinci maçın suskun ismi Chauncey Billups, evinde oynayan "apartman çocukları" olarak dün rakibi "yıpratma" adına ellerinden gelen "yaramazlığı" ardlarına koymadılar. İlk iki çeyreğinden sonra seyredilebilirliği sadece Detroit'in, maçı bırakan rakibi karşısındaki şovu ile sınırlı olan, mücadele ve heyecan adına bekleneni veremeyen dördüncü maç, 31 sayılık farkla belki de tarihin "en ağır" final serisi yenilgisi olarak San Antonio hanesine işlenecek. 

Sürpriz olur mu 
Artık 2 - 2'ye gelen seride, pazar gecesi sabaha karşı yine Detroit'de oynanacak beşinci maçı kazanacak tarafı tahmin etmek çok da zor değil. Sonuçta sahada yine "apartman çocukları" olacak evinde kurt olan kazanacak, misafirlikte kuzu olan kaybedecek... Görünen o ki, saha avantajı olan San Antonio, eğer Detroit bir "sürpriz" yapmazsa üçüncü şampiyonluğu müzesine götürecek... 

Sürprizler serisi 

MEHMET OKUR 

Açıkçası Detroit Pistons ile San Antonio Spurs arasındaki dördüncü final maçının bu kadar farklı olabileceğini tahmin etmiyordum. Spurs'ün bu maçta daha farklı bir görüntü çizeceğini, daha dirençli olacağını düşünüyordum ama sahada beklediğimizden çok daha isteksiz bir San Antonio vardı. 
Detroit ise bu kez seyirci avantajını her zamankinden daha iyi kullandı, maç süresince San Antonio karşısında bariz bir baskı oluşturdu. Detroit Pistons'ta benchten gelen oyuncuların katkısı çok önemliydi. Lindsey Hunter ve Antonio McDyess bu beklentiyi fazlasıyla karşıladılar. Her ikisi de oyunda kaldıkları sürece takımlarına çok faydalı oldular ve birlikte ürettikleri 30 sayı da Detroit'in farklı galibiyetindeki en önemli etkendi. 
Ben Wallace ve Rasheed Wallace her iki potada da çok etkili oldular ve özellikle savunmada Tim Duncan'a nefes aldırmadılar. Zaten San Antonio'da Duncan dışında da kazanmak için çabalayan başka oyuncu yoktu. Ne ilk beşten, ne de kenardan gelen oyunculardan verim alamadılar. Tony Parker ve Manu Ginobili de seyircinin baskısına karşı çabuk sinirlenip oyundan düşünce Detroit'in işi de kolaylaştı. Eğer Detroit bu şekilde oynamaya devam ederse, McDyess'ın getireceği enerji ve arzulu oyunlarıyla hedefe ulaşmaları işten bile değil. Tam bir takım havasına bürünmüşler bu da Detroit'in savunmasını güçlendiren en önemli faktör. 
İki takım da Detroit'te bir maç daha oynayacaklar. Artık stresin de olumsuz etkileyeceği San Antonio'nun işi daha zor görünüyor. Detroit'teki son maçı da kaybetmeleri bu stresi ikiye katlayacaktır. Eğer Ginobili ve Parker toparlanıp esas kimliklerini sahaya yansıtmazlarsa 2 - 0 önde oldukları bir seriyi hayal kırıklığıyla noktalayabilirler. 


NE DEDİN, NE DEDİN 
Gregg Popovich "Bu geceki maç, bir öncekinin karbon kopyası gibiydi. Fiziksel açıdan çok üstündüler ve bize nefes aldırmadılar. Biz ise buna karşılık vermekte çok aciz kaldık. Gerçekten çok büyük iş başardılar." 
San Antonio Spurs Coachu, bu şekilde oynamaları halinde şampiyonluğu Detroit'e kaptırabileceklerini söyledi. 

Larry Brown "Bunu gerçekten açıklayabileceğimi sanmıyorum. San Antonio'daki birinci ve ikinci maçta rakibimizin, fiziksel mücadelesi, savunması, dayanıklılığı, gücü ve arzusu gerçekten üst düzeydeydi. Ve sanırım biz de son iki maçta aynısını yaptık". 
Detroit coachu Brown'ın, kendisine yöneltilen "Final serisindeki dört maçın da farklı skorlarla kapanmasını nasıl açıklayabilirsiniz " sorusuna yanıtı. 

Magic Johnson "Finallerde hep karşı takımı top kaybına zorlayan taraf kazanmıştır". 
Pistons'ın 31 sayı farkla kazandığı dördüncü maç öncesinde ünlü yıldızın verdiği demeç, maçın istatistikleriyle de örtüştü. Detroit'in baskılı sert savunması karşısında San Antonio Spurs tam 18 top kaybetti. 

KADER ANI 
İlk çeyreğin sonunda Rasheed Wallace'ın, San Antonio Spurs'ün farkı kapayıp yaklaştığı anda son derece soğukkanlı bir biçimde kullandığı ve soktuğu müthiş üçlükle arayı yeniden 6 sayı açması misafir takım için adeta bir yıkım oldu. Ardından ikinci çeyreğin başında sete set hücumda zorlanan Detroit'te, uzak şutu olmayan Ben Wallace'ın, hem de postun gerisinden, geriye çekilerek bulduğu basket, maçı Detroit'in kazanacağının ilk işaretlerinden biriydi. 

İstatistik 
SALON Auburn Hill 
PERİYOTLAR 23-17, 28-19, 23-21, 28-14 

DETROIT PISTONS Oyuncu Ts 1s 2s 3s Rib Ast Tç Tk Blk Süre Hamilton 12 4 4 4 15 0 1 9 4 1 1 - 38 Billups 17 7 7 5 10 0 4 5 7 2 1 - 38 Prince 13 1 1 6 12 0 2 2 1 2 - - 36 R. Wallace 14 0 1 4 8 2 2 8 2 2 - 2 33 B. Wallace 11 1 4 5 11 - 13 1 3 - 3 39 Hunter 17 3 3 7 10 - 1 5 2 - - 22 McDyess 13 1 1 6 11 - 7 1 1 1 1 19 Ham - - - - - - - - - 4 Arroyo 3 1 2 1 3 - - 2 - - - 7 Milicic 2 - 1 1 - 2 - - - - 2 Dupree - - - - - - - - - 2 TOPLAM 102 18 23 39 81 2 9 47 23 13 3 6 

SAN ANTONIO SPURS Oyuncu Ts 1s 2s 3s Rib Ast Tç Tk Blk Süre Parker 12 0 2 6 12 0 1 4 4 - 3 1 37 Ginobili 12 3 4 3 4 1 5 4 3 1 2 1 32 Bowen 6 2 2 2 3 - 3 4 - 3 2 33 Duncan 16 6 9 5 17 - 16 2 - 3 3 39 Mohammed 4 - 2 6 - 5 - - 1 - 17 Brown 8 3 5 1 6 1 2 3 2 - - - 20 Horry 5 - 1 3 1 3 4 - - 1 1 20 Nesterovic - 0 2 - - 2 - - 1 1 14 Udrih 5 - 1 3 1 2 - - - 2 - 11 Barry 3 - - 1 2 1 - - 1 - 11 Massenburg - - 0 1 - 2 - - - - 6 TOPLAM 71 14 24 21 55 5 15 44 15 1 17 9 


</TEXT>
</DOC>
