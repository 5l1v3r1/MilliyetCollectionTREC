<DOC>
<DOCNO> 353347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/astro/index.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Astrolojinin aile bireylerine etkileri 
</HEADLINE>
<TEXT>

Bu hafta Güneş, Yengeç burcuna geçiyor ve yaz başlıyor. 22'sinde dolunay duygusal ihtiyaçlarımızla sorumluluklarımız arasında denge kurmamız gerektiğini işaret ediyor. İlişkilerde acele tepkiler vermek pek akılcı olmayabilir 



Çoğu zaman çocuklar annelerine yeni şeyler öğretmek için dünyaya gelirler. Tüm ilişkiler, içerisinde dönüştürücü bir etki taşır ancak özellikle anne-çocuk ilişkisi çok daha yazgısal bir içeriğe de sahiptir. Zira çocuklarımızı da seçemeyiz. Gördüğüm pek çok örnek ve incelediğim haritalarda, çocukların annelerinin hassas ya da eksik oldukları konuların üzerine gittiklerini, bu alanları tamamlamaya çalıştıklarını gözlemledim. Hatta bu daha geniş bir çerçevede, içerisine tüm aileyi de alan, astrolojik bir dinamik haline dönüşüyor. Eğer aile bireylerinin haritaları tek tek incelenirse, astrolojik açıdan bir ailenin taşıdığı yazgı, seçimler ve eğilimler rahatlıkla ortaya konabilir. Burada en önemli bağın yine anne-baba ve çocuğu arasında geliştiğini görebiliriz. 
Çocuklar anne ve babaları için yürüyen transitler gibidir. Bir tekne kazıntısı olarak doğduğumda, Uranüs babamın Güneş'i üzerindeydi. Uranüs ani gelişmeleri, sürprizleri ve hayatımızın ritmini aniden değiştiren olayları açıklar. Annem içinse bir Jüpiter transiti olarak dünyaya geldim. Genişlemeyi, yenilenen umutları ve iyimserliği anlatan Jüpiter doğduğumda annemin yükselen burcundan geçmekteydi. Hayatta tek bir şey bile tesadüf eseri ya da piyangodan çıkan bir şans değildir. Hatta piyangonun kendisi bile tesadüfi değildir. Her şey birbirine gereklilik zinciri içerisinde bağlı durumdadır. 

Çocuklar anne ve babalarının astrolojik haritalarının belirli yönlerini kendi haritalarında görebilirler 

Çoğunlukla çocuk, annenin hayatındaki zayıf ya da yeteri kadar gelişmemiş bir davranış biçimine ya da alışkanlığa sahiptir. Örneğin haritasında su elementi eksik ya da Ay'ın zor konumda olduğu Ay annelik, korumak, beslemek, büyütmek annelerin çok daha hassas, daha fazla kollanma ve korunma talep eden çocuklarla karşılaşmasına şaşmamak gerekir. Böyle bir kombinasyonda anne ister istemez, daha fazla annelik etmek ve dolayısıyla kendi haritasındaki Ay'ın eksiklerini görmek durumundadır. Kimi durumda bu, anneanneden çocuğa kadar uzanan bir görünüm de sergileyebilir. Astrolojik haritamızda dördüncü evdeki burç ve gezegenler atalarımızdan hayatımıza gelen tortuları ve birikimleri de açıklar. Bu birikimler yetenekler olabileceği gibi, uykuda kalmış eğilimler hatta anneden çocuğa bilinçsiz biçimde aktarılan öfkeler ya da travmalar da olabilir. Aile içerisinde saklı kalan, sürekli üstü örtülen böyle temalar örneğin ailenin hatırlamak istemediği olumsuzluklar, olaylar astrolojik haritada Ay, Satürn, Pluto ve dördüncü ev ilişkileri ile görülecektir. Aileye doğan çocuk bunun bilincinde olmasa bile, ilerleyen yıllarda, kendini daha iyi tanımaya başladıkça, hayatının tüm dinamikleri birer birer ortaya çıkarken, bu üstü örtülü duygusal temalar değişik şekillerde kendini gösterebilir. 
Nasıl anne ve babamızın DNA dizaynlarını paylaşıyorsak, astrolojik haritalarının da belirli yönlerini kendi haritamızda görebiliriz. Kimi zaman bu, annemizin yükselen burcu ya da babamızın haritasındaki Satürn derecesi olabilir. Astrolojik açıdan gökyüzü kozmik bir halı gibidir. Bu halıdaki desenler belirli yerlerde tekrar eder, değişir, güzelleşir ve ileride, yeni yaratıcılıklar olarak karşımıza çıkarlar. 




</TEXT>
</DOC>
