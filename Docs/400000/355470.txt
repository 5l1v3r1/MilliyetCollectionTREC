<DOC>
<DOCNO> 355470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur16.html </URL>
<DATE> 2005/06/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Belediye başkanı tarihi eser kaçakçılığından gözaltına alındı 
</HEADLINE>
<TEXT>

     Düzce'de, İl Jandarma Komutanlığı'na bağlı ekiplerce düzenlenen tarihi eser operasyonunda, aralarında Yığılca İlçe Belediye Başkanı Ali Kemal Sezgin ve kardeşi Namık Kemal Sezgin'in de bulunduğu 6 kişi, gözaltına alındı. 
     Düzce İl Jandarma Komutanlığı'na bağlı ekipler, bir ihbar üzerine sabaha karşı kent merkezi ve Yığılca İlçesi'nde 20 ev ve işyerinde arama yaptı. 
     Aramalarda, Roma dönemine ait 1 adet lahit mezar parçası, 1 adet topraktan yapılmış pipo, 2 adet üzerinde Hz. İsa'nın resminin olduğu haç parçaları, Konuralp müzesine ait fotoğraf, harita ve kasetler, 60 adet 9 milimetrelik fişek, 1 adet tabanca şarjörü, 3 ruhsatsız av tüfeği, 3 adet tabanca ve kazı için kullanılan bazı malzemeler ele geçirildi. 
     Operasyon kapsamında Yığılca Belediye Başkanı Ali Kemal Sezgin ve Kardeşi Namık Kemal Sezgin ile A.S, M.Ç, N.D. ve C.Y. gözaltına alındı. 
     Zanlılar, işlemlerinin tamamlanmasının ardından adliyeye sevk edilecek. 
     Jandarma yetkilileri, tarihi eser parçalarının Ağrı ve Iğdır'dan getirilerek Düzce'de satılmak istendiğinin belirlendiğini kaydettiler. 
     Olayla ilgili soruşturma sürdürülüyor. 
     
</TEXT>
</DOC>
