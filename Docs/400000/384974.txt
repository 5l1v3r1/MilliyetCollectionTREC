<DOC>
<DOCNO> 384974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/siyaset/siy05.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal'den Gül'e kutlama 
</HEADLINE>
<TEXT>


Ünlü yazar, Dışişleri Bakanı Abdullah Gül'e AB ile müzakerelerin başlamasından dolayı duyduğu memnuniyeti dile getirdi 

ANKARA Milliyet 


Bağımsız İstanbul Milletvekili Zülfü Livaneli ve ünlü yazar Yaşar Kemal, Dışişleri Bakanı Abdullah Gül'ü arayarak, 3 Ekim gecesi AB ile Türkiye arasındaki müzakere sürecinin başlamasındaki gayreti nedeniyle kutladı. Livaneli ve Yaşar Kemal, önceki gün öğleden sonra Gül'ü telefonla aradı. Livaneli, "Türkiye için önemli bir adım olan müzakere sürecini başlatmadaki çabaları" nedeniyle Gül'ü tebrik etti. Livaneli, Dışişleri Bakanı ile arasındaki telefon diyaloğunu, "Sayın Bakan'ı, Türkiye için gösterdiği emek nedeniyle tebrik etmek istedim" diye açıkladı. 
Gül, Livaneli'nin "Yanımda Yaşar Kemal de var" demesi üzerine, "Bir de ona 'merhaba" diyeyim" sözleriyle telefona Kemal'i istedi. "Ben, 'AB'ye girmeyelim, demokrasi istemiyoruz' diyenlerden değilim" diyen Kemal de, Türkiye'nin AB adaylığını her zaman desteklediğini dile getirdi. Kemal, bu nedenle müzakerelere başlanmasından memnuniyet duyduğunu kaydederek, "Zülfü konuştuktan sonra ben de telefonda 'merhaba' dedim, kendisini kutladım. Ben her zaman bunun içindeydim. Her zaman yurtdışındaki konuşmalarımda da Türkiye'nin üyeliğini destekledim" diye konuştu. 




</TEXT>
</DOC>
