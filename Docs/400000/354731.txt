<DOC>
<DOCNO> 354731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko14.html </URL>
<DATE> 2005/06/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye, ABD'nin ithalat pazarları arasında 39. sırada... 
</HEADLINE>
<TEXT>

     Bülent Keneş AA 

ABD'nin ithalatında 39'uncu sırada bulunan Türkiye'nin, ABD'nin ihraç pazarları arasında ise 32'nci sırada yer aldığı bildirildi. 
     Türkiye'nin New York Ticaret Ataşeliği tarafından hazırlanan ''ABD'nin Genel Ekonomik Durumu ve Türkiye ile Ticari İlişkileri'' başlıklı raporda, Türkiye'nin en önemli ticari ortaklarından biri olan ABD'nin, 2004 yılı itibariyle Türkiye'nin en çok ihracat yaptığı ülkeler arasında Almanya ve İngiltere'den sonra 3'üncü, en çok ithalat yaptığı ülkeler arasında ise Almanya, Rusya, İtalya ve Fransa'nın ardından 5'inci sırada yer aldığı belirtildi. 
     Toplam 2 trilyon 290 milyar dolarlık bir dış ticaret hacmine sahip olan ABD ile Türkiye'nin 2004 yılındaki toplam ticaretinin 8,3 milyar dolar olduğunu gösteren rapora göre, Türkiye'nin ABD dış ticaretindeki payı sadece binde 3 düzeyinde bulunuyor. 
     ABD'nin en fazla ticaret yaptığı 15 ülke arasında ise sırasıyla Kanada, Meksika, Çin, Japonya, Almanya, İngiltere, Güney Kore, Tayvan, Fransa, Malezya, İtalya, Hollanda, İrlanda, Brezilya ve Singapur yer alıyor. 446,1 milyar dolarla birinci sıradaki Kanada'nın ABD dış ticaretindeki payı yüzde 19,5 olurken, 34,9 milyar dolarla 15. sıradaki Singapur'un payı yüzde 1,5'i buluyor. 
     Buna rağmen son 10 yıl içinde ikili ticarette ve Türkiye'yi ziyaret eden Amerikalı turist sayısında önemli artış kaydedildiğinin belirtildiği raporda, 2002'de Türkiye'yi ziyaret eden Amerikalı turist sayısının 247 bin 629 iken, bu rakamın 2003'de 222 bin 918'e düştüğü, 2004'de ise 291 bin 102 olduğu belirtildi. 
     Amerikalı turistlerin Türkiye'ye gelen toplam ziyaretçiler içindeki payının ise aynı yıllarda sırasıyla yüzde 1,87, yüzde 1,59 ve yüzde 1,66 olduğu kaydedildi. 
     
     SERMAYE HAREKETLERİ 
     Türkiye'deki ABD yatırımının 2 milyar dolar olduğunu gösteren rapora göre, bu rakam toplam ABD dış yatırımlarının binde 12'sini oluşturuyor. Almanya, Hollanda ve İngiltere'den sonra Türkiye'deki dördüncü büyük yatırımcı durumundaki ABD'nin Türkiye'de 579 firması bulunuyor. 
     Raporda, bu firmaların daha çok imalat sanayinde havacılık, uzay ve savunma, otomotiv, agro-sanayiler, tütün, kimyasallar, kağıt ve ilaç hizmet sektöründe ise bankacılık ve finans, sigortacılık, danışmanlık, reklam, bilgi teknolojileri, otel zincirleri, kargo hizmetleri ve restoran alanlarına yatırım yaptıkları ifade edildi. 
     Raporda, Türkiye'de yatırım yapan büyük Amerikan firmaları arasında Delphi Co., Ford Motor, Lear Seating Co., General Electric, Sikorsky, Goodyear Tire Rubber Co., Philip Morris, Enron Power, International Paper, Sonoco Int., McKinsey Co., White and Case, Kentucky Fried Chicken, McDonalds, Interpublic Group, 3M Company gibi şirketlerin adı geçiyor. 
     
     TÜRK-AMERİKAN TİCARİ İLİŞKİLERİ 
     1985 yılında sadece 1,9 milyar dolar olan Türkiye ile ABD arasındaki toplam yıllık dış ticaret hacminin 2004 yılında 8,3 milyar dolara ulaştığını gösteren rapora göre, 1985'de 600 milyon doları ancak aşan ABD'ye olan ihracat, 2004'de 4,9 milyar doları aşarken, aynı dönemde ithalat ise 1,3 milyar dolardan 3,4 milyar dolara yükseldi. Buna rağmen, 2004 yılında yüzde 22 oranında artan Türkiye'nin ABD'ye olan ihracatının Türkiye'nin genel ihracat artışı olan yüzde 30'un altında kaldığına dikkat çekildi. 
     Rapora göre, 2004'de Türkiye'nin ABD'den yaptığı toplam ithalat ise yüzde 16 oranında artarak 3,4 milyar dolara ulaştı. 
     İki ülke arasındaki dış ticaretin tarihte ilk defa 2002 yılında Türkiye lehine 402 milyon dolarlık bir fazla verdiğine dikkat çekilen raporda, bu ticaret fazlasının 2003 yılında yüzde 120 oranında artarak 883 milyon dolara ulaştığı, 2004 yılında ise 1,5 milyar doları geçtiği ifade edildi. 
     Raporda, bu olumlu gelişmenin sağlanmasında en büyük etkenlerden birisi olarak, 2001 yılında Türkiye'de yaşanan ekonomik kriz nedeniyle firmaların zorunlu olarak ihracat pazarlarını genişletmek durumunda kalmaları sonucu ABD'ye yatırım yapmalarının sağladığı ihracat artışı gösterildi. 
     Rapora göre, 2004 yılında Türkiye'nin ABD'ye ihracatında en fazla paya sahip olan mal grubu hazır giyim ve tekstil ürünleri olurken, ithalatta makina ve mekanik aletler ilk sırada yer aldı. 
     
</TEXT>
</DOC>
