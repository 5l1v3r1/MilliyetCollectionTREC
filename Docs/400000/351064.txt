<DOC>
<DOCNO> 351064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo14.html </URL>
<DATE> 2005/06/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Samsunspor teknik direktörlüğüne Şaban Yıldırım getirildi... 
</HEADLINE>
<TEXT>

     Samsunspor teknik sorumluluğuna Sakaryaspor'un eski çalıştırıcısı Şaban Yıldırım getirildi. 
     Daha önce anlaşma sağlandığı açıklanan Şaban Yıldırım, Nuri Asan Tesisleri'nde düzenlenen imza töreninde kendisini bir yıllığına Karadeniz ekibine bağlayan sözleşmeye imza attı. 
     Samsunspor'a gelmekten mutlu olduğunu ve başarılı olacağına inandığını belirten Yıldırım, Samsunspor'un Türk futbolunda önemli bir yere sahip olduğunu belirterek, ''Samsunspor'a gelmekten mutluyum. Bana uygun bir takım. Bu birlikteliğimiz ile Türk futbolunda önemli bir yere sahip olan Samsunspor'u 2005-2006 sezonunda daha iyi yerlere getirmek için çaba göstereceğiz'' diye konuştu. 
     Öte yandan Samsunspor Kulübü Menajerliğine ise takımın eski teknik direktörü olan ve halen alt yapı koordinatörü olarak Karadeniz ekibinde görev yapan Yücel Uyar getirildi. 
     
</TEXT>
</DOC>
