<DOC>
<DOCNO> 364609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/yazar/pulur.html </URL>
<DATE> 2005/07/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gemi azıya alan atın kuyruğundaki... 
</HEADLINE>
<TEXT>


ÖNCE Cumhuriyet Başsavcısı Nuri Ok, arkadan 1. Ordu Komutanı Orgeneral Hurşit Tolon... 
İkisinin de söylediklerini, iki kelimede özetleyebiliriz 
"Laiklik tehlikede " 
Hatta bize göre 
"Laiklik elden gidiyor " diyecekler de... 

NİYE gitmesin, Tayyip Erdoğan, başbakan olmadan önce ne demişti 
"Tutturmuşlar laiklik elden gidiyor... Yahu bu millet istedikten sonra tabii elden gidecek..." 
Her ne kadar başbakan olunca, "Ben artık değiştim " deyip bu sözlerinin arkasında durmamışsa da, kafasının içinde yatanları bilmemiz mümkün değil 

PEKİ, bugünlere nasıl gelindi 
O kadar çok örnek var ki 
Mesela, 1971 yılı. CHP ile MSP koalisyon hükümeti kurmaya çalışıyor. CHP'nin lideri Ecevit, MSP'ninki Erbakan... 
Protokol görüşmeleri başlıyor, CHP'den Deniz Baykal, rahmetli Turan Güneş ile Necdet Uğur, Cahit Kayra, MSP'den ise Oğuzhan Asiltürk, Hasan Aksay, Süleyman Arif Emre, Korkut Özal, İsmail Müftüoğlu... 
Görüşmeler ilerledikçe MSP'lilerin, yani bugünkü AKP'lilerin "ağababaları"nın eteklerindeki taşlar dökülmeye başlar... 
Protokol nizam-ı lem felsefesiyle başlamalıymış, böylece devletle millet kaynaşırmış... 
"Protokole, erkeklerin dört kadın alabilmeleri için hüküm konulmalı." 
CHP'liler "Ee, bu kadarı fazla " diye itiraz edince MSP'lilerden bir mazeret 
"Canım daha geçen gün hafta tatilini cuma yapalım dedik sesinizi çıkarmadınız ya " 
Kim söylemiş, ne zaman söylemiş, kim sesini çıkarmamış, belli değil, klasik Erbakan taktiği... 
Neyse, CHP'liler bunu da atlatırlar. 

TOPLANTI o gün biter, CHP'liler kendi aralarında toplanınca Turan Güneş, birikmiş öfkesi ile parlar 
"Bir din devleti, şeriat devleti kurmak istiyorlar... İslama dayalı bir din devleti, ya da devlet dini... Buna da dünya düzeni diyorlar." 

GÖRÜŞMELERE katılan Cahit Kayra, yeni kurulacak hükümeti günlük notlarında şöyle değerlendirir 
"Konu anlaşıldı. Bin dört yüz yıl öncesinin ortamı ve koşulları için kurulmuş, petrolsüz, elektroniksiz, Marx'sız, Friedman'sız, kadınsız, müziksiz, resimsiz, şiirsiz bir dünyaya döneceğiz. Evlerimizde haremler olacak, biz de altımızda küheylanlar, elimizde kılıçlar, ayran içip, lahmacun yiyerek, havalara ok atıp, süpersonik uçaklar düşürerek, davul çalıp, düşmanlarımızın ödünü patlatarak ülkeler alacağız. Hazinelerimizi dolduracağız. Bu arada Ataullah Efendi'leri, Dürrizadeleri, Derviş Vahdettin'leri, Sait Molla'ları, müneccimbaşıları, muskacı ve üfürükçüleri, bütün karanlık tarikat şeyhlerini mezarlarından çıkarıp yeniden toplumun başına geçireceğiz, Atatürk'ün, İnönü'nün kurdukları CHP bunu kendi eliyle, ne kadar süreceği belli olmayan bir koalisyonun anayasasında tescil edecek." 

SONRA ne olmuş, protokole cuma tatiliyle, dört kadınlı evlilik girmiş mi 
Girse ne yazar, girmese ne yazar... 
Sayın Cahit Kayra der ki 
"Protokole yaz, yazma, herkes bildiğini okuyacak. Türkiye'yi bugün doludizgin alıp götüren gericilik hangi belgede yazılı " 

CAHİT Kayra, 1973'te yazdığı günlükte böyle diyor 
"Türkiye'yi bugün doludizgin alıp götüren gericilik " 
Ya 32 yıl sonra 
Doludizginliğin lafı mı olur, gemi azıya aldı, gidiyor. 
Kuyruğunu da "Medet ya Vahdettin " diyen biri yakalamış, altı yaşındaki çocukluk anısıyla tarihi aydınlatıyor. 
Allah cümlemizin encamını hayreylesin 



</TEXT>
</DOC>
