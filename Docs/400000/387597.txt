<DOC>
<DOCNO> 387597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun32.html </URL>
<DATE> 2005/10/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
IRA artık aktif değil 
</HEADLINE>
<TEXT>

     İrlanda'nın bağımsızlığı için mücadele eden İrlanda Cumhuriyet Ordusu'nun IRA , 28 temmuzda silah bıraktığı şeklindeki açıklamaya genel olarak uyduğu ve faaliyetlerinin çoğuna artık son verdiği belirtildi. 
     İngiltere ve İrlanda hükümetleri tarafından IRA ve diğer yasadışı örgütlerin faaliyetlerini izlemek için kurulan Bağımsız İzleme Komisyonu'nun hazırladığı raporun yarın açıklanacağı bildirildi. 
     Yayınlanmamış raporu okuyan bir yetkili, kimliğinin açıklanmaması şartıyla AP'ye yaptığı açıklamada, raporda ''IRA'nın uzun süredir devam ettirdiği faaliyetlerine son verdiği sonucuna varıldığını'' kaydetti. 
     IRA'nın bıraktığı faaliyetleri arasında, güçlü olduğu Katolik bölgelerde rakip grupların üyelerinin cezalandırılmak için vurulması da var. 
     Yetkili, raporu hazırlayan uzmanların, IRA'nın muhtemel hedeflerini gözetleme faaliyetlerine de son verdiği sonucuna vardıklarını, ancak IRA'nın tehditle haraç toplama işinden çekilip çekilmediği konusunda kesin bir sonuca varamadıklarını kaydetti. 
     Gizlice İngiltere ve İrlanda hükümetlerine geçen Cuma verilen raporun, yarın İngiliz Parlamentosuna sunulduktan sonra kamuoyuna açıklanacağı ve raporu hazırlayan 4 kişilik komitenin de bir basın toplantısı düzenleyeceği bildirildi. 
     
</TEXT>
</DOC>
