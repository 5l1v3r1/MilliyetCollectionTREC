<DOC>
<DOCNO> 369380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonyas05.html </URL>
<DATE> 2005/08/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Belçika gazetesinden Türkiye'ye övgü... 
</HEADLINE>
<TEXT>

     Belçika’nın yüksek tirajlı gazetelerinden Le Soir, "Güneş Türkiye plajları üzerinde ışıldıyor" başlığıyla yayınladığı haberde, Türk turizmine övgüler yağdırdı. 
     Kültür ve Turizm Bakanlığı’ndan yapılan yazılı açıklamada, gazetenin, Türk turizminin 5 aylık turizm verilerini değerlendirdiği bildirdi. 
     Açıklamaya göre gazetede, geçtiğimiz yıl 17.5 milyon turist ağırlayan Türkiye’ye 2005 yılının ilk 5 ayında 6.1 milyon turist gittiği belirterek, yıl sonunda Başbakan Recep Tayyip Erdoğan’ın öngördüğü 20 milyon turist barajının kolaylıkla aşılabileceği kaydedildi. 
     Türkiye’nin turizm sektöründe "hatasız bir çizgide" gittiği ifadesini kullanan Le Soir gazetesinde, Türk turizminin 11 Eylül olayları, Irak krizi ve terör olaylarından etkilenmeden tırmanışa geçtiğine yer verildi. 
     Türk turizm endüstrisinin ana kuvvetlerinden biri olarak da Türk gençliğini gösteren gazetede, Türkiye’de sadece güneş, plaj, deniz seçeneklerinin bulunmadığına, kültürel ve sportif olanaklarının da çok fazla olduğuna işaret edildi. 
     Türkiye’yi tercih eden Belçikalı turist sayısında patlama olduğunu vurgulanan gazetede, bu sayının 2004’te yüzde 32.5 artışla 426 bine ulaştığı, 2005’te de 450 bini aşacağı tahmininde bulunuldu. 
     Haberde, Belçikalı turistlerin Karadeniz ve Doğu Anadolu gezilerine yoğun ilgi gösterdikleri de ifade edildi. 
     
</TEXT>
</DOC>
