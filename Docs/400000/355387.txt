<DOC>
<DOCNO> 355387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun15.html </URL>
<DATE> 2005/06/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Müzakerelerin yol haritası haftaya hazır 
</HEADLINE>
<TEXT>

     BBC 

      Avrupa Birliği, Türkiye'yle 3 Ekim'de başlayacağı tam üyelik müzakerelerine ilişkin yol haritasını içerecek çerçeve belgeyi üye ülkelerin onayına haftaya sunacak. 
     Associated Press Haber Ajansı'nın haberine göre, yetkililer, Avrupa Birliği'nin yürütme organı Avrupa Komisyonu'nun, belgeyi 29 Haziran Çarşamba günü tamamlamasının beklendiğini söylüyor. 
     AB yetkilileri, belgenin, üyelik müzakere sürecine ilişkin teknik bir çerçeve oluşturacağını belirtiyor. 
     Belgenin Komisyon tarafından onaylanmasının ardından, üye ülke hükümetlerinin onayına sunulması gerekiyor. 
     Avrupa Birliği Sözcüsü Krisztina Nagy, birliğin Türkiye'yle müzakerelere başlayabilmesi için bütün üye ülkeler tarafından onaylanması gerektiğini söyledi. 
     Bu arada, Avrupa Birliği de, Avrupa'da çeşitli ülkeler ve kesimlerde kaygı, tereddüt ve muhalefet yaratan Türkiye'nin üyeliğine ilişkin olarak Avrupa çapında bir tartışma başlatma arzusunda. 
     Türkiye'nin üyeliği konusu, Avrupa'da belli kesimlerde zaten varolan, Fransa ve Hollanda referandumları tarışmaları sırasında iyice su yüzüne çıkmıştı. 
     Avrupa Komisyonu Başkanı Jose Manuel Barroso, Türkiye'nin AB üyeliği konusunda Avrupa'nın samimi bir tartışma yapmaya ihtiyacı olduğunu söylemişti. 
     
</TEXT>
</DOC>
