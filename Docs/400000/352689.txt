<DOC>
<DOCNO> 352689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur32.html </URL>
<DATE> 2005/06/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AIDS’li travestiye eldiven ve biber gazlı müdahale 
</HEADLINE>
<TEXT>

     Kemal KAĞAN BURSA, DHA 

BURSA’da 2 yıl önce gözaltına alındığı karakolun camlarını kırarak vücudunun çeşitli yerlerini kesen ve saldırdığı polislere AİDS paniği yaşatan travesti 19 yaşındaki B.T. yine olay çıkardı. Bu kez tedbirli davranan polis AIDS'li travesti B.T.'ye, eldiven giyip, biber gazı ve copla müdahale edip etkisiz hale getirdi. 
     Dün gece saat 03.30 sıralarında Yeni Kurtoğlu Mahallesi’ndeki Irgandı Köprüsü üzerinde arkadaşı 23 yaşındaki Sercan Şengel'le dolaşan travesti B.T., alkolün etkisiyle çevresindekilere küfür edip, bağırmaya başladı. Sercan Şengel, kendilerini uyaranlara bıçakla saldırmak isteyince, kavga çıktı. 
     İhbar üzerine olay yerine gelen polis, AIDS’li travesti B.T.'yi görünce tedbirli davrandı. Ellerine ameliyat eldiveni geçiren polis ekipleri, cop ve biber gazı kullanarak B.T ile arkadaşını etkisiz hale getirdi, her ikisinin de ellerini arkalarından kelepçeleyerek gözaltına aldı. B.T.'nin başından yaralanan arkadaşı Şengel, Bursa Devlet Hastanesi'nde polis nezaretinde götürülerek yarası tedavi ettirildi. 
     
     
     DAHA ÖNCE DE OLAY ÇIKARDI 

     10 yıl önce babası ölen B.T., lise eğitimini yarıda bırakıp, travestilerle birlikte yaşamaya başladı. Bir süre sonra Çağrı’ takma adıyla Bursa ve İstanbul’da para karşılığı erkeklerle cinsel ilişkiye girmeye başladığı belirtilen B.T., 28 Ağustos 2003’te, annesi ve kardeşleriyle tartıştıktan sonra evlerini ateşe verdi. Gözaltına alınan travesti B.T., Merinos Polis Merkezi’nde, uyuşturucunun da etkisiyle, kapı ve pencere camlarını kırdı. Eline geçirdiği cam parçasıyla vücudunu kesen B.T., kendisini sakinleştirmek isteyen polis memurlarına saldırdı, bazılarını yaraladı. 
     
     16 POLİSE AIDS PANİĞİ YAŞATTI 

     Yaşı küçük olduğu için Çocuk Şubesi'ne getirilen B.T. burada da olay çıkarıp yine polislere saldırdı. Ambulansla Bursa Devlet Hastanesi’ne kaldırılan B.T.'nin kanında HIV virisü bulundu. Travesti B.T.'nin AIDS’li olduğu öğrenilince, onun çeşitli yerlerinden yaraladığı 16 polis memuru Uludağ Üniversitesi Tıp Fakültesi’nde testten geçirildi. Savcının talimatıyla adliyeye getirilmeden serbest bırakılan B.T.'nin, AIDS’li olmasına rağmen fuhuş yapmaya devam ettiği belirtilirken, aylar süren testlerin ardından polislerde HIV virüsüne rastlanmadı. 
     Geçen 22 şubat akşamı kendisini tanımayan 19 yaşındaki Bayram Havuz ile 22 yaşındaki Mustafa Oğuz Kılıç tarafından dövülen ve kanlar içinde kalan B.T.'ye yardım eden çevre sakinleri, gencin AIDS'li olduğunu öğrenince Sağlık Müdürlüğü’ne başvurup, testten geçmişti. 
     
</TEXT>
</DOC>
