<DOC>
<DOCNO> 393492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo28.html </URL>
<DATE> 2005/11/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Milli kaleci Volkan'dan İsviçre basınına yanıt... 
</HEADLINE>
<TEXT>

     Fenerbahçe'nin milli kalecisi Volkan Demirel, İsviçre basınında kendisiyle ilgili yer alan haberlere en iyi yanıtı sahada vereceğini bildirdi. 
     A Milli Futbol Takımı'nın İsviçre ile yapacağı Dünya Kupası play-off baraj 1. maçı için bu ülkede bulunan Volkan, kulübün resmi internet sitesine açıklamada bulundu. İsviçre basınında, Almanya'nın Schalke 04 takımı ile oynanan Avrupa Şampiyonlar Ligi maçında golle sonuçlanan ıskasıyla ilgili yer alan haberlere ilişkin yorum yapmak istemediğini ifade eden Volkan, ''Profesyonel bir futbolcu, bu gibi yorumlara en iyi cevabı, sahada gösterdiği performansla verebilir. Ben sahada konuşmayı tercih ediyorum. Eldivenlerimi taktıktan sonra konuşacağım'' dedi. 
     A Milli Futbol Takımı'nın ve Fenerbahçe gibi bir Avrupa takımının kalesini koruduğunu hatırlatan Volkan, şunları kaydetti 
     ''Kendimi ne kadar geliştirdiğimi ve profesyonel futbol yaşantımı ne kadar üst seviyeye getirdiğimi son iki yılda herkes biliyor. Futbolda yeteneğinizi basına demeç vererek değil, sahada sergilediğiniz performansla gösterirsiniz. Ben bu konularla ilgili, cumartesi günü maçtan sonra konuşmak istiyorum.'' 

     
</TEXT>
</DOC>
