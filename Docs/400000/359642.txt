<DOC>
<DOCNO> 359642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko15.html </URL>
<DATE> 2005/07/09/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İzbeton'da grev sona erdi... 
</HEADLINE>
<TEXT>

     İzmir Büyükşehir Belediyesi şirketlerinden İzmir Beton ve Asfalt Üretim Dağıtım Tesisleri’nde İZBETON dün başlayan grev, toplu iş görüşmelerinde anlaşmaya varılması sonucu sona erdi. 
     Türk-İş’e bağlı Belediye-İş Sendikası İzmir 6 No’lu Şube ile İzmir Büyükşehir Belediyesi arasında sürdürülen VE 500 işçiyi kapsayan toplu iş görüşmeleri anlaşmayla sonuçlandı. 
     Belediye-İş Sendikası İzmir 6 No’lu Şube Başkanı Atilla Pasin, İZBETON önünde işçilere yaptığı açıklamada, görüşmelerde her zaman ilkeli bir tutum izlediklerini ve taraflar arasında görüşmeler devam ederken hiçbir sitem ya da eleştiriyi kamuoyu önünde dillendirmediklerini söyledi. 
     Amaçlarının hiçbir zaman greve çıkmak olmadığını, ancak bir uzlaşı noktası bulunamaması sonucu yasal ve demokratik hakları olan grev haklarını kullandıklarını anlatan Pasin, bunun ilk günden etkisini gösterdiğini ifade etti. 
     Pasin, greve çıkılmasına rağmen görüşmelerin sürdüğünü ve bu noktada İzmir Büyükşehir Belediye Başkanı Aziz Kocaoğlu’nun son derece anlayışlı bir tutum sergilediğini belirterek, olabilecek her şeyin denendiğini ve alınabilecek en iyi sonucun alındığını söyledi. 
     Atilla Pasin, toplu iş sözleşmesinin yazımının tamamlanmasının ardından pazartesi günü imzaların atılacağını bildirdi. 
     
     SÖZLEŞME KOŞULLARI 
     Belediye-İş ve Büyükşehir Belediyesi arasında varılan anlaşma doğrultusunda İZBETON işçilerinin ücretlerinde genel olarak yüzde 20.37 artış sağlandı. 
     Yılbaşından itibaren geçerli olacak sözleşmeye göre, ücretler ikinci 6 aylık zam ile Temmuz ayından itibaren 1. grup işçiler için 585 YTL’den 743 YTL’ye, 2. grup işçiler için 620 YTL’den 765 YTL’ye, 
     3. grup işçiler için 655 YTL’den 788 YTL’ye, 4. grup işçiler için de 
     655 YTL’den 807 YTL’ye çıktı. 
     İşçilere yılda 3 ikramiye ödenmesinin öngörüldüğü toplu iş sözleşmesinde, sosyal haklarda da yüzde 20’den fazla iyileştirme sağlandı. Kıdem tazminatı 40 günden 50 güne, mesai ücreti yüzde 75’den yüzde 100’e, gece zammı ise yüzde 15’den yüzde 25’e çıkarıldı. 
     
</TEXT>
</DOC>
