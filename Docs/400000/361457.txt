<DOC>
<DOCNO> 361457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur21.html </URL>
<DATE> 2005/07/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Omurilik felçli çift, ikiz bebek sahibi oldu 
</HEADLINE>
<TEXT>

     Adana’da omurilik felçli çift, tüp bebek yöntemi ile çocuk sahibi oldu. Çiftin, ikiz bebek sahibi olarak Türkiye’de bir ilki gerçekleştirdiği, bunun, çocuk isteyen başka engelliler için de umut olduğu bildirildi. 
     Gazi Milli ve Rekortmen Atıcı ve Adana Bedensel Engelliler Spor Kulübü Başkanı Coşkun Çetin 35 ile eşi Milli Atıcı ve Tekerlekli Sandalye Milli Basketbol Takımı oyuncusu eşi Filiz Çetin 30 , tüp bebek yöntemiyle Arda ve Baran adını verdikleri ikiz bebeğe sahip oldu. 
     Doğumu gerçekleştiren Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. 
     Cüneyt Evrüke, doğumun kolay geçmediğini, ancak ilk olduğu için tüm yorgunlukların unutulduğunu söyledi. 
     Özellikle annenin özverisiyle ve ekip çalışmasıyla çok riskli doğum gerçekleştirdiklerini ifade eden Evrüke, şunları kaydetti 
     "Coşkun ve Filiz Çetin çifti, omurilik felçli olduğu için normal yoldan çocuk sahibi olmaları mümkün değildi. Gebeliğin son 2.5 ayında, anne adayını yakın takibe aldık. Gebelik kadar, doğum da riskliydi. 
     Anne ile ilgili, nöroloji, üroloji, fizik tedavi, yeni doğan ve kadın hastalıkları uzmanları eşliğinde ekip çalışması yaptık. Annede sürekli yatmadan ve belindeki platinden dolayı yaralar oluşmuştu, sürekli kanamalar, idrar kaçırmalar, kalıcı sondalarla 32’nci gebelik haftasında sezeryan yaparak ikiz bebekleri sağlıklı bir şekilde dünyaya getirdi. Bebeklerden birisi 35, diğeri 25 gün küvezde kaldı. 
     Bu doğum, çocuk sahibi olmak isteyen başka engelliler için de umut olacak. Ayrıca, dünya literatüründe çok az rastlandığı için vaka sunumu ile diğer hekimlere de yol gösterecek." 
     
     ÇETİN ÇİFTİ TRAFİK KAZASI KURBANI 
     Coşkun Çetin, Jandarma Astsubay olarak görev yaptığı bölükte geçirdiği trafik kazasıyla eşi Filiz Çetin de trafik kazasında bir aracın çarpması sonucunda bedensel engelli olduklarını, tedavi gördükleri Gülhane Askeri Tıp Akademisi’nde GATA tanışarak evlendiklerini, ancak yaşama sevinciyle hiçbir aktiviteden geri kalmadıklarını bildirdiler. 
     Baran ile Arda’nın yaşamlarını renklendirdiklerini belirten Filiz Çetin, şunları söyledi 
     "Hayata spor ile tutunmuştuk. Ancak en büyük eksiğin evliliğimizin meyvesi olacak çocuk olduğunu düşünüyorduk. 7 yıldır evliyiz. Çocuk sahibi olmaya karar verdiğimizde işimizin zor olduğunu, sorunlar yaşayacağımızı biliyorduk. Ancak çocuk sahibi olmayı arzuluyorduk. Şansımızdan çok duyarlı ve özverili doktor ve sağlık görevlileriyle karşılaştık. Şu an bir değil, iki yavru sahibi olduk. 
     Özellikle Cüneyt Evrüke’nin bizim için yaptığı fedakarlığı asla unutamayız. Bizi mutlu eden en önemli konu, bizler gibi çocuk sahibi olmak isteyen, ancak gelecek için büyük korku ve endişe yaşayan çiftlere örnek olmamızdır. Çocukların bakımı konusunda annelerimiz çok yardımcı oluyor. Ayrıca evde bir de yardımcı kadınımız bulunuyor. 
     Bebeklerin ağlaması bile bizleri çok mutlu ediyor." 
     
</TEXT>
</DOC>
