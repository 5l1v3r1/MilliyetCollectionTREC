<DOC>
<DOCNO> 385359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/guncel/axgun01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'dan yardım çağrısı 
</HEADLINE>
<TEXT>


7.6 büyüklüğündeki depremde ölü sayısı 19 bin 136'ya yükseldi. Pakistan Devlet Başkanı Müşerref, uluslararası topluma yardım çağrısında bulundu 

DIŞ HABERLER SERVİSİ 

Pakistan'da önceki gün meydana gelen 7.6 büyüklüğündeki depremde ölü sayısı 19 bin 136'ya, yaralı sayısı 42 bin 397'ye yükseldi. Ancak yalnızca Pakistan'ın Keşmir bölgesinde can kaybının 30 bine ulaşabileceği bildirildi. Pakistan Devlet Başkanı Pervez Müşerref de uluslararası topluma yardım çağrısında bulundu. 

Artçı şoklar sürüyor 
Merkez üssü Pakistan'ın başkenti İslamabad'ın 95 km kuzeydoğusu olan, Hindistan ve Afganistan'da da hissedilen deprem yalnızca Keşmir'de 17 bin 388 can aldı. Sarsıntının ardından, büyüklüğü 4.5 ile 6.3 arasında değişen artçı şoklar da halk arasında panik yarattı. Depremde en çok Keşmir'in başkenti Muzefferabad'ın zarar gördüğü, burada 11 bin kişinin hayatını kaybettiği bildirildi. 
Keşmir Ulaştırma Bakanı Tarık Faruk, Keşmir'de yaklaşık 30 bin kişinin can vermiş olabileceğini tahmin ettiklerini açıkladı. Faruk "Köyler, kasabalar tamamen yıkıldı. Muzafferabad harabeye döndü" dedi. 
Hindistan'da da 600 kişi hayatını kaybetti. Cammu-Keşmir bölgesinde yalnızca bir kasabadan 250 ceset çıkarıldı. Yaralıların sayısı da 900'e çıktı. 
Pervez Müşerref, uluslararası topluma yardım çağrısı yaparak, ilaç, çadır ve ücra bölgelere ulaşmak için nakliye helikopterine ihtiyaç duyduklarını söyledi. İçişleri Bakanı Afitab Şerpao da "Bugünden dün itibaren üç günlük yas ilan edildi" dedi. 
Hindistan ve Pakistan arasındaki yakınlaşmayı simgeleyen "Barış Köprüsü" de depremde zarar gördü. Hindistan'a bağlı Cammu-Keşmir'in yazlık başkenti Srinagar ile Keşmir eyaletinin başkenti Muzefferabad arasında bulunan köprü, 60 yıl aradan sonra geçen aylarda kullanıma açılmıştı. 

Uluslararası yardımlar 
Dünya ülkeleri, depremin ardından Pakistan'a yardım için harekete geçti. Türkiye'nin yanı sıra İngiltere, Japonya ve Birleşik Arap Emirlikleri'nin, hızlı şekilde yardım çalışmalarını başlatan ülkeler oldukları belirtildi. Çin kurtarma ekipleri gönderirken, BM'nin acil koordinasyon ekibi de bu ülkeye gitti. 
ABD Başkanı George W. Bush, Pakistan'a nakit 100 bin dolar ve 8 helikopter gönderdiklerin açıkladı. Dünya Bankası da bölgeye 20 milyon dolar yardım önerdi. 

Okul enkazı kazılıyor 
Pakistan'da aileler, depremde yıkılan iki okulun enkazı altındaki 850'den fazla çocuğa ulaşmak için yıkıntıları kazmaya çalıştı. Balakot vadisinde 200 kadar çocuğun enkaz altında kaldığı bir okuldan "Kurtarın beni, annemi çağırın, babamı çağırın" sesleri duyulduğu bildirildi. 4 katlı Özel Şahin Okulu'nun enkazının altında da 650 kadar çocuğun mahsur kaldığı belirtildi. 

Türkler 5 kişi kurtardı 
Bu arada Türkiye'den bölgeye gönderilen kurtarma ekipleri, dün 5 kişiyi enkaz altında canlı olarak kurtardı. Depremin vurduğu bölgede saklandığı tahmin edilen terör ögrütü El Kaide'nin lideri Usame Bin Ladin'in yaralandığı ya da öldüğü yönünde henüz bir kanıtın elde edilemediği bildirildi. 

8 kişilik Kızılay ekibi Pakistan'da 

ALTAN BURGUCU Ankara İslamabad 
Türk Kızılay ekibi, Pakistan'daki depremin ardından bölgeye, gıda malzemesi, bebek maması, ceset torbası ile afet müdahale ve lojistik uzmanlarından oluşan 8 kişilik ekip gönderdi. Etimesgut Askeri Havaalanı'ndan dün 08.15'te hareket eden ekip TSİ 15.45'te İslamabad'a indi. 350 koli gıda rasyosu, 10 koli ceset torbası, 21 koli bebek maması da ikinci uçakla Pakistan'a gönderildi. Başbakanlık Türkiye Acil Durum Yönetimi Genel Müdürlüğü açıklamasına göre de toplam 93 arama-kurtarma ve sağlık personeli, 5 araç, 2 ambulans, 3 arama-kurtarma köpeği ve yardım malzemeleri Pakistan'a ulaştı. Arama Kurtarma Derneği AKUT ile 22 kişilik TSK Doğal Afet Arama Kurtarma Tabur Komutanlığı ekibi de İslamabad'a gitti. 

AKUT, yetkililere sitem ederek gitti 

TAHSİN AKSU İstanbul 
Bölgeye dün akşam hareket edebilen Arama Kurtarma Derneği AKUT ekibi, Sivil Savunma Genel Müdürlüğü'nün kendilerine destek olmadığını öne sürerek, "Bu tavır bizi derinden yaraladı" diye konuştu. THY'nin sağladığı biletlerle dün Karaçi'ye hareket eden 12 kişilik AKUT ekibi, 1 ton ağırlığında arama kurtarma teçhizatını da beraberinde götürdü. AKUT Genel Sekreteri Saydun Gökşin, "Depremi haber alır almaz 12 kişilik iki ekibimizi hazır tuttuk. Ama maalesef dört uçak kaldırıp GEA, DAK gibi ekipleri götüren Sivil Savunma Genel Müdürlüğü, bize hiçbir şekilde haber vermedi. Biz o uçakla gitmek için çok uğraştık. Ama olmadı. Hepimizden 70 YTL harç alınması da oldukça düşündürücü" dedi. 


</TEXT>
</DOC>
