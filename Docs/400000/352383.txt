<DOC>
<DOCNO> 352383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/eko01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Market açmamak hata olur, para var, şartlar iyi' 
</HEADLINE>
<TEXT>


Rusya ve Çin'in Türkiye'nin rakipleri olduğunu belirten Metro Cash Carry CEO'su Thomas Hübner, "Bizim elimizde para var. Bunu üç ülke arasında dağıtacağız" dedi 

EKONOMİ SERVİSİ 

Metro Cash Carry İnternational CEO'su Thomas Hübner, şimdi Türkiye'de gelişme zamanı olduğunu belirterek, "Yatırımcı için ilginç hale gelen Türkiye'de mağaza açmazsak hata yapmış oluruz" dedi. 
Hübner, Metro Cash Carry'nin Türkiye'de faaliyete başlamasının 15. yıldönümü dolayısıyla düzenlenen toplantıda yaptığı konuşmada, Türkiye'de 15. yıl geçirmelerinden dolayı çok mutlu olduklarını dile getirdi. Dünyada 28 ülkede faaliyet gösterdiklerini, Türkiye'nin bu ülkeler içinde çok özel bir yere sahip olduğunu ifade eden Hübner, şöyle konuştu 

Türkiye'de 9 mağaza 
"Asya ve Avrupa arasında bizim için iyi bir deneyim olan Türkiye, Çin gibi Asya ülkelerindeki gelişmemizde bize yol gösterici oldu. Dünyadaki 500 Cash Carry mağazasının 9'u Türkiye'de. Yeni mağazalar açacağız. Çünkü bizim temel işimiz burada çok iyi icra ediliyor. Yatırımcı için ilginç bir hale gelen Türkiye'de mağaza açmazsak hata yapmış oluruz. Bunun için destek vermeye hazırız." 

600 milyon euroluk ihracat Hübner, Metro Group'un Türkiye'den 600 milyon euro alım yaptığını belirterek, Japonya'daki mağazalarda Türkiye'den ithal edilen zeytinyağlarının satıldığını söyledi. Metro Cash Carry Türkiye, Japonya ve Almanya'nın yanı sıra Fransa'ya balık, ketçap, mayonez Rusya ve Bulgaristan'a sebze, meyve Macaristan, Slovakya, Çek Cumhuriyeti ve Bulgaristan'a kağıt ürünleri ihraç ediyor. 
Metro Cash Carry Türkiye Genel Müdürü Hakan Ergin de, geçen yıl 527 milyon euro ciro elde ettiklerini, mağaza sayısının 9'a, müşteri sayısının 580 bine ulaştığını ve 2 bin çalışanları bulunduğunu bildirdi. 

27 bin çeşit ürün 
Ergin, mağazalarda bulunan ürün sayısının 27 bini bulduğunu ve sadece yüzde 2'sinin ithal edildiğini, geri kalanının tedarikçiler tarafından sağlandığını kaydetti. 



</TEXT>
</DOC>
