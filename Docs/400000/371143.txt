<DOC>
<DOCNO> 371143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun33.html </URL>
<DATE> 2005/08/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Texas'ta savaş karşıtı protesto devam ediyor... 
</HEADLINE>
<TEXT>

     Oğlunu Irak savaşında kaybeden acılı anne Cindy Sheehan’ın, ABD Başkanı George Bush’un Teksas’taki çiftliğinin yakınlarında başlattığı protesto, Sheehan’ın, kalp krizi geçiren annesini görmek için Los Angeles’a gitmesine rağmen devam ediyor. 
     Sheehan’a destek veren savaş karşıtları, el yazısıyla yazdıkları mektupları Bush’a iletebilmek için dün başladıkları yürüyüşe bugün de devam ettiler. 
     Destekçileri tarafından havaalanına uğurlanan ve "Mümkün olduğunca erken dönmeye çalışacağım" diyen Sheenan, Los Angeles’ta annesinin bulunduğu hastanede gazetecilerin sorularını cevapladı. 
     Sheehan, protesto sebebini tekrar hatırlatarak, "Bush her zaman askerlerimizin asil bir sebep için öldüğünü söylüyor. Bu sebebi bilmek istiyorum. ABD için tehdit oluşturmayan bir ülkedeki savaşta ölmenin asil bir sebep olduğuna inanmıyorum" dedi. 
     Sheenan, Bush ile görüşünceye kadar ya da Bush’un bir aylık tatili bitene kadar protestosunu sonlandırmayacağını açıklamıştı. 6 Ağustos’ta Bush’un çiftliğinin yakınlarında kamp kuran Sheehan’a, Irak’ta öldürülen askerlerin yakınları ve savaş karşıtları destek veriyor. Kampta devamlı olarak 100 kadar kişi kalırken her gün yüzlerce kişi de kampı ziyaret ediyor. 
     
</TEXT>
</DOC>
