<DOC>
<DOCNO> 396605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/siyaset/axsiy01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş gitti, Cem geldi 
</HEADLINE>
<TEXT>


Siyasettteki gel-git oyunu, CHP Kurultayı'nda bir kez daha sahnelendi. Genel başkanlığa seçilen Baykal, parti yönetiminde Kemal Derviş'ten boşalan koltuğa İsmail Cem'i aldı 

EZELHAN ÜSTÜNKAYA Ankara 


CHP'nin en rahat ve sakin kurultayı olarak nitelenen 31. Olağan Kurultayı'nda geçerli 1158 oyun tamamını alarak yeniden genel başkanlığa seçilen Deniz Baykal, parti yönetimine eski Dışişleri Bakanı Cem'i aldı. 
AKP'nin iktidara geldiği 3 Kasım seçimleri öncesi Kemal Derviş, İsmail Cem ve arkadaşlarını bırakarak CHP'ye katılmıştı. Derviş TBMM'ye girmeyi başarırken, YTP'yi kuran Cem de TBMM dışında muhalefet yürütmüştü. BM Kalkınma Programı'nın başına gelen ve milletvekilliğinden de istifa ederek ABD'ye yerleşen Derviş'in CHP'deki koltuğuna, partiyle tekrar yollarını birleştiren ve Baykal'ın başdanışmanlığını yapan Cem oturdu. 
Kurultayda delege oyuna sunulan Parti Meclisi PM listesinden 7 isim çıktı. İzmir milletvekilleri Sedat Uzunbay, Bülent Baratalı ve Balıkesir Milletvekili Orhan Sür ile Fazıl Güleken, Zuhal Samlı, Bedia Söylemez, Ahmet Naki Yücekök, Baykal tarafından delege oyuna sunulan listede yer almadı. 
Uzunbay ve Baratalı, İzmir İl Kongresi'nde genel merkezin adayı Ekrem Bulgun'a karşı Selçuk Ayhan'a destek vermiş, Ayhan, il başkanı olmuştu. Baykal, bu nedenle Uzunbay ve Baratalı'ya sert tepki göstermişti. 

Sav'a çizik 
PM seçimleri Genel Başkan Yardımcısı Eşref Erdem ve Genel Sekreter Önder Sav ekipleri arasında liste çekişmesine sahne oldu. Sav, 1146 geçerli oyun sadece 793'ünü alabildi. Sav'ın az oy almasında Erdem ekibine İzmir delegelerinin destek vermesi de etkili oldu. İzmir delegeleri, İzmir milletvekilleri Baratalı ve Uzunbay'ın PM listesinden Baykal tarafından çıkartılmasına tepki gösterdi. 
Sav kanadının "çizik operasyonu" ise, Eşref Erdem ve ekibini olumsuz etkiledi. Erdem ve Genel Sekreter Yardımcısı Mehmet Sevigen, 905'er oyla Sav'dan sonra en düşük oyu aldı. 


Deniz Baykal'ın "güzel gölgesi" 

CHP Genel Başkanı Deniz Baykal, dün 10. Yıl Marşı eşliğinde Atatürk Spor Salonu'na gelerek, seçim çalışmalarını yürütecek ekibini belirleyecek Parti Meclisi PM için oy kullandı. Baykal, salondan kalabalık partili grubunun sevgi gösterileri arasında ayrıldı. Bu sırada PM üyesi tiyatrocu Şahnaz Çakıralp, Baykal'ın yanından ayrılmadı. 


</TEXT>
</DOC>
