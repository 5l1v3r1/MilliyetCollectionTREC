<DOC>
<DOCNO> 382782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun08.html </URL>
<DATE> 2005/09/30/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Kaliforniya alev alev... 
</HEADLINE>
<TEXT>

     ABD’nin Kaliforniya eyaletinin güney kesiminde önceki gün başlayan orman yangını bir gün içinde 4 kat geniş bir alana yayılırken, yaklaşık 7 bin hektar alanı küle çeviren yangın yüzünden bölgede yaşayan yüzlerce insanın tahliye edildiği bildirildi. 
     Bölgede 3 binden fazla itfaiyecinin söndürme çalışmalarına katılmasına rağmen şu ana kadar yangının sadece yüzde 5’lik bir kısmının kontrol altına alındığı belirtiliyor. Yangının çıkış nedeni hakkında da bir soruşturma başlatıldığı bildiriliyor. 
     Kuru ot ve çalılıkların yangının genişlemesini hızlandırdığı belirtilirken, rüzgarın zayıf olması büyük bir şans olarak değerlendiriliyor. Şu ana kadar yangın bölgesinde biri ev olmak üzere altı binanın alevler tarafından yutulduğu kaydediliyor. 
     Yangının ilerlediği bölgede bulunan 4 yerleşim bölgesi için tahliye uyarısında bulunulurken, bölgeden tahliye edilecek hayvanlar için de bir barınak oluşturulduğu ifade ediliyor. 
     Gece boyunca yangına helikopterlerle taşınan suyla müdahale eden itfaiyecilerin onlarca evi yanmaktan kurtardıkları belirtilirken, Boeing’in 1950’den beri roket motorlarını test ettiği Santa Susana Arazi Laboratuarı’nın da orman yangını tarafından çevrelendiği kaydediliyor. 
     
</TEXT>
</DOC>
