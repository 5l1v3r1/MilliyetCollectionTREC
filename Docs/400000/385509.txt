<DOC>
<DOCNO> 385509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy02.html </URL>
<DATE> 2005/10/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Ağar, "seçim toto"da iddialı... 
</HEADLINE>
<TEXT>

     2006’nın seçim yılı olacağını söyleyen DYP Genel Başkanı Mehmet Ağar, bu tahmininde hayli iddialı. 
     Ağar, bir araya geldiği partilileri seçim konusunda motive etti. "Bütün arkadaşlarımdan ricam, boşa geçirecek zamanımız yoktur" diyen Ağar, bunun gerekçesini ise "Türkiye’de önümüzdeki yıl seçim senesidir" diye açıkladı. 
     Parti içi muhalefete de kimsenin "kişisel kapris ve geçmişin sıkıntıları" üzerine siyaset yapmayacağı mesajı gönderen Ağar, "Bu iktidardan bir an evvel Türkiye’yi kurtarmaya yönelik bir dev siyasi hareketin mümessili olmak zorundasınız" dedi. 
     Bunun yolunun ise "çok çalışmaktan" geçtiğini ifade eden Ağar, milletin hazır olduğunu söylerken, partililere şu mesajı verdi 
     "Millet hazırdır. Türkiye’de çok açıkça söylüyorum bugüne kadar 1995’ten beri siyasetteyim. Daha hiçbir seçim tahminimde yanıldığımı söyleyemem. Hepsini doğru bilmişimdir. Hepsinde de risk alarak kazanmayı Allah bize nasip etmiştir. Halk buna hazırdır, halk partiden 100 kilometre önde gitmektedir. Parti halkın hızına yetişmek zorundadır." 
     
</TEXT>
</DOC>
