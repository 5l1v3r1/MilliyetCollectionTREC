<DOC>
<DOCNO> 362022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun23.html </URL>
<DATE> 2005/07/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gazze'den çekilmeye karşı çıkanlar, 3 gün boyunca yürüyecek... 
</HEADLINE>
<TEXT>

     Gazze'den geri çekilme planının gündeme gelmesiyle ülke çapında protestolar, yol kesme eylemleri ve yürüyüşler düzenleyen Yeşa Judea, Samarya ve Gazze Konseyi'nin, ''en görkemlisi'' olduğu belirtilen 3 günlük Gazze yürüyüşü bu akşama doğru başlıyor. 
     Yerleşimcilerin lideri Pinhas Wallerstein, çarşamba günü Gazze'deki 6 büyük Yahudi yerleşimlerinden biri olan Guş Katif'te sona erecek yürüyüşü, Martin Luther King'in yaklaşık 1 milyon kişiyle Washigton'a yaptığı, ırkçılığı protesto yürüyüşüne benzetti. 
     İsrail İçişleri Bakanı Gideon Ezra da yasadışı olmasına rağmen yürüyüşe izin vereceklerini, ancak Gazze'ye Guş Katif'e girilmesine izin verilmeyeceğini tekrarladı. 
     Gazze'nin girişindeki Kisufim kavşağında, kendilerinden kimlik sorulmasına karşı çıkan bin dolayında Guş Katifli ise İsrail askerlerini protesto etti. 
     Geri çekilme karşıtları, günlerdir hazırlıkları sürdürülen, 30 kilometrelik yürüyüş için dünden itibaren İsrail'in güneyindeki Negev'de, Nehivot kentinde toplanmaya başladı. 
     Nehivot'ta ''Baba Sali'' adıyla anılan türbenin önünden, dualarla başlayacak yürüyüşe, önde gelen hahamlar, parlamento üyeleri ve bazı politikacıların da katılması bekleniyor. 
     Knesset İsrail Parlamentosu Başkanı Reuven Rivlin ise polisin yasağı nedeniyle yürüyüşe katılmayacağını bildirdi. 
     İsrail polisinin dün organizatörlerle yaptığı görüşmelerde uzlaşma sağlanamadı. 
     Polis, yürüyüşe katılanların son hedefi olan ve geçen hafta yaşanan şiddet olaylarından sonra bölge sakinleri dışındakilere kapatılan ve askeri bölge ilan edilen Guş Katif'e girilmesine izin verilmeyeceğini belirterek, 3 günlük sürenin çok uzun olduğunu ve kısaltılmasını istedi. Ancak bu istekler, yürüyüş komitesi tarafından kabul edilmedi. 
     Katılımcıların Guş Katif'e girmesini önlemek amacıyla yaklaşık 10 bin kişilik polis gücü seferber edildi. Askerlerle birlikte görev alacak güvenlik kuvvetleri sayısı 20 bine ulaşıyor. 
     ''İsrail daha önce böyle bir protesto eylemi görmedi'' diyen komite sözcüsü Helik Navon, yürüyüşü düzenlerken hiçbir ayrıntıyı atlamadıklarını ve İsrail ordusunun harekatlarını örnek aldıklarını ifade etti. 
     Yürüyüş güzergahı boyunca su standları, ilkyardım istasyonları ve protestocuların yiyecek ihtiyaçlarını karşılamak amacıyla küçük marketler de kuruldu. 
     Netivot'tan yola çıkması beklenen 30 bin kişilik eylemci grubunun önce araçlarla yola çıkması, araçlara geçit verilmemesi halinde, yaya olarak yürüyüşü devam ettirmeleri öngörülüyor. 
     Nehivot'tan, Guş Katif'in girişindeki Kisufim Kavşağı'nda toplanması beklenen yaklaşık 100 bin kişilik kalabalığın son hedefi, yasaklı bölge olan Guş Katif'e girmek. 
     Hükümetin, Yahudi yerleşimcilerinin Gazze'den çıkarılması uygulamasını durdurmayı amaçlayan ve sembol olarak seçtikleri renk nedeniyle ''Kavuniçi Ordu'' olarak adlandıran protestocuların son eylemi için, Yürüyüş Komitesi'nden bir yetkili, başarısızlığa uğramaları halinde, ''O takdirde, bunu geri çekilme planını durdurmak için başka yollar da var'' diye konuştu. 
     Öte yandan, geçen perşembe günü, Başbakan Ariel Şaron'un geri çekilme planını durdurması için, Kudüs'te Ağlama Duvarı'nda yaklaşık 10 bin kişinin katılımıyla yapılan toplu duayı yöneten eski İsrail baş hahamları Avraham Şapira ve Mordehay Eliyahu, bir dini emir halahik yayımlayarak, asker ve polisleri, Başbakan Şaron'un Gazze'nin kapatılması yolundaki emirlerine uymamaya çağırdı. 
     Yayımlanan dini bildiride, ''Guş Katif'in kapatılmasının caiz olmadığı'', özellikle de Şabat'ta Yahudilerin dini tatil günü böyle bir eylemin kutsal güne hakaret anlamına geleceği ifade edildi. 
     İsrail, Batı Şeria'daki 120 Yahudi yerleşiminden 4'ünü ve Gazze Şeridi'ndeki 21 Yahudi yerleşimini ağustos ayı ortalarından itibaren boşaltmayı planlıyor. 
     Batı Şeria'deki 4 yerleşim Kadim, Ganim, Sa-Nur ve Homeş'teki ailelerin büyük kısmı taşındı. Gazze Şeridi'ndekiler ise bölgeden ayrılmamakta kararlı. 
     Yaklaşık 1.5 milyon Filistinli nüfus içinde 9 bin dolayında Yahudi yerleşimcinin yaşadığı Gazze'deki yerleşimlerin boşaltılması operasyonu için, 1 Ağustos'tan itibaren İsrail polisi ve askerlerinin izinleri de kaldırıldı. 
     
</TEXT>
</DOC>
