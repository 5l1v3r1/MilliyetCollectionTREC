<DOC>
<DOCNO> 353131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko09.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demokrasi atılımı tamam, sıra ekonomik atılımda' 
</HEADLINE>
<TEXT>


EKONOMİ SERVİSİ 

Türk Sanayicileri ve İşadamları Derneği TÜSİAD Başkanı Ömer Sabancı, Türkiye'nin demokrasi alanında yapmış olduğu atılımın, artık ekonomi alanına taşınmasının zamanının geldiğini söyledi. Sabancı, TÜSİAD ve TÜSİAD-Koç Üniversitesi Ekonomik Araştırma Forumu'nun düzenlediği "Türkiye Ekonomisi İçin Sürdürülebilir Büyüme Stratejisi" konferansında, TÜSİAD'ın 1996'da yayınladığı "Türkiye'de Demokratikleşme Perspektifleri" raporu ile 10 yıllık bir perspektifte bu alanda yapılması gereken temel reformları Türkiye'nin gündemine taşıdığını hatırlattı. Sabancı, "Geçen bu 10 yıllık süre içinde, Kopenhag Kriterlerini büyük ölçüde hayata geçirdik, 3 Ekim'de AB ile müzakereye başlayacak noktaya geldik" dedi. 
Konferansta, TÜSİAD tarafından beş rapor sunuldu. 'Türkiye'de büyüme perspektifleri' başlıklı raporda, büyüme sürecinin hem verimlilik artışı hem de istihdam artışı üzerine kurulması gerektiğinin altı çizildi. 


</TEXT>
</DOC>
