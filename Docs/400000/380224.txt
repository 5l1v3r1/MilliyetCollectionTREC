<DOC>
<DOCNO> 380224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun39.html </URL>
<DATE> 2005/09/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Zebari "Irak'taki PKK varlığı konusunda mutlaka bir şey yapacağız" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Genel Kurulu çalışmaları çerçevesinde bulunduğu New York’ta Irak Dışişleri Bakanı Hoşyar Zebari ile bir araya geldi. 
     BM binasında yapılan görüşmede, Zebari’nin, Irak’taki terör örgütü PKK varlığı konusunda "Mutlaka bir şey yapacağız" ifadesini kullandığı öğrenildi. 
     Diplomatik kaynaklardan alınan bilgilere göre, görüşmede ağırlıklı olarak Irak’taki yeni anayasa süreci, Telafer’deki durum ve terör örgütü PKK’nın Irak’taki varlığı ele alındı. 
     Görüşmede Bakan Gül, Zebari’ye terör örgütü PKK’nın Irak’taki varlığı konusunda Türkiye’nin endişelerini ve hassasiyetlerini iletti. 
     Zebari’nin ise buna karşılık, "terör örgütü PKK konusunda ellerinden gelen gayreti gösterdiklerini, ancak terörün her yerde büyük bir problem olduğunu" ifade ettiği öğrenildi. Görüşmede Zebari’nin konuyla ilgili olarak "Mutlaka bir şey yapacağız" dediği kaydedildi. 
     
</TEXT>
</DOC>
