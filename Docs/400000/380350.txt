<DOC>
<DOCNO> 380350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur16.html </URL>
<DATE> 2005/09/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Edremit'te Hepatit A salgını 
</HEADLINE>
<TEXT>

     Ahmet ERTAN DHA 

      BALIKESİR'in Edremit İlçesi'ne bağlı Ortaoba Köyü'nde 15 çocuğun, Hepatit- A teşhisiyle tedavi altına alındığı bildirildi. 
     Ortaoba Köyü'nde son 10 günde rahatsızlanarak Edremit Devlet Hastanesi'ne kaldırılan yaşları 5- 12 arasında değişen 15 çocuğa, Hepatit- A teşhisi konuldu. Çocuklar, hastanenin İntaniye Servisi'nde tedavi altına alındı. 
     Edremit Devlet Hastanesi Başhekimi Dr. Ahmet Güzeliş, hastalığın, temizlik kurallarına uyulmaması sonucunda yayılmış olabileceğini söyledi. Hastalığın, dikkat edilmediği takdirde ciddi sonuçlar doğurabileceğine dikkat çeken Başhekim Dr. Güzeliş, Korunmak için hijyen ve temizlik kurallarına uyulması, tuvaletten sonra ellerin çok iyi yıkanması ve tuvaletlerin temiz tutulması gerekiyor'' dedi. 
     Başhekim Dr. Güzeliş, hastalığın iyileşme sürecinin bir ay olduğunu kaydetti. Beş yıl önce de, Edremit'e 20 kilometre uzaklıktaki köydeki evlerin tuvaletlerinin sağlıksız olduğunu gören dönemin Edremit Kaymakamı Hasan Bağcı'nın köye sağladığı parasal destekle evlere tuvalet yaptırılmıştı. 
     
     ORTAOBA'DA SULAR KLORLANACAKx 
     Balıkesir İl Sağlık Müdürü Dr. Süleyman Baysal, Edremit Sağlık Grup Başkanı ile görüştüm. Ortaoba Köyü'nde sulardan kaynaklanan bir sorun var. Geçen ay ve bu ay çocuklarda Hepatit- A görülmüş. Sular klorlanacak. Doktor ve hemşireler köyde eğitim çalışması yapacak. Hepatit- A bağırsak enfeksiyonuna yol açıyor. Ancak çok tehlikeli değil. Birçok insan farketmeden bu hastalığı geçiriyor. Biz yine de gerekli önlemleri alacağız'' dedi. 
     Dr. Baysal, Ortaoba Köyü'nden gelen ve Hepatit- A teşhisi konulan çocukların hastanedeki tedavilerinin tamamlandığını ve taburcu edilerek evlerine gönderildiğini bildirdi. 
     
</TEXT>
</DOC>
