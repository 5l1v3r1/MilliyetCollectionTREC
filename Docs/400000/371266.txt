<DOC>
<DOCNO> 371266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur12.html </URL>
<DATE> 2005/08/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Hamalların kanlı kavgası 
</HEADLINE>
<TEXT>

     Yalçın ATA AYDIN, DHA 

      AYDIN'da hamallar arasında çıkan bıçaklı kavga cinayetle sonuçlandı. Olayda 46 yaşındaki İbrahim Sarıkaya öldü, oğlu 17 yaşındaki M.S. ile kavgayı ayırmak isteyen R.A. yaralandı. 
     Olay dün saat 16.00 sıralarında, Köprübaşı mevkiindeki hamallar durağında meydana geldi. Eşya taşımacılığı, yük indirme, bindirme için oğlu ile durakta iş bekleyen İbrahim Sarıkaya adlı hamal, aynı yerde hamallık yapan 49 yaşındaki İsa Evran, yeğeni 27 yaşındaki Ali Evran ve 15 yaşındaki H.P. ile iş yüzünden tartıştı. Tartışma kısa sürede, bıçakların çekildiği kaygaya dönüştü. Olayda İbrahim Sarıkaya karnından, oğlu M.S. ve kavgayı yatıştırmak için araya giren 46 yaşındaki R.A. da kol ve bacaklarından bıçaklandı. Yaralılar kaldırıldıkları Aydın Devlet Hastanesi'nde tedaviye alındı. Yaralılardan İbrahim Sarıkaya bu sabaha karşı yaşamını yitirirken, M.S. ve R.A.'nın tedavilerinin sürdüğü belirtildi. 
     Polis, olaya karışan Ali Evran, İsa Evran ve H.P. adlı hamalları, suç aleti bıçaklarla birlikte yakalayıp gözaltına aldı. Olayla ilgili soruşturmanın sürdüğü belirtildi. 
     
</TEXT>
</DOC>
