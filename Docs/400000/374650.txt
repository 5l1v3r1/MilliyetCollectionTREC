<DOC>
<DOCNO> 374650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/zbirand.html </URL>
<DATE> 2005/09/01/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kafalar karışık, DEHAP suçlanıyor 
</HEADLINE>
<TEXT>


ANKARA 

Bugün, Kuzey Irak'taki durumu ele alacaktım, ancak Ankara'daki havayı koklayınca konuyu değiştirmek gereksinimi duydum. 
Salı akşamı Gazi Orduevindeki 30 Ağustos Zafer Bayramı büyük resepsiyonuna davetliydim. Bu ülkeyi yöneten Asker ve Sivil bir araya gelmişti. Ortak iki konu vardı Biri AB ile müzakerelerin 3 Ekim'de başlayıp başlamayacağı eğer başlayacaksa koşulların nasıl şekilleneceği...Diğeri ise, son Batman olayları. 
AB konusunda bir rahatlama var. 
Bu köşe'de defalarca yazdım. 3 Ekim müzakereleri mutlaka başlayacak. Fransa geri adım atıyor, diğerlerinin itirazları giderek yumuşuyor. 
Benim bu konuda hiç kaygım yok. Müzakereler, Türkiye'yi çok rahatsız etmeyecek bir ortamda başlayacak. Asıl önemli olan, ondan sonrası. 
Gelelim Batman olaylarına... 
Kara Kuvvetleri Komutanı Org. Yaşar Büyükanıt, gelişmeler karşısında askerin ne derece kaygı duyduğunu son derece net şekilde anlattı. 
Yanlış anlaşılmasın. Büyükanıt paşa basın toplantısı yapmadı. Resepsiyonda etrafını aldık ve ve geleneksel FB-GS-BJK sohbetinden sonra, konu Batman olaylarına gelince, Büyükanıt ilk defa "Türkiye Filistinleştirilmek isteniyor" dedi. 
Bu, çok ağır bir yargı. Ancak işi boş değil. Batman'da yaşananlar beni de ürküttü. 
Büyükanıt,'ın açıkça işaret ettiği şuydu 
Kürt kökenli vatandaşlarımızdan bir bölümü kışkırtılıyor, sokağa dökülüyor. Ardından ülke'nin diğer bölümünde tepkiler doğuyor. Bu tepkiler de kışkırtılıyor. 
K.K.K'nın işaret ettiği işte bu olgu. Eğer önlem alınamazsa, Türkiye'nin bir iç savaşa kayabilmesinden, Kürt-Türk çatışmasının ülkeyi Filistin'e dönüştürmesinden korkuluyor. 
Büyükanıt bir köşede bizlerle konuşurken, resepsiyonun öbür köşesinde Genelkurmay Başkanı Org. Özkök aynı konuda "Batman'daki bindirilmiş kıtalardan" söz ediyor, Başbakan'da aynı saptamayı yaptıktan sonra ekliyordu "Fazla abarmayalım. Bindirilmiş kıtalar halk tarafından desteklenmiyor. 

PARMAKLAR DEHAP'A DOĞRU DÖNÜYOR 
Özellikle Asker ve Sivil kanadın ortak görüşü, bu gösteriler ve sloganların arkasında DEHAP ve DEHAP'lı belediyelerin bulunduğu. 
Batman'da ve diğer bölgelerdeki olaylarda aynı senaryonun görüldüğü belirtiliyor. Taşıma taraftarlar getiriliyor, slogan attırılıyor ve güvenlik kuvvetleri hedef gösteriliyor. Hele sloganların "Burası Kürdistan..." şekline dönüşmesi, olayın ciddiyetini ortaya koyuyor. 
Yine, Asker-Sivil kanadın ortak görüşü, DEHAP'ın belediyeler aracılığıyla, TSK'nın PKK'yı sıkıştırmaktan vazgeçmesi baskısını arttırdığı şeklinde. PKK'nın rahatlaması, ardından da Öcalan'ın serbest bırakılması gündeme getirilecek. 

PEKİ, NE YAPMAK GEREKİYOR 
Büyükanıt paşa'ya aynı soruyu sordum 
"Bir durum değerlendirmesi yaptığınızı söylüyorsunuz. Peki, size kim ne yapmalı veya kim ne yapmıyor da siz rahatsızlık duyuyorsunuz " 
Org. Büyükanıt işin bu yönüne girmek istemedi. Ancak, Askeri kanatta -açıkça söylememekle birlikte- bir rahatsızlık hissediliyor. Sanki mesajı daha çok hükümete yönelikmiş gibi. Sürekli tekrarlanan unsur, işin güvenlik boyutunun kendileri açısından yerine getirildiği, ancak yargı mekanizması ve dışişlerinin Danimarka'da hala yayın yapan Roj TV örneği gibi gereken duyarlığı göstermediği izlenimini veriyor. 
Hükümet kanadı ise, yasaların terörle mücadelede yeterli olduğunu ve duyarlığın da gösterildiğini tekrarlıyor. 
Anlayacağınız, Ankara'da kaygı var, ancak kafalar karışık. Ortak bir tutum yokmuş gibi bir hava esiyor. Zaten işin en kaygı verici yanı da bu... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
