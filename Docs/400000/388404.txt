<DOC>
<DOCNO> 388404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/eko02.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kart tasarısına bankaların itirazı var 
</HEADLINE>
<TEXT>


Bankalar Birliği, BDDK'nın hazırladığı Kredi Kartı Yasa Tasarısı'na, müşteri limitlerine gelir düzeylerine göre sınırlama getirdiği için karşı çıkıyor 

Kadife Şahin 

Bankalar Birliği, geçen yıl gıda ve benzine taksit uygulamaları ile gündeme gelen kredi kartlarına ilişkin yasa tasarısının sınırlama getiren hükümlerine itiraz edecek. 
Bankacılık Düzenleme ve Denetleme Kurumu BDDK tarafından hazırlanan ve Meclis'te ele alınması beklenen Banka Kartları ve Kredi Kartları Kanunu Tasarısı'nın kişilerin gelirlerine göre kredi kartı limitlerine sınırlama getirilmesini rakamsal hükümler ile düzenleyen maddeleri bankacılar tarafından eleştiriliyor. Kesin rakamsal hükümler taşıyan maddelerin değişen tüketici davranışları ve gelişen teknolojiye ayak uyduramayacağını bildiren bankacılar, bu tür sınırmaların Avrupa Birliği AB uygulamalarına da ters düşeceğini belirtiyor. 

Limit sorunu 
AB ülkelerinde yürütülen programlar ile insanların kredi kartını daha nasıl kolay kullanabileceğine ilişkin düzenlemeler yapılırken Türkiye'de kanunla sınırlama getirerek değişimlerin önünü kesecek yaklaşımların engel teşkil edeceğini belirten bankacılar şu görüşleri iletiyor 
"Bu tür kesin rakam içeren hükümler kanunda yer almamalı. Yasa, ana çerçeveyi belirleyen hükümlerden oluşmalı. Şayet Türkiye koşullarına göre bazı limitler belirlenecekse bunlar düzenlenmesi kolay olan yönetmeliklerde ele alınmalı." 
Kredi kartlarının kayıtlı sisteme geçmede kullanılabilecek en etkin araçlardan biri olduğunu düşünen bankacılar, 50 maddeden oluşan tasarının sınırlama getiren maddelerine Meclis'te Birlik aracılığıyla karşı çıkılacağını kaydediyor. 

İtiraz edilen bazı maddeler Madde 9 Kart çıkaran kuruluş tarafından bir gerçek kişiye ilk yıl için tanınacak kredi kartları limiti aylık ortalama gelirinin iki katını aşamaz. Bu fıkra uygulamasında bin YTL'ye kadar limitler hariç olmak üzere, aylık veya yıllık ortalama gelir düzeyi kart hamili tarafından beyan edilen ve ilgili kuruluşlarca teyit edilen gelirler üzerinden tespit edilir. Madde 26 Bir hesap dönemine ilişkin toplam borç tutarı veya hesap bakiyesi üzerinden, o döneme ilişkin hesap özetinin düzenlendiği hesap kesim tarihinden önceki bir tarih itibariyle faiz yürütülebileceğine ilişkin kayıtlar hükümsüzdür. 

Meclis'te tartışma Kedi kartı faizi TBMM Genel Kurulu'nda tartışmaya yol açtı. CHP'nin kredi kartı faizlerinin tüketici kredisi faizi kapsamına alınmasını öngören yasa teklifinin gündeme alınması talebine ANAP destek verirken, AKP ve DYP karşı çıktı. Genel Kurul'da oylanan teklif reddedildi. 
Danışma Kurulu'nda uzlaşma sağlanamaması üzerine Genel Kurul'a getirilen önerinin lehinde konuşan CHP Malatya Milletvekili Ferit Mevlüt Aslanoğlu, kredi kartı faizlerinin "zapt -u rapt altına alınması" gerektiğini söyledi. 

Türkiye'deki kredi kartı sayısı 2000 2001 2002 2003 2004 2005 Toplam 13.408.477 13.996.806 15.705.370 19.863.167 26.681.488 29.050.403 Artış 33,48 4,39 12,21 26,47 34,33 8,88 

Kredi kartı ile yapılan toplam harcamalar Milyon YTL 2000 2001 2002 2003 2004 2005 Toplam 10.236,60 14.331,24 24.507,42 39.415,30 64.627,61 61.902 Artış 96,36 40,00 71,01 60,83 63,97 -4,22 


</TEXT>
</DOC>
