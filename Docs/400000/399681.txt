<DOC>
<DOCNO> 399681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy07.html </URL>
<DATE> 2005/12/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tartışma yaratan fotoğrafa Emel Ağar yorumu 
</HEADLINE>
<TEXT>

     Ulaştırma Bakanı Binali Yıldırım’ın eşinin bir yemekte ayrı masada tek başına yemek yemesine en ilginç değerlendirme DYP Genel Başkanı Mehmet Ağar’ın eşi Emel Ağar’dan geldi. Fotoğrafı görünce bir kadın olarak çok üzüldüğünü söyleyen Emel Ağar, "Öyle bir muameleye tabi tutulursam asla gezilere katılmam" dedi. 
     Mehmet Ağar-Emel Ağar çifti katıldıkları bir programda üstü örtülü olarak olaya gönderme yapan soruları yanıtladı. 
     "Hiç gittiğinizde ayrı bir masada yemek yediğiniz oldu mu " sorusuna Emel Ağar, "Dostlarla gittiğimiz zaman. Hanım hanıma çok kalabalıktık, çoluk çocuklu oturduğumuz zaman oldu. Resmi davetlerde veya resmi yerlerde asla ayrı masada oturmadım" dedi. 
     
     "KADIN OLARAK ÜZÜLDÜM" 
     Emel Ağar, sözkonusu fotoğrafı gördüğünde "bir hanım olarak, bir kadın olarak çok üzüldüğünü" bildirdi. 
     Mehmet Ağar ise "Keşke sayın Bakan eşinin yanında bir refakatçi, bir vali eşi veya bir kaymakam eşi, veya bakanlığa bağlı bölge müdürlerinden birinin eşi de refakatçi olabilseydi" dedi. 
     "Hiç olmazsa böyle hepimizin kalbini burkan bir manzara olmazdı" şeklinde konuşan Mehmet Ağar, şöyle dedi 
     "Nihayetinde tabi kendi geleneğine, göreneğine saygılı olan bir ailenin davranış şekillerine benim fazla müdahalede bulunmam söz konusu değil. Ancak o arada, o anki ortam bir aile ortamının dışında, bir protokolün gerektirdiği beraberlik. 
     
     MEHMET AĞAR "ORADAKİ ZATLAR KALKIP NİYE YER VERMEZLER" 
     "Yani oradaki zatlarda niye kalkıp da yer vermezler 
     Niye onu yapmazlar Onu da anlamak mümkün değil. Dolayısıyla kadının yerinin olmadığı bir toplumun modernleşmesi söz konusu olmuyor. Bu dünyada gelişkin olan net bir olay ve kadın toplumda kocasının yanı başında yeri olması lazım." Emel Ağar, "Öyle bir muameleye tabi tutulursam zaten asla bir daha o gezilere katılmam" derken, Mehmet Ağar, şöyle devam etti 
     "Olmaz zaten böyle bir şey. Yani ne bir adım ileri, ne bir adım geri. Zaten mutlaka o değerli hanımefendi de, bütün hanım efendilerde nerede, nereye kadar davranacaklarının ölçüsü içinde olacaklardır. Ama bulunduğunuz bakanlık, başbakanlık, valilik, genel müdürlük gibi görevler bir kamuyu temsil görevleridir. 
     Dolayısıyla burada eşlerin varlıkları toplumdaki diğer kadınlara da yansımaktadır. Biz kaymakamken de, valiyken de ilçe köy gezilerine giderdik beraber. oradaki diğer hanımlarda kendilerine bir hanım muhatap ararlar. Bize belki rahatlıkla söyleyemediklerini Emel Hanım’a söylerler, anlatırlar, o dolaylı olarak bana konuları getirir. 
     Nihayetinde o emir verme, talimat verme konumunda değil. Konuları taşıma konumunda ve bunlarda kamunun bir sıcak yüzüdür kadınlar. Yani kadınların varlığı kamu hizmetine bir tatlılık getirir, sıcaklık getirir, huzur getirir, insanlarda daha kolay yaklaşım getirir." 
     
</TEXT>
</DOC>
