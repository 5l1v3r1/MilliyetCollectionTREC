<DOC>
<DOCNO> 379341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/siy02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginler kulübünün 4 milletvekili üyesi 
</HEADLINE>
<TEXT>


Şirketleri en büyük sanayi kuruluşları içinde yer alan 2 milletvekili politikaya girdiğine pişman, diğer ikisi işadamlarının politikayla ilgilenmemesinden şik yetçi 


Şirketleri Türkiye'nin en büyük sanayi kuruluşları içinde yer alan zenginler kulübünde 4 milletvekili de bulunuyor. TBMM'de hayal kırıklığına uğrayan sanayici milletvekilleri, yine de daha fazla sanayicinin TBMM'de bulunmasını istiyor. 

'Pişman olurlar' 
CHP'den istifa ederek bağımsız kalan Kayseri Milletvekili Muharrem Eskiyapan'ın Nuh Makarna ve Nuh Çimento, AKP Balıkesir Milletvekili Edip Uğur'un Arı Rafine ve Yağ Sanayii, CHP Tokat Milletvekili Orhan Ziya Diren'in Dimes Gıda ve Nobel Pazarlama ile CHP İstanbul Milletvekili Memduh Hacıoğlu'nun Karin Gıda şirketleri, İSO'nun 500 büyük sanayi kuruluşu içinde bulunuyor. 
Parlamentoya girdiğine pişman olsa da, işadamlarının politikaya girmesini isteyen Eskiyapan, "Benim gibi bilmeden girerlerse, pişman olurlar. Sanayici ile politikacının kulvarı farklı. Deneyiminizi ülke ekonomisine aktaracağınızı sanırsınız ama bunlara kimse kıymet vermiyor" dedi. 
Diren, sanayici milletvekillerinin görüşlerine itibar edilse de doğruyu söyleyen işadamlarının dokuz köyden kovulduğunu söyledi. İş dünyasının politikaya yeterince ilgi göstermediğini kaydeden Diren, "Ekonomide dengeler yerine otursa daha fazla sanayici politikaya girer. Türkiye'nin buna ihtiyacı var. Siyasete girdiğim için pişmanlığım yok" dedi. 

Ülke yararı için 
18. dönemde ANAP'tan TBMM'ye giren Uğur da, yeniden politikaya girmekten pişmanlık duymadığını, ticaretteki deneyimlerini ülke ekonomisi yararına kullandığını söyledi. 
"Parlamento, benim için düş kırıklığı oldu" diyen Hacıoğlu, Ankara'nın "verimsiz, zaman kaybı bol, sorunları çözemeyen, sorunların merkezinde" bir yer olduğunu vurguladı. Hacıoğlu, "Bir şey olmak için Meclis'e girmedim. Ülke için bir şey yapabilir miyim diye geldim, bunu bulamadım" dedi. 



</TEXT>
</DOC>
