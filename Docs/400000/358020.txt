<DOC>
<DOCNO> 358020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko04.html </URL>
<DATE> 2005/07/04/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Borsayı bu hafta enflasyon ve makro veriler yönlendirecek... 
</HEADLINE>
<TEXT>

     Borsa yatırımcılarının bu hafta yakından izleyeceği başlıca makro veriler, Haziran ayı enflasyon rakamları, Mayıs ayı sanayi üretim verileri ve Hazine'nin açıklayacağı nakit bütçe verileri olacak. 
     Gedik Yatırım'ın haftalık değerlendirmesinde, piyasalarca en çok önemsenecek olan ve bugün açıklanacak Haziran ayı enflasyon rakamlarında piyasa beklentisinin binde 1 civarında olmakla birlikte, özellikle gıda ve tarım fiyatlarında beklenenden hızlı gerçekleşebilecek bir düşüşün yaratacağı mevsimsel etki ile enflasyon rakamlarının negatif gelmesinin mümkün olabileceği ve Merkez Bankası'ndan gelebilecek yeni bir faiz indirimi için beklentileri daha da kuvvetlendirebileceği belirtildi. 
     Haftanın son iş günü Telekom ihalesine gelen tekliflerin ÖİB'in belirlediği alt sınırın üzerinde olması nedeniyle bonoda alışların artmasıyla gevşeyen faizlerin seyrinin bu haftaki Hazine itfası öncesinde de piyasalarca yakından izleneceği vurgulanan değerlendirmede, şu görüşler dile getirildi 
     ''Öte yandan piyasaların gündemindeki önemli iki konu olan AB müzakere çerçeve belgesi ve Türk Telekom özelleştirmesi konularında geçen haftaki olumlu gelişmelerin etkilerinin bu hafta da hem hisse senetleri piyasasında hem de sabit getirili menkul kıymetler piyasasında sürmesi beklenebilir. Telekom özelleştirmesinde Cuma günü sonuçlanan ihale sonrasında söz konusu özelleştirme ile ilgili olarak Rekabet Kurumu'nun görüş bildirmesi sonrasında ihale komisyonunun kararı ve bu kararın Bakanlar Kurulu'nda onayı beklenecektir. Önemli tutarda yabancı sermaye girişi anlamına gelen söz konusu özelleştirmenin gerçekleşmesi sıradaki Erdemir ve Tüpraş özelleştirmeleri ile ilgili beklentileri de yükseltecektir.'' 
     
</TEXT>
</DOC>
