<DOC>
<DOCNO> 352453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/yasam/yas02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kalçama bıçakla yıldız kazıdılar' 
</HEADLINE>
<TEXT>


Fidyecilerle 6 gün geçiren E.T. Demir çubukla vurdular, bıçakla kalçama yıldız kazıdılar, çığlıklarımı aileme dinlettiler 

Haluk Atalay 

Hanım - Erdal T. çiftinin 9 Mayıs'ta kaçırılan ve yapılan sıkı takip sonucu önceki sabah düzenlenen operasyonla kurtarılan oğlu E.T., öldürülmekten korktuğunu söyledi. 15 yaşındaki E.T. başından geçenleri şöyle anlattı 

'Beni boğacaklardı' 
"Evimizi satmayı düşünüyorduk. Perşembe saat 23.00 sıralarında telefon çaldı. Annem, evi görmek isteyen kişilerin adresi bulamadığını, hastanenin önünden onları almamı istedi. Gittiğimde beni otomobile bindirdiler. Sonra adının 'Apo' olduğunu duyduğum bir kişi, Kıvılcım Silahlı Propaganda Gençliği tarafından kaçırıldığımı söyledi. Silahı karnıma dayadı ve sessiz olmamı istedi." 
Geceyi K ğıthane'de bir viyadüğün altında geçirdiklerini söyleyen E.T., şöyle devam etti "Daha sonra farklı yerlerde, bazen de otomobilde kaldık. Alibeyköy'de bir eve götürdüler. Babamın borcu nedeniyle kaçırıldığımı söylediler. Ellerimi ve bacaklarımı sandalyeye bağlayarak dışarı çıktılar. Döndüklerinde öfkeliydiler. Demir çubukla vurdular. Kemeri boynuma geçirip, 'Seni boğacağız' dediler. Bıçakla sağ kalçama yıldız işareti yaptılar, sol kalçama da yine bıçakla iki çizgi çektiler. Aralarında, 'Ülkücülerin geldiğini, polisin bu nedenle çekildiğini' konuşuyorlardı." 
Fırsatlar çıkmasına karşın kaçmadığını söyleyen T., "Böyle bir şey yaparsam aileme kötülük edeceklerini, kardeşimi öldüreceklerini söylediler. Annemle devamlı konuştuklarını duyuyordum. Bazen bana işkence ediyorlar, sesimi de anneme telefondan dinletiyorlardı." 

Ve kurtuluş anı 
E.T. özgürlüğüne kavuştuğu anı ise şöyle aktardı "Gece saat 03.00 sıralarında esrar içmeye başladılar. İyice sızdılar. Sonra gürültüler duydum. Kapıyı tutan, 'Polis içeri girmeye çalışıyor' diye bağırıyordu. Bir polis kapıyı tekmeleyerek içeriye girdi. Hepsini yüzüstü yere yatırdılar." 


</TEXT>
</DOC>
