<DOC>
<DOCNO> 388234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko06.html </URL>
<DATE> 2005/10/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hükümet vergide gözünü yine otomobil sahiplerine dikti... 
</HEADLINE>
<TEXT>

     2006 yılı bütçe gelir tahminleri, hükümetin gelecek yıl motorlu taşıtlardan alınan özel tüketim vergisi oranlarında artışa gidileceğinin işaretini verdi. Hükümet, motorlu taşıt araçlarından alınan ÖTV’nin bu yıla göre yüzde 70.3 oranında artarak, 4 milyar 340 milyon YTL’ye ulaşmasını öngördü. Toplam vergi gelirlerinde yüzde 25 oranında artış ve yüzde 5 enflasyon hedefi dikkate alındığında alındığında bu düzeyde bir artışın ancak motorlu taşıt araçlarından alınan ÖTV oranlarında artışa gidilmesiyle mümkün olabileceği belirlendi. 
     Hükümetin TBMM’ye sunduğu bütçe yasa tasarısında, ÖTV kaleminden beklenen gelirlerin bu yılın bütçesine göre yüzde 7.5 arttırılması öngörüldü. Böylece 37 milyar 332 milyon YTL ile toplam vergilerin yüzde 25’inin ÖTV’den elde edilmesi hedeflendi. ÖTV tahsilatında 20 milyar 690 milyon YTL gelir hedefiyle en büyük payı petrol ve doğalgaz ürünlerine ilişkin ÖTV oluştururken, kolalı gazoz, alkollü içki ve tütün mamullerinden alınan ÖTV’nin de yüzde 9 artışla 11 milyar 494 milyon YTL olması öngörülüyor. 
     Akaryakıt ve doğalgazdan alınan ÖTV’de artış öngörülmedi. Hükümet, tüm vergi kalemleri içinde en büyük artışı ise yüzde 70.3 oranıyla motorlu taşıt araçlarına ilişkin ÖTV’den bekliyor. Motorlu taşıt araçlarına ilişkin ÖTV’den bu yılın bütçesinde 2 milyar 548 miyon YTL olan gelir tahmini, 2006 yılı için 4 milyar 340 milyon YTL’ye çıkarıldı. Böylece motorlu taşıt araçlarına ilişkin ÖTV’den sağlanacak gelirin toplam ÖTV tahsilatı içindeki payının yüzde 7’den yüzde 12’ye çıkarılacak. 
     ÖTV tahsilatının yüzde 70.3 oranında arttırılabilmesi için motorlu taşıtlardan alınan ÖTV oranlarında yeni bir artışa gidilmesi gerekeceğine dikkat çekiliyor. Cari işlemler açığının öngörülerin üzerinde artışa devam etmesi ve gelecek yıl da önemli miktarda cari açık beklendiği dikkate alındığında, motorlu taşıt araçlarından alınan ÖTV oranlarının arttırılmasının, ithalatı kısıtlayarak cari işlemler açığındaki artış hızını frenlemeye yönelik bir önlem olabileceği de görülüyor. 2003 yılının tamamında 3 milyar 433 milyon dolarlık motorlu taşıt ithalatı yapılırken, 2004 yılında 6 milyar 617 milyon dolara çıktı. Ancak 2004 yılında hurda araç indirimiyle yeni araç alımlarına tanınan kolaylık nedeniyle motorlu taşıt araçları ithalatında olağanüstü bir artış olmuştu. Bu nedenle 2004 yılı dışarıda bırakıldığında bu yıl da motorlu taşıt araç ithalatının hızını kaybetmediği görülüyor. 
     Bu yılın ilk 8 ayında yapılan motorlu taşıt ithalatının 3 milyar 662 milyon dolara ulaştı. Böylece 2003 yılının tamamında gerçekleştirilen motorlu taşıt ithalatı bu yılın yalnızca ilk 8 ayında aşılmış oldu. Motorlu taşıt ithalatı toplam ithalat içinde de enerji bir kenara bırakıldığında en büyük ithalat kalemini oluşturuyor. 
     Mevcut uygulamada silindir hacmi 1600 santimetreküpü geçmeyen binek otomobiller için yüzde 37, silindir hacmi 1600 santimetreküpü geçen ancak 2000 santimetreküpü geçmeyenler için yüzde 60, silindir hacmi 2000 santimetreküpü geçenler için ise yüzde 84 oranında motorlu taşıt araçlarına ilişkin ÖTV kesiliyor. Otobüsler için yüzde 1, midibüsler için yüzde 4, minibüsler için yüzde 9 oranında uygulanan ÖTV, golf arabaları vb taşıtlar için yüzde 6.7, eşya taşımaya mahsus motorlu taşıtlar için de silindir hacmine göre yüzde 4, 10, 52 ve 75 oranlarında uygulanıyor. Yolcu ve gezinti gemileri için yüzde 6.7, yatlar, spor tekneleri ve kanolar için yüzde 8, motosikler için yüzde 8, hava taşıtları için yüzde 0.5’lik ÖTV alınıyor. 

ANKA 
     
</TEXT>
</DOC>
