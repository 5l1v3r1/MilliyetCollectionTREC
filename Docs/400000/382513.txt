<DOC>
<DOCNO> 382513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun17.html </URL>
<DATE> 2005/09/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye AP kararları tuzak, üzerinde durmayalım 
</HEADLINE>
<TEXT>

     Başbakan Recep Tayyip Erdoğan'ın dış politika danışmanı AK Parti İstanbul milletvekili Egemen Bağış, Avrupa Parlamentosu'nun AP aldığı kararlar için ''Bunlar tuzaktır, üzerinde fazla durmamalıyız'' dedi. 
     Başkanlığını yaptığı NATO Transatlantik İlişkiler Komitesi toplantıları için bulunduğu Lizbon'da, AP'de dün alınan kararlar ve 3 Ekim öncesiyle ilgili AA muhabirine açıklamalarda bulunan Bağış, ''AP'nin aldığı kararlar, 3 Ekim'e yaklaşılırken Türkiye'nin önüne çıkarılan engellerin bir yenisidir. Türk halkını, AB sürecinden soğutmak için yapılan girişimlerden birisidir. Bunları Washington Times, Herald Tribune, Le Monde gibi dış basında da görüyoruz. Bunlar tuzaktır, üzerinde fazla durmamalıyız'' dedi. 
     Bağış, Türkiye'nin 42 yıldır sürdürdüğü AB ile ilgili müzakereleri hep AB Komisyonu ile yürüttüğünü hatırlattı. 
     Helsinki'de Türkiye'ye söz verenlerin AP mensubu olmadığını söyleyen Bağış, ''17 Aralık'ta müzakereler sıkıntıya girdiği anda biz masadan kalkmıştık. Ve arkamızdan koşup gelip bizi ikna ettiler. Bugün Türkiye 17 Aralık'tan çok daha güçlü, çok daha istikrarlı bir ülke. Biz 17 Aralık'ta o riski alabilmişsek bugün çok daha rahat alırız. Bundan kimsenin şüphesi olmasın. Bu, blöf değil. 17 Aralık'ta masadan kalktığımızda gerek yabancılar, gerekse Türkler bunu çok net gördüler, orada şaka yapmadık. Türkiye'nin onurunu hiçkimsenin ayakları altına bırakmayacağımızı orada herkes gördü. AK Parti'nin dış politikasını tek cümleyle özetlemek istersek, bu, 'Diklenmeden dik durmak'tır. Biz diklenmiyoruz, ama kimseye Türkiye'yi ve kendimizi ezdirmeyiz'' dedi. 
     Dönemin AB Komisyonu üyesi Günter Verheugen ile İngiltere Başbakanı Tony Blair, Almanya Başbakanı Gerhard Schröder ve Hollanda Başbakanı Jan Peter Balkanende'nin 17 Aralık'ta ''Türkiye Kopenhag kriterlerinin kritik eşiğini aşmıştır, masanın üzerinde hiçbir şey kalmamıştır. Ek Protokolü imzalamak Kıbrıs Rum kesimini tanıma anlamına gelmez'' dediklerini hatırlatan Bağış, Türkiye'nin açıkladığı karşı deklarasyonun bu söylemden farklı olmadığını ve Türkiye'nin müzakerelere başlamasının tek hedefinin de tam üyelik olduğunu vurguladı. 
     
     'BİZ KONSEY VE KOMİSYON KARARINA BAKARIZ' 
     AP'nin Kıbrıs Rum kesiminin tanınması yönünde Türkiye'ye yaptığı dayatmaya karşı çıkan Bağış, şu şekilde konuştu 
     ''Kıbrıs'ta Annan Planı'nı kabul ederek, doğru olduğuna inandığımızdan dünya kamuoyunun beklentisini yerine getirdik. Bu aşamadan sonra bize baskı yapmanın anlamı yok. Önce haksızlık ortadan kaldırılmalı. Biz kendimiz adına yeni açılımlar yaratmaya başladık ve yaratmaya da devam edeceğiz. Çok yakında KKTC Cumhurbaşkanı Mehmet Ali Talat'ın Londra'da ağırlandığını göreceksiniz. Bunlar Türkiye'nin diplomatik çalışmalarının bir neticesidir. Biz Konsey ve Komisyon kararlarına bakarız. AP'nin bizim üzerimizde hiçbir etkisi veya bağlayıcılığı yok. Şunu herkes bilmeli ki, Türkiye, Avrupa üyesi olmak istiyor ve bunu arzuluyor, ama Avrupa'nın Türkiye'ye çok daha fazla ihtiyacı var.'' 
     
     'AVUSTURYA TEK BAŞINA KALDIĞINI GÖRECEKTİR' 
     Bu arada, 3 Ekim tarihinde başlaması öngörülen müzakereler öncesinde Müzakere Çerçeve Belgesi'ni beklediklerini kaydeden Bağış, bu belgede karşı deklarasyona atıf veya Türkiye'nin Kıbrıs Rum kesimini tanıması gibi bir yaklaşım olmazsa, müzakerelere rahatlıkla başlanabileceği kaydetti. 
     Egemen Bağış, ''Bizim duyumlarımız müzakere çerçevesinde bir sıkıntı olmadığı yolundadır. Sadece Avusturya, 'İmtiyazlı ortaklık önerisini gündeme getirebilir miyim ' diye zorlayacaktır. Ama sonunda tek başına kaldığını görecektir. Şu anda 24 ülkenin onayı var'' dedi. Bağış, 3 Ekim'de başlaması beklenen müzakere sürecinden beklentisini ise şu şekilde açıkladı 
     ''3 Ekim'den sonra bana göre birkaç konuda tarama süreci başlar ve taraması bitenlerin müzakeresi açılır. Ve 1 Ocak'ta Avusturya dönem başkanlığı başlamadan önce Türkiye bir ya da 2 konuda müzakerelere başlamış olur. Avusturya başkanlığı döneminde bu müzakereler sürer ve Haziran'da Finlandiya başkanlığına geçildiğinde yeni müzakereler açılmış olur. Mantıklı olan ve önümüzdeki takvim bu.'' 
     
     'AVRUPA'DAKİ TÜRKLER DAHA İYİ ÖRGÜTLENMELİ' 
     Öte yandan, AB sürecinde yurt içinde ve dışındaki Türk halkının daha fazla aktif olmasına yönelik çalışmalar başlatıldığını vurgulayan Bağış, ''Almanya'daki seçimlerden sonra bir kez daha ortaya çıktı ki, bizim Avrupa'daki Türkleri, hatta Avrupa'daki 12 milyon Müslümanı daha iyi örgütlememiz lazım. Daha ses getirip, daha siyasi davranmaları lazım. Ve bunu bir ölçüde başardıkları zaman Almanya'daki iktidarı belirlediklerini gördük. Bir anlamda oradaki her bireyimizi bir fahri elçimiz gibi değerlendirmemiz gerektiğine inanıyorum. Bir yandan Avrupa'daki Türklerin daha aktif olmasını sağlayıp, diğer yandan da Türk kamuoyunu daha gerçekçi beklentiler içine sokmamız gerekiyor. Bununla ilgili de Başbakanımız, Dışişleri Bakanımız ve Başmüzakerecimiz bir süreç başlattı. Belki Türkiye'de bir Avrupa Birliği kanalı ya da gazetelerin AB ekleri olacak. Bu süreç başladı ve durdurulamayacak bir rayda'' şeklinde konuştu. 
     
</TEXT>
</DOC>
