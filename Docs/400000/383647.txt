<DOC>
<DOCNO> 383647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo32.html </URL>
<DATE> 2005/10/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yıldırım Her camia yaşadığı sorunu kendi başına çözmekle sorumludur 
</HEADLINE>
<TEXT>

     Fenerbahçe Kulübü Başkanı Aziz Yıldırım, her camianın yaşadığı sorunu, kendi başına çözmekle sorumlu olduğunu söyledi. 
     Yıldırım, kulübün aylık çıkan resmi dergisindeki açıklamasında, özellikle Beşiktaş ile yapılan derbi maçında kendisine edilen küfürlere değinerek, ''Her şeyden önce bana edilen küfürleri şahsıma değil, bu camiaya yapılmış çirkin hakaretler olarak kabul ediyorum ve bu geri kalmış şahısları kınıyorum'' dedi. 
     Kendisinin yer almadığı bir maçta bir kez daha küfürlerin hedefi olduğunu hatırlatan Yıldırım, şu görüşlere yer verdi 
     ''Fenerbahçe camiası olarak küfüre karşı başlattığımız muazzam mücadele karşısında, diğer kulüp taraftarlarının da aynı yolda ilerlemelerini tavsiye ediyorum. Her camia yaşadığı sorunu kendi başına çözmekle sorumludur. Büyük taraftarımızın desteğiyle, yönetici arkadaşlarımla birlikte gerçekleştirdiğimiz icraatlar ve şubelerimizin başarıları ortadadır. Bana karşı olan hareketlerin tek bir açıklaması olabilir bu kişilerin Fenerbahçe'ye duydukları gıpta ve özgüvensizliktir. Kafalarını toparladıkları müddetçe onlar da bu çağdışı sorunlardan kurtulabilirler. Biz nasıl, Milan ve Büyükşehir Belediyesi Ankaraspor maçlarında birkaç kişi tarafından çıkarılan olaylara karşın, kendi taraftarımızı bu kişilerin oyununa düşmemeleri konusunda uyarmayı görev biliyorsak, diğer kulüpler de bu yapılanmayı örnek almalıdır.'' Yapılan çalışmalar sonucu Fenerbahçe Şükrü Saracoğlu Stadı'nın Avrupa'daki sayılı statları arasında yerini aldığını kaydeden başkan Yıldırım, ''Fenerbahçe Kulübü, çalışkan, sorumlu, modern ve çağdaş yapısını her zaman koruyacaktır. Bu nitelikleri korumaya söz vermiş bir yönetim kurulu olarak, böylesine güzel günleri hep birlikte yaşamaya devam edeceğiz'' şeklinde konuştu. 
     
</TEXT>
</DOC>
