<DOC>
<DOCNO> 359556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo09.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivasspor fırtınası 
</HEADLINE>
<TEXT>


Kırmızı - Beyazlı takımda transfer harek tı tüm hızıyla sürüyor. Yiğidolar, Trabzonspor'dan kaleci Petkoviç, Akçaabatlı Hakan Bayraktar, İstanbulspor'dan Musa Kuş ve Unterhaching'in golcüsü İbrahim Aydemir'i resmen renklerine bağladı 


Süper Lig'in yeni takımı Sivasspor daha önce her konuda anlaşma sağlanan dört futbolcuyla kadrosunu takviye etti. Trabzonsporlu kaleci Petkoviç, Akçaabat Sebatsporlu Hakan Bayraktar, İstanbulspor'dan Musa Kuş ve Almanya'nın Unterhaching takımında forma giyen 22 yaşındaki golcü İbrahim Aydemir resmi sözleşmeye imza attı. 
Yönetim kurulu üyesi Mustafa Ulucan'ın da katıldığı törende kendilerini Kırmızı - Beyazlı renklere bağlayan mukaveleyi imzalayan Hakan, Musa ve İbrahim taraftarlara iddialı mesajlar gönderdi. 
Orta sahada görev yapan Hakan ve Musa ile gurbetçi golcü İbrahim, "Takıma en kısa sürede adapte olacağımıza inanıyoruz. Sivasspor yeni sezonda taraftarının da desteğiyle başarılı olacaktır. Bundan sonra Sivas'ın başarısı için ter dökeceğiz" diye konuştular. Trabzonspor ile yollarını ayıran kaleci Michael Petkoviç'te gecikmeli olarak kampa katılarak arkadaşlarından ayrı olarak Çaykur Rizespor hazırlık maçından önce iki yıllık sözleşme imzaladı. 

Stat müjdesi 

Sivasspor'da 4 Eylül Stadı yeni sezona yetişiyor. Modernizasyon ve onarım çalışmaları yapılan stadın 5 Ağustos'ta hazır duruma getirileceği açıklandı. Gençlik ve Spor İl Müdürü Salim Kılıç, zeminin iyileştirilmesi ve seyirci kapasitesinin artırılması çalışmaları başlatılan stadın UEFA standartlarına uygun hale getirileceğini açıkladı. Kılıç, Sakarya'dan getirilen çimlerin zemine döşenmeye başladığını belirterek, "Çalışmalar sonunda Sivas kenti, 12 bin taraftar kapasiteli, üstü kapalı bir stada kavuşacak" dedi. 

Alkışlar Vestel'e 

Avusturya'nın Graz kentinde yeni sezona hazırlanan Vestel Manisaspor ilk sınavında Polonya'nın güçlü takımı Legia Varşova ile 1-1 berabere kalırken futboluyla tam not aldı. Mücadelenin 35. dakikasında Kerwan'ın sayısıyla mağlup duruma düşen Siyah - Beyazlılar, 41'de Mehmet Akdemir'in rövaşata golüyle beraberliği sağladı. Sparta Prag'dan transfer edilen Çek golcü Meduna ise son 30 dakikada forma giyerken, olumlu puan topladı. Nijeryalı Makinwa da futboluyla alkışlandı. Maçta başına aldığı darbeyle sakatlanan Güngör'ün de iyi olduğu açıklandı. Takımının performansından çok memnun olduğunu belirten Teknik Direktör Levent Eriş, "Bu kadarını beklemiyordum. Doğru yoldayız" dedi. 

Gençler'in şov günü 

Başkent ekibi dış transferde anlaşma sağlanan İsveçli oyuncular Risp ve Jardler, Konya'dan Hasan, Akçaabatlı Bayram ve yuvaya dönen Tolga'ya imza attıracak 

Kırmızı - Siyahlı takım dış transferde kesin anlaşma sağlanan 5 futbolcuyu bugün resmen kadrosuna katacak. İsveçli oyuncular Risp ve Jardler, Konyaspor'dan Hasan Uğur, Akçaabat Sebatspor'dan Bayram ve Başkent ekibine geri dönen Tolga saat 15.00'de İlhan Cavcav Tesisleri'nde düzenlenecek törende resmi sözleşmeye imza atacak. 

Lankaran'la maç 
Öte yandan kamp çalışmalarını Kızılcahamam'da sürdüren Gençlerbirliği ilk hazırlık maçını bugün saat 10.30'da Rasim Kara'nın çalıştırdığı Azerbaycan'ın Lankaran takımı ile oynayacak. Maçtan sonra Ankara'ya dönecek olan Kırmızı - Siyahlı futbolcular, 2 günlük izinden sonra ikinci dönem hazırlık kampı çalışmaları için Belçika'ya gidecek. Teknik Direktör Ziya Doğan, kampın başarılı geçtiğini belirterek, yeni transferlerin uyumundan memnun olduğunu söyledi. Doğan, "Kısa süre içinde hazır duruma geleceğiz" dedi. 

Diyar'da rota Celil 

DAVUT AKTAŞ DHA 

Diyarbakır, Samsunspor'un sol kanat oyuncusu Celil'in transferi için kolları sıvadı. Karadeniz ekibinden ayrılmak istediğini açıklayan Celil, Diyarbakırlı yöneticilerle görüşmek üzere İstanbul'a gitti. Samsunspor'un iki yıllık daha sözleşmesi bulunan başarılı futbolcu için 600 milyar lira bonservis bedeli isteyeceği öğrenildi. Diyarbakır'la prensipte anlaşan Celil'in bonservis sorununun çözülmesi halinde imza atacağı ifade edildi. Samsunspor Genel Manejeri Yücel Uyar, Celil'in takımda kalmasını istediklerini belirterek, "Son kararı kendisi verecek" diye konuştu. 

Timsahlar uygun adım 

NECMETTİN ÖZDEMİR DHA 

Bursaspor'da yeni sezon hazırlıkları aralıksız sürüyor. Teknik Direktör Raşit Çetiner, Yeşil - Beyazlı ekibin iskelet kadrosunu koruyup, yeni transferlerle dinamik bir takım haline geldiklerini söyledi. Tecrübeli hoca, "Kısa sürede ekip olma yolunda önemli yol aldık. Hedefimiz Süper Lig'e çıkmaktır. Fakat hiçbir hedef kolay gerçekleşmez. Çalışmalarımızı bunun bilinciyle, ciddiyetle, disiplin içinde yürütüyoruz. Ligde aynı hedefe şartlanan güçlü takımlar var, ancak biz daha çok çalışarak yarışı mutlu sonla bitirmek istiyoruz" ifadesini kullandı. 

Antalya'da 'CEO' Vural 

Antalyaspor'da CEO devri başladı. Tecrübeli teknik direktör Yılmaz Vural, Kırmızı - Beyazlı kulübün futbol, tesisleşme, parasal sorun olmak üzere her türlü konuda tek yetkilisi olarak göreve getirildi. Antalyaspor'u yeniden yapılandıracaklarını beliten Vural, "Sözleşmeleri biten Muammer, Mustafa, Sinan, Hayati, Serkan ve Dilaver'le yeniden anlaştık. Dış transferde ise 7-8 oyuncu alacağız" dedi. Yılmaz Vural, Beşiktaş'ın istediği genç golcü Burak'ın bonservis bedelini 1 milyon dolar olarak belirlediklerini sözlerine ekledi. 

Ankara'nın rövanş günü 

Ankaraspor, Inter Toto Kupası 2. tur ikinci maçında bugün saat 18.30'da Dubnica ile deplasmanda karşılaşacak. Gençlerle çıktığı Ankara'daki ilk maçta rakibine 4-0 yenilen Başkent ekibi, Avusturya'daki kampını tamamlayarak 6 saat süren yolculuk ardından Slovakya'ya geçti. Rövanşa tam kadro çıkacak olan Mavi - Beyazlı takımda hafif sakatlığı bulunan kaleci Jevric'in forma giyebileceği bildirildi. Başkent ekibi, Nad Vahom Stadı'nda yaptığı idmanla hazırlıklarını tamamladı. 


</TEXT>
</DOC>
