<DOC>
<DOCNO> 356493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/spo13.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderin altın günü 
</HEADLINE>
<TEXT>


Serbest güreş müsabakalarının ilk gününde sporcularımız fırtına estirdi. 84 kiloda Serhat Balcı ile 120 kiloda Aydın Polatçı altın madalyaya uzanırken, Levent Kaleli ve Ramazan Demir bronz madalyada kaldı 


Akdeniz Oyunları'nda minderdeki madalya yağmuru bütün hızıyla sürüyor. Serbest güreş müsabakalarının ilk gününde sporcularımız 2 altın, 2 bronz madalya kazandı. 
84 kiloda Serhat Balcı, Fransız'ı 4-0, İtalyan'ı 5-0 yenerek finale yükseldi. Lazaros Loizidis ile finalde karşılaşan Balcı, ilk periyodu 1-0, ikincisini de 1-0 kazanarak altın madalyaya ulaştı. 120 kiloda Aydın Polatçı ise İtalyan ve Fransız rakiplerini aynı sonuçla 3-0 yenerek finale yükseldi. Mısırlı Hisham Mohamed ile altın için karşılaşan Polatçı, ilk periyodu 1-0, ikinci periyodu ise aynı skorla 1-0 yenik kapadı. Uzatma bölümünde rakibini 2-0'la geçen usta güreşçimiz de 2-1'lik skorla altına uzandı. 
66 kiloda bronz için mindere çıkan Levent Kaleli, İspanyol Ruben Diaz'i 1-0 ve 2-0'lik setlerle 2-0 mağlup ederek, üçüncülük kürsüsüne çıktı. 55 kiloda Ramazan Demir ise, sabah seansında toplam 5 güreşçinin katılması nedeniyle yapılan grup müsabakalarında 3 galibiyet, 1 yenilgi almasına rağmen üçlü averaj sonucu bronzda kaldı. Ancak yeni kural kitabına göre gümüş alması gereken Demir'in, burada kuralın uygulanmaması nedeniyle bronzla yetinmesi tepki çekti. 

Halterde şanssızlık 

Akdeniz Oyunları'nda 77 kiloda podyuma çıkan Mehmet Yılmaz ile Reyhan Arabacıoğlu son kaldırışlarında başarısız olarak gümüşle yetinmek zorunda kaldılar. Yılmaz bir de bronz aldı 

İspanya'da organize edilen oyunlarda en başarılı branşımız olarak sivrilen halterde dünü altınsız kapattık. Erkekler 77 kiloda podyuma çıkan iki sporcumuzdan Mehmet Yılmaz 1 gümüş, 1 bronz, Reyhan Arabacıoğlu ise 1 gümüş madalya kazandı. 
Yılmaz, koparmada ilk hakkında 152 kiloyu kaldıramazken, ikinci hakkında ise bu kiloyu sırtlamayı başardı. Mehmet Yılmaz, üçüncü hakkında 155 kiloda başarılı olamadı ve gümüş madalyada kaldı. Reyhan Arabacıoğlu ise ilk hakkında kaldıramadığı 151 kiloda ikincisinde başarılı oldu. Son hakkında 154 kiloyu kaldıramayan Arabacıoğlu dördüncü sırada yer aldı. 
Silkmede ise Reyhan Arabacıoğlu, ilk hakkında 181 kiloyu kaldıramadı. İkinci hakkında bu kez başarılı olan 77 kilo sporcumuz, son hakkında 195 kiloyu denedi. Bu kiloda da başarılı olamayan Arabacıoğlu gümüş madalyayla yetinmek zorunda kaldı. 
Mehmet Yılmaz ise silkmede ilk hakkında 178 kiloda zorlanmadı. Ancak ikinci ve üçüncü haklarında denediği 181 kiloda başarılı olamayan Yılmaz bronz madalyada kaldı. 

Cimnastikte elimiz boş 

Artistik cimnastikte alet finalleri dün akşam erkeklerde 3, bayanlarda ise 2 müsabakayla tamamlandı. Akdeniz Oyunları Spor Sarayı'ndaki müsabakaların 4. ve son günündeki finallerde bayanlar denge aletinde yarışan Göksu Üçtaş, 8.000 puanla beşinciliği elde etti. Erkekler atlama beygirinde mücadele eden Haluk Bayram Coşkun da 9.325 puanla dördüncü oldu. Milli sporcularımız böylece artistik cimnastik müsabakalarını madalyasız tamamladı. 

Kızıyla yarıştı 

Okçulukta Türk Milli Bayan Takımı'nda yer alan 7.5 aylık hamile Zekiye Keskin Şatır, herkesin ilgisini çekti. Olimpik yay bayanlarda ter döken Zekiye Keskin Şatır, "7.5 aylık hamileyim. Bir kız çocuğu bekliyorum. Her şey yolunda gidiyor" dedi. Ancak Şatır, Damla Günay gibi sıralama atışlarında elenmekten kurtulamadı. Erkeklerde Tunç Küçükkayalar ve Mehmet Darılmaz da oyunlara veda etti. Bayanlarda Derya Sarıaltın Bard, erkeklerde Doğan Gürsel çeyrek finale yükseldi. 

Hem altını hem aşkını kaptı 
15. Akdeniz Oyunları'nda, halterde erkekler 56 kiloda altın madalya kazanan milli sporcu Gülbeyi Akti, hem altın madalya, hem de sevdiği kızla evlenebilme şansını yakaladı. Oyunlara gelmeden önce eski milli atlet ve Atletizm Federasyonu Asbaşkanı Sadık Salman'ın kızını ailesinden isteyen Gülbeyi Akti'ye, kızın babasının, "Akdeniz Oyunları'nda altın madalya almadan kızımla evlenemezsin" dediği öğrenildi. Oyunlarda altın madalyaya uzanan ve böylece kız ailesinin isteğini karşılayan Akti, "Çok mutluyum. Hem altın madalyayı kazandım, hem de sevdiğim kızla artık evlenebileceğim" dedi. 

Gülşah 7. oldu 

15. Akdeniz Oyunları'nda, yüzmede, Gülşah Gönenç 200 metre kelebekte Türkiye rekorunu kırarak finalde yüzmeye hak kazandı. Yarışların sabah seansında yapılan elemelerde Gülşah Gönenç, 200 metre kelebekte 2.15.57'lik derecesiyle yeni Türkiye rekorunun sahibi oldu ve finale yükseldi. Finalde 2.14.59'luk bir derece yapan sporcumuz 7. oldu. 

Ringde beşi bir yerdeler 

Boksta erkekler çeyrek finalde ringe çıkan beş boksörümüz de rakiplerini yenerek yarı finale yükseldi. 60 kiloda Selçuk Aydın, 21-4 öndeyken 3. rauntta Hırvat Jetis Bajrami'ye havlu attırıp, abondone ederek günün en çarpıcı galibiyetine ulaştı. 48 kiloda Abdülkadir Koçak, Mısırlı Ramadan Rezk Alla'yı 22-21, 51'de Olimpiyat ikincisi sporcumuz Atagün Yalçınkaya Arnavut Gavoçeja'yı 28-16, 54'te Serdar Avcı Cezayirli Malik Bouziane'yi 14-7, son olarak 75'te 19 yaşındaki genç sporcumuz Savaş Kaya, Suriyeli Mustafa Farah'ı 24-13 yenerek vizeyi aldılar. Yarı final müsabakaları yarın yapılacak. 

Kemal rotada 

Almeria Yelken ve Deniz Kulübü parkurunda 5 kategoride gerçekleştirilen ve ülkemizin 4 kategoride katıldığı yelken yarışmalarının ikinci gününde en başarılı derecemizi Kemal Muslubaş gerçekleştirdi. Muslubaş, erkekler laser standart sınıfında ilk 4 yarış sonunda genel klasmanda 3. sıraya yükseldi. Muslubaş, 13 sporcu içinde dünkü 3. yarışta 6., 4. yarışta da 1. oldu. 10 sporcunun mücadele ettiği bayanlar laser radyalde ise Ayda Ünver 5. sıraya indi. Diğer kategorilerdeki yelkencilerimiz henüz beklenen dereceleri gerçekleştiremedi. 

Judoda 2 madalya 

Almeira'da judodaki ilk gün müsabakalarına madalya ile başladık. 52 kiloda Aynur Samat ilk turda İspanyol'u iponla yendi. Samat, Tunuslu'yu sayıyla geçtikten sonra finalde Fransız rakibine teslim olarak, gümüşte kaldı. Eksi 48 kiloda Neşe Şensoy, ilk turda Yunan rakibini iponla geçti. İkinci turda İtalyan rakibine sayıyla yenilen Şensoy, bronz için mücadele ettiği Sırp'ı sayıyla devirdi. Erkekler eksi 60'ta Halil İbrahim Uzun ise bronz mücadelesinde İtalyan rakibine iponla mağlup oldu. 


</TEXT>
</DOC>
