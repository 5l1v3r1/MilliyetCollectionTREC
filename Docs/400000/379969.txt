<DOC>
<DOCNO> 379969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko46.html </URL>
<DATE> 2005/09/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Eurowards ödüllerinin sahipleri belli oldu... 
</HEADLINE>
<TEXT>

     Avrupa'nın en geniş katılımlı girişimcilik yarışması olan Eurowards Avrupa Girişimcilik Yarışması'nın Türkiye ayağı sonuçlandı. 
     Fikir, kuruluş, başlangıç ve gelişim olmak üzere 4 kategoride gerçekleştirilen yarışmada, ödül almaya hak kazananlara, Girişimcilik Platformu Konferansı kapsamında ödülleri verildi. 
     Yarışmanın birinciliklerini fikir kategorisinde ''Restroom Tuvalet ve Kişisel Bakım Üniteleri'' projesiyle Alihan Uçar, kuruluş kategorisinde ''Angora Tavşanı Yününden Katma Değeri Yüksek Ürünler Yapılması, Satılması ve Pazarlanması'' projesiyle Selin Manizade Çetin ve İlgen Manizade Saner, başlangıç kategorisinde ''Hızlı Tüberküloz Kültür Sistemi'' projesiyle Tanıl Kocagöz, gelişim kategorisinde ''Ekzantrik Preslerde Soğuk Civata Esnek İmalat Sanayii'' projesiyle Necmi Dedeoğlu kazandı. 
     Kategori birincileri, Euroward's Avrupa Girişimcilik Yarışması'nda Türkiye'yi temsil edecekler. 
     
     KONFERANS 
     Girişimcilik Platformu Konferansı'nın açılışında konuşan Eurowards Türkiye Genel Müdürü Gökhan Gürşen, girişimcilik yarışmasına 32 ilden 285 başvuru olduğunu belirterek, ''Bütün bunlar AB yolunda ilerleyen Türkiye'nin sahip olduğu girişimcilik kültürünün ne kadar dinamik olduğunun net bir göstergesidir'' dedi. 
     Gürşen, amaçlarının AB perspektifi içinde başarılı girişimciliği özendirmek, KOBİ'lerin iş ortamını geliştirmek ve böylece girişimcilerin günümüz bilgi ekonomisinin gereklerini yerine getirerek, sahip oldukları potansiyelin en üst noktaya ulaşmasını sağlamak olduğunu bildirdi. 
     Eurowards Avrupa Girişimcilik Yarışması'nın kurucusu olan Frederic Beguin de, girişimcilikte en önemli unsurun fikrin iş planına dönüştürülmesi olduğunu belirtti. 
     Paranın başarı için garanti değil, iş geliştirmek için bir araç olduğu görüşünü dile getiren Beguin, ''Türkiye'de işlerinde başarılı olmuş ve desteklemeye hazır 'iş meleği' denilen kişilerin gelişmesinin yararlı olacağını düşünüyorum'' dedi. 
     Beguin, girişimcilere ''Yerel yönetimlerle ve akademik iş çevreleriyle lobi faaliyetlerine girin. İnsanların sizi tanımasını sağlayın'' önerisinde bulundu. 
     Akbank Perakende Bankacılıktan Sorumlu Genel Müdür Yardımcısı Hakan Binbaşgil ise, yeniden yapılanma sürecinde olan Akbank'ın dinamizm ve yaratıcılık ve girişimciliğe çok önem verdiğini söyledi. 
     KOBİ'lerin ülke kalkınmasında son derece önemli olduğunu vurgulayan Binbaşgil, Akbank'ın 170 bin KOBİ'ye 6 milyar YTL'lik finansman sağladığını bildirdi. 
     
     ''GİRİŞİMCİLİK İNSANIN RUHUNDA VAR'' 
     Konferansta çeşitli başarılı girişim hikayeleri de katılımcılara anlatıldı. 
     Silk Cashmere Yönetim Kurulu Başkanı Ayşen Zamanpur, girişimciliğin insanların ruhunda var olduğunu belirterek, bireysel başarı öykülerinin altının çizilmesine karşı olduğunu söyledi. 
     Zamanpur, ''Bazen Sinderella masalı gibi sunulan öyküler duyuyorum. Bunları sakıncalı buluyorum. Ben bireysel başarılara değil, fikirlerin başarısına inanıyorum. Olağanüstü kişiler, insanları demotive ediyor'' diye konuştu. 
     Girişimcinin düş kurabilen ama hayalperest olmayan, meraklı, tutkulu, insanlar olduğunu belirten Zamanpur, ''Girişimci insanın bir şekilde hayata çentik atma güdüsü vardır'' dedi. 
     Zamanpur, ''Fikirlerinizi inandığınız kişilerle paylaşın, satabilir miyim konusuna önem verin, farklılık yaratın'' önerisinde bulundu. 
     
</TEXT>
</DOC>
