<DOC>
<DOCNO> 385856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur02.html </URL>
<DATE> 2005/10/11/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
İskenderun’dan kaçırılan küçük Can Ankara Otogarı’nda bulundu 
</HEADLINE>
<TEXT>

     Ufuk AKTUĞ İSKENDERUN Hatay , DHA 
HATAY’ın İskenderun İlçesi’ndeki ünlü dönerci Donas Dönercilik’in sahibi Süleyman Höyüklüoğlu’nun 4 gün önce kaçırılan 8 yaşındaki oğlu Mikail Can Höyüklüoğlu Ankara Otogarı’nda bulundu. Ankara’ya giden baba Süleyman Höyüklüoğlu, Oğlumu kaçıranlara herhangi bir fidye vermedik'' dedi. Polis ise baba Höyükoğlu’nu telefonla arayarak oğlunun Ankara’da olduğunu söyleyen kimliği belirsiz kişiyi tespit etmeye çalışıyor. 
     Dönerci Süleyman Höyüklüoğlu’nun iki çocuğundan biri olan Mithatpaşa İlköğretim Okulu 2'nci sınıf öğrencisi Mikail Can Höyüklüoğlu 4 gün önce kimliği belirsiz kişi veya kişiler tarafından okul önünden kaçırılmıştı. İlçe Emniyet Müdürlüğü’ne bağlı ekiplerin ve ailenin yaptığı tüm aramalara rağmen Mikail Can bulunamamıştı. Dün akşam saatlerinde baba Süleyman Höyüklüoğlu’na gelen bir telefon aileyi umutlandırdı. Telefondaki kimliği belirsiz kişi küçük Can’ın, Ankara Otoğarı’nda olduğunu ve gelip almalarını söylemesi üzerine baba Höyüklüoğlu Ankara’ya hareket etti. Ankara Otogarı’nda kaçırılan oğluna kavuşan baba Höyüklüoğlu, hemen İskenderun’a döndü. Baba ve oğlu Meydan Mahallesi Cihan Sitesi’ndeki evlerinde davul ve zurnayla karşılandı. Annesi Meryem Höyüklüoğlu’na sarılan Mikail Can, Yanıma yaklaşan motosikletli Selahattin dayımın beni çağırdığını söyleyerek motosiklete bindirdi. Daha sonra beni bir eve götürdü. Oradanda başka bir yere götürdüler. En son Ankara Otogarı’nda beni yalnız bırakarak gittiler'' dedi. 
     
     ESRARENGİZ TELEFON 
     Oğlunu kaçıranlara herhangi bir fidye vermediklerini söyleyen baba Süleyman Höyüklüoğlu, Tanımadığın biri beni telefonla arayarak oğlumun Ankara Otogarı’nda olduğunu, gelip almamızı ve kesinlikle polise haber vermememizi söyledi. Hemen Ankara’ya giderek otogarda bekleyen oğlumu aldım. Herhangi bir fidye vermedim. Gazetelerde çıkan haberler ve polisin ısrarlı takibi baskısı sonucu oğlumun serbest bırakıldığını tahmin ediyorum'' diye konuştu. 
     Polis olayla ilgili soruşturmayı sürdürüyor. 
     
</TEXT>
</DOC>
