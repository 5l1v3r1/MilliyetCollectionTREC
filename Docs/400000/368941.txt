<DOC>
<DOCNO> 368941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko37.html </URL>
<DATE> 2005/08/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Merkez Bankası'nın Finansal İstikrar Raporu... 
</HEADLINE>
<TEXT>

     Türkiye'de ön plana çıkan kamu maliyesi sorununun, sağlanan mali disiplin ile aşılmaya başlandığı ve piyasaların işleyişi üzerindeki bozucu etkilerinin giderek azaldığının görüldüğü bildirildi. 
     Merkez Bankası'nın yayımladığı Finansal İstikrar Raporu'nda bankacılık, kamu maliyesi, hane halkı, firmalar ve dış finansman alanlarındaki gelişmeler ele alındı. Ayrıca, bu gelişmelerin finansal sistem üzerindeki etkileri ve sistemin şoklara karşı dayanıklılığı değerlendirildi. 
     Rapora göre, sürdürülen mali disiplin, yüksek boyutlarda gerçekleşen faiz dışı fazla ile kendisini gösterirken, bu sayede, bütçe açığının GSYİH'ye oranı yıllar itibariyle azalma eğilimi sergiledi. Bütçe açığı önemini korumakla birlikte, düşen risk primi ve faiz oranlarının etkisi ile kamu borçlanma maliyetlerinde önemli bir düşüş kaydedildi. 
     Gerek dalgalı kur rejiminin uygulanmakta oluşu, gerekse süregelen makroekonomik istikrar ile birlikte finansman olanaklarının iyileşmesi, cari işlemler açığı konusundaki endişeleri azalttı. Ayrıca, 2005 yılında da artış eğilimini devam ettiren sermaye girişlerinin, uzun vadeli bir yapıya doğru kaydığı gözlenirken, bu durum ise cari açığın finansmanında olumlu bir gelişme oldu. Buna ilave olarak, doğrudan yabancı yatırımların, ekonomideki olumlu genel gidişat ile birlikte artması beklenirken, özel kesimin artan yurt dışı borçlanmaları dikkate alındığında kur riskinin firmalarca etkin yönetimi önem kazandı. 
     Firmaların, hızlı büyümeye bağlı olarak kaynak ihtiyacı artmış olmakla birlikte, bunu ağırlıklı olarak kendi özkaynakları ile karşılamayı tercih ettikleri görüldü. Firmalar, kredibilitelerindeki artışla birlikte bankacılık sektörü dışında finansman imkanlarını geliştirdi ve yurt dışından kullandıkları fon miktarını kriz sonrası dönemde artırdı. Söz konusu artış firmaların kur hareketlerine karşı duyarlılıklarını artırırken, bu riskin yönetimi için öncelikle farkındalık yaratılması ve korunma amaçlı finansal araçların geliştirilmesi önem arz ediyor. 
     Hanehalkı cephesinde ise, kriz dönemlerinde ertelenen tüketim harcamaları hızla gerçekleştirilirken, söz konusu harcamalar tüketici kredileri ve kredi kartlarında sağlanan artışla finanse edildi. 
     
     BANKALAR 

     Bankaların bilançolarında taşıdıkları faiz ve kur riskinde esas olarak kamu maliyesi ve dış alem gelişmeleri etkili olurken, Hazine'nin borçlanma ihtiyacının azalması ile birlikte, bankaların plasmanlarını, menkul kıymetlerden nispeten uzun vadeli kredilere yöneltmesi, faiz riskinin bu alanda da öneminin artmasına neden oldu. 
     Ekonomik istikrarda sağlanan ilerlemeler ile birlikte bankalar daha az likit kalmayı tercih ederken, özellikle aktif-pasif vade uyumsuzluğunun devam etmesi likidite riski açısından göz önünde bulundurulması gereken bir husus olarak karşımıza çıkarken, sektörün Türk parası ile yabancı para likiditesinin yakından takip edilmesi gerekli. 
     Mevduatın Türk parası yabancı para kompozisyonu incelendiğinde, Türk parası mevduatın payının döviz tevdiat hesaplarına nispetle artış gösterdiği gözlemlendi. Ayrıca, Türkiye'de yabancı para talebinin ''değer saklama'' güdüsünden kaynaklandığı da göz önüne alındığında, buna bağlı olarak finansal istikrarın sağlanması yönünde atılan adımların ters para ikamesi sürecini hızlandıracağı düşünülüyor. 
     Yapılan senaryo analizleri, bankaların kredi portföylerindeki büyümeye rağmen, özkaynaklarının kredi risklerini karşılama kapasitesinin yüksek olduğunu gösteriyor. 
     Düşük enflasyon ve yüksek büyüme ile karakterize edilebilecek yeni makroekonomik koşullar altında, bankaların ileri risk analizine dayalı stratejilere yönelmesi gerektiği düşünülmektedir. 
     
     FİNANSAL ŞOKLARA KARŞI DİRENÇ ARTTI 

     Sürdürülebilir büyüme ve fiyat istikrarının temini yönünde atılan adımlar, kamu maliyesinde sağlanan disiplin ile birlikte, finansal kuruluşların gerek mali bünyelerinin sağlamlaşması gerekse asli işlevi olan ekonomiye kaynak aktarma görevini yerine getirmeye başlaması açısından son derece önem arz ediyor. Ayrıca, bu gelişmeler, finansal sistemin şoklara karşı direncini de artırdı. 
     Ancak, unutulmaması gereken bir nokta da, iktisadi genişleme dönemlerinde karşılaşılabilecek en önemli risklerden birisi, mali aktörlerin risk yönetiminde ihtiyatlılığı elden bırakma eğilimi göstermesi olurken, bu nedenle, iktisadi genişleme ile finansal sistemin iyileşme gösterdiği dönemlerin, mevcut düzenlemelerin uluslararası uygulamalar çerçevesinde geliştirilmesi ve süregelen yapısal reformların daha da yaygınlaştırılarak ileriye götürülmesi için iyi bir fırsat olacak. 
     Bankaların maruz kaldıkları risklerin daha hassas ölçülmesine olanak tanıyan ve etkin risk yönetimlerini teşvik eden Basel II ilkelerinin Avrupa Birliği'nde 2007 yılında uygulamaya konulacağı göz önüne alındığında, Basel II'ye hazırlık süreci, Avrupa Birliği normlarına uyum çerçevesinde ele alınmalı. 
     Basel II'nin özellikle finansal sistem üzerinde yaratacağı olası etkiler göz önüne alınarak, gerek bankacılık sektörü gerekse firmaların uyuma ilişkin gerekli çalışmaları yapmaları ve kurumsal yönetim yapılarındaki iyileşmeyi sağlayacak girişim ve düzenlemeleri tamamlamaları büyük önem arz ediyor. Finansal sistemdeki risklerin bir bütün olarak değerlendirilmesi bakımından ilgili otoritelerin hanehalkına ilişkin derlediği verilerin kapsamının genişletilmesi de finansal sisteme ilişkin yapılacak analiz ve değerlendirmeleri güçlendirecek. 
     Yasalaşma süreci devam eden yeni Bankacılık Kanunu'nun uluslararası düzenlemelere uyum sürecinde devreye girmesinin, mali piyasaların risk ölçüm ve değerlendirmelerine olumlu katkılar sağlayacağı ve piyasa disiplininin güçlenmesine olanak tanıyacağı düşünülüyor. 
     Mayıs 2005 itibariyle kalkınma ve yatırım bankaları ile özel bankalar grubundaki yabancı yatırımcıların payının dahil edilmesiyle yüzde 6,7'ye ulasan bankacılık sektöründeki yabancıların payının, satışları tamamlanmak üzere olan ve satış görüşmeleri devam eden diğer bazı özel sermayeli bankaların hisselerinin satışının tamamlanması ile önümüzdeki dönemlerde daha da yükselmesi bekleniyor. Bu yükselme eğiliminde, ulaşılan makroekonomik istikrar ile gerçekleştirilen kurumsal reformların finansal piyasalarda yarattığı olumlu etkinin ise payı büyük. 
     Uluslararası likidite koşulları ve global risk algılamalarındaki değişimler nedeniyle oluşabilecek kur ve faiz oranı hareketlerinin finansal sistem üzerindeki etkilerinin asgari düzeyde tutulması için bankacılık sektörünün vade uyumsuzluğu ve halihazırda düşük seviyelerde olan yabancı para açık pozisyonları konusunda ihtiyatlı davranmaları gerekli. 
     Risk algılaması ve yönetimi açısından önemli aşama kaydeden bankacılık sektörünün yanı sıra firmaların da yeterli risk değerlendirmelerine sahip olmaları ve riskten korunma araçlarını etkin bir şekilde kullanmaları sistemin başarı ile işleyişi açısından büyük önem taşıyor. Bu çerçevede, Vadeli İşlemler ve Opsiyon Borsasının VOB kurulması önemli bir aşama olmakla birlikte, bu piyasanın hem firmalar hem de bankalar tarafından daha etkin bir biçimde kullanılması risk yönetimi açısından önem arz ediyor. 
     Artan kredi hacmi bankaların aracılık faaliyetlerine dönmesi açısından olumlu bir gelişme olmakla birlikte, uygun fiyatlandırma politikalarının kullanılması da önemli. Ayrıca, bireysel kredilerin toplam aktifler içerisindeki payının giderek artıyor olması da gözönüne alındığında, halen sabit faiz ile kullandırılan tüketici kredilerinin değişken faizli olarak da kullandırılabilmesi faiz riski yönetimi açısından önem arz ediyor. Bu çerçevede, uluslararası uygulamalarla da paralel olacak biçimde mevzuat düzenlemelerine gidilmesinde yarar bulunuyor. 
     Piyasalardaki güven unsurunun artması, makroekonomik gelişmelerin olumlu seyri, mevcut ekonomi politikalarının kararlılıkla sürdürülmesi ve finansal sektörle ilgili yasal düzenlemelerin hayata geçirilecek olması, denetim ve gözetim otoritesinin bu konudaki etkin çalışmaları, finansal piyasalarda istikrarın güçlenerek devam edeceğinin bir işareti. Bu çerçevede, risk kültürünün yerleşmesi ve ekonomide yer alan aktörlerin risk algılamalarını dinamik koşullara göre uyarlamaları büyük önem taşıyor. 

     
</TEXT>
</DOC>
