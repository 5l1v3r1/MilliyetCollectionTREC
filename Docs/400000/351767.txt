<DOC>
<DOCNO> 351767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun29.html </URL>
<DATE> 2005/06/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Skandalda yeni belge Annan'ı yine zor durumda bırakacak 
</HEADLINE>
<TEXT>

     BM'nin ''gıda karşılığı petrol programı'' skandalında yeni ortaya çıkan bir belge, Genel Sekreter Kofi Annan'ın yadsısa da, oğlunun eskiden çalıştığı İsviçre şirketinin, bu programda ihale kapmak için giriştiği faaliyetlerden haberi olduğunu gösterdi. 
     New York Times gazetesi, Cenevre'de konuşlu Cotecna şirketinin Başkan Yardımcısı Michael Wilson tarafından 4 Aralık 1998'de kaleme alınan bu notun bir kopyasını ele geçirdiğini belirterek, Wilson'ın Kojo Annan'ın arkadaşı olduğunu ve Genel Sekreter Kofi Annan'la da bağlantısı bulunduğunu yazdı. 
     Bu belgede Wilson'ın, Kasım 1998'de Paris'teki 20. Frankofoni zirvesi sırasında bir görüşmeden bahsettiğini bildiren gazeteye göre, Wilson bu notta, ''Genel Sekreter ve yardımcılarıyla kısa görüşmemiz oldu. Onların ortak düşünceleri, görüşmelerimize 1 Aralık 1998'de soru cevap şeklinde devam etmemiz. Desteklerine güvenebileceğimizi ifade ettiler'' yazdı. 
     Gazete, bu notun, Cotecna yöneticileri ile denetim ihalesini üç şirketten birine verecek olan ve 10 gün sonrasında da ihaleyi Cotecna'ya vermeyi kararlaştıran BM'nin üst düzey yöneticilerinin, 1 Aralık 1998'de New York'ta bir araya geldiklerini gösterdiğini belirtti. 
     Cotecna'nın arşivlerinde 3 hafta önce rastlantı eseri bulunan bu kısa notta, Genel Sekreter Annan ile Wilson arasındaki görüşmeye Kojo Annan'ın katıldığı belirtilmiyor, ancak Cotecna yetkilisi Wilson'ın Kojo Annan'ın ismini açıkça zikretmesine dikkat çekiliyor. 
     
     SORUŞTURMANIN GEÇMİŞİ 
     Irak'a ''gıda karşılığı petrol'' programında yapılan yolsuzlukları araştıran Bağımsız Soruşturma Komisyonu Başkanı Paul Volcker, BM Genel Sekreteri Kofi Annan'ın, program kapsamında oğlu Kojo Annan ile merkezi İsviçre'de bulunan Cotecna şirketi arasındaki ilişkiyi bildiğine dair yeterli delil olmadığını açıklamıştı. 
     Volcker, Cotecna ve Kojo Annan'ı, BM yetkililerini, BM Genel Sekreteri Annan'ı ve kamuoyunu yanıltmakla suçlamıştı. 
     Cotecna'daki görevinden Irak'a uygulanan ''gıda karşılığı petrol'' programından 1998'de ihale kazanması üzerine ayrılan Kojo Annan'a, 2004 yılının başlarına kadar 2 bin 500 dolar maaş ödenmeye devam edildiğinin ortaya çıkması çeşitli spekülasyonlara yol açmış, BM Genel Sekreteri Annan'ı zor durumda bırakmıştı. BM ise, Kojo'nun bu şirketten sadece 1999 yılında maaş aldığı açıklamıştı. 
     Kojo Annan'ın, 100 ülkeden 4 bin çalışanı bulunan Cotecna'da ilk olarak 1995-1997 yılları arasında çalıştığı, daha sonra ise 9 aylık bir danışmanlık hizmeti verdiği belirtiliyor. 
     Genel Sekreter'in oğlunun bu firmada çalışmasından dolayı, BM'nin Cotecna'ya imtiyazlı davrandığı şeklindeki eleştiriler, hem Annan, hem de Cotecna tarafından yalanlanmış, ancak buna rağmen bazı Amerikalı çevrelerin Annan üzerindeki istifa baskıları artmıştı. 
     BM, 1996-2003 arasında uygulanan bu programla, Irak'ın en az 64 milyar dolarlık petrol ihracatını, ambargodan zarar gören Irak halkının temel gereksinimlerinin karşılanması amacıyla bizzat yönetmişti. 
     Ancak Bağdat'ta ele geçirilen belgelerde, programda büyük çapta yolsuzluk yapıldığı ortaya çıkmıştı. 
     Yaklaşık 100 milyar dolarlık ihracat ve ithalatın yarısının Saddam Hüseyin, oğulları, yakınları ve yakın adamlarının yurtdışındaki hesaplarına aktarıldığı iddia ediliyor. 
     
</TEXT>
</DOC>
