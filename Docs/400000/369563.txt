<DOC>
<DOCNO> 369563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur08.html </URL>
<DATE> 2005/08/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yatak odasında bastığı kocasını öldürdü, sevgilisini sopayla dövdü 
</HEADLINE>
<TEXT>

     Murat SANDIKÇI DHA 

SAMSUN'da 30 yaşındaki Elmas Özman, yazlık villarında sevgilisiyle yatakta yakaladığı eşi 49 yaşındaki Mustafa Taner Özman'ı tabancayla vurarak öldürdü. Eşiyle birlikte olan 28 yaşındaki Ö.A.'yı da sopayla döverek hastanelik eden bir çocuk annesi Elmas Özman, gözaltına alındı. Özman karakoldaki ifadesinde Namusumu temizledim'' dedi. 
     Olay, bugün akşam saatlerinde merkeze bağlı Karadeniz kıyısındaki Kurupelit Beldesi, Körfez Mahallesi Atatürk Bulvarı'nda meydana geldi. Samsun'da eczacılık yapan varlıklı bir ailenin çocuğu olan ve belli bir iş yapmayan Mustafa Taner Özman, uzun süredir kullanmadıkları yazlık villaya sevgilisi Ö.A.'yı götürdü. Burada Mustafa Taner Özman'la sevgilisi Ö.A.'nın yazlık villada birlikte oldukları sırada, eşinin kendisini aldattığından şüphelenen Elmas Özman, ruhsatsız tabancasını da yanına alıp eve baskın yaptı. 
     
      İki katlı villanın kapısını anahtarıyla açıp yatak odasına koşan Elmas Özman, eşi ile sevgilisini sevişirken yakalayınca çılgına döndü. Elmas Özman, çantasından çıkardığı tabancasını Mustafa Taner Özman'a 9 el ateş el ateş etti. Mustafa Taner Özman, vücuduna isabet eden 5 kurşunla olay yerinde yaşamını yitirdi. Hırsını alamayan Elmas Özman eline geçirdiği sopayla, kandesinin de öldürüleceğini sanarak korkudan tir tir titreyen eşinin sevgilisi Ö.A.'yı da hastanelik edinceye kadar dövdü. 
     Bir çocuk annesi Elmas Özman, daha sonra elindeki tabancayla evden çıkıp giderken, komşularının silah sesini duyup haber vermesi üzerine kısa sürede bölgeye gelen polis tarafından yakalanıp gözaltına alındı. 
     Götürüldüğü karakolda, Namusumu temizledim'' diyen Elmas Özman, olayın şokunu üzerinden atamadığı için ifade vermekte zorlandı. Polis Elmas Özman'ı gözaltında tutarken, konuyla ilgili geniş çaplı soruşturma başlattı. 
     Ağır yaralı olarak Ondokuz Mayıs Üniversitesi Tıp Fakültesi'ne kaldırılan Ö.A.'nın ise başına aldığı darbelerden dolayı beyin sarsıntısı geçirdiği ancak hayati tehlikesinin bulunmadığı belirtildi. 

     
</TEXT>
</DOC>
