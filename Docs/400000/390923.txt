<DOC>
<DOCNO> 390923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonyas04.html </URL>
<DATE> 2005/10/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ölüdeniz'de güneş keyfi sürüyor... 
</HEADLINE>
<TEXT>

     Yurt genelinde kış mevsimi etkisini gösterirken, Fethiye'ye bağlı Ölüdeniz Beldesi'nde yerli ve yabancı turistler, güneşin ve denizin keyfini çıkarmaya devam ediyor. 
     Ölüdeniz'de tatil yapan yerli yabancı turistler, hava sıcaklığının 25 dereceye ulaştığı hafta sonunda, erken saatlerde sahillere gelmeye başladı. 
     Denize girip güneşlenen yabancı turistler, ''Türkiye adeta cennetten bir köşe. Bu mevsimde Avrupa'da aralıksız yağan yağmurlar nedeniyle güneşi görmek imkansız'' dedi. 
     
     ÖLÜDENİZ'DE YAMAÇ PARAŞÜTÜ... 

     Ölüdeniz'de tatil yapan bazı turistler ise yamaç paraşütünü tercih ediyor. 
     Beldedeki 1700 metre rakımlı Babadağ'da, turistler, etkili olan rüzgara aldırış etmeden paraşütle atladı. Turistlerin rüzgara rağmen paraşütle atlayışları, Ölüdeniz semalarında ilginç görüntülere neden oldu. 
     Ölüdeniz Belediye Başkanı Keramettin Yılmaz, beldede turizm sezonunun devam ettiğini belirterek, ''Ölüdeniz Beldesi'nde yazdan kalma günler sürüyor. Otellerimiz yüzde 80 oranında dolu. Daha sezonu kapatmadık. Yabancı turistler de oldukça mutlu. Ekim sonunda olmamıza rağmen hepsi denizdeler ve güneşleniyorlar'' dedi. 
     Bu yıl turizm sezonunun sonu ile bayram tatilinin birleştiğini ifade eden Yılmaz, beldedeki otellerin bayrama hazır olduğunu, herkesi Ölüdeniz'e beklediklerini söyledi. 
     
</TEXT>
</DOC>
