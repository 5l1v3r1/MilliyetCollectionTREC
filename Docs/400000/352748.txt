<DOC>
<DOCNO> 352748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/ekonomi/eko05.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Clio III Türkiye'den yola çıkıyor 
</HEADLINE>
<TEXT>


Renault, Bursa'da, 2006 başında üretmeye başlayacağı Clio III'ün yüzde 80'ini ihraç edecek. Toplam 953 milyon euroluk yatırımın ürünü olan Clio III'ün lansmanı eylülde Fransa'da başlayacak 

ÇAĞNUR HATİPOĞLU 

Fransız otomobil firması Renault, Türkiye'de Bursa fabrikasında üretilecek yeni Clio III modelinin yüzde 80'inin ihraç edileceği bildirildi. Clio III'ün tanıtım toplantısında konuşan Renault Grubu Üretimden Sorumlu Genel Müdür Yardımcısı Michel Gornet, "Oyak Renault'nun 216 milyon euroluk yatırımla Bursa'da 2006 başında seri üretimine başlayacağı Clio III modelinde üretimin yüzde 80'i ihraç edilecek" dedi. 
Yeni Clio için sadece Bursa fabrikasında değil, Fransa'da da yatırım yapıldığını belirten Gornet, toplam rakamın 953 milyon euroya ulaştığını bildirdi. Gornet, Clio II için 49 aylık dizayn çalışması yapılmasına rağmen Clio III'te 28 aylık dizayn çalışması ile bir rekor kırdıklarını belirterek, maliyet, kalite ve süre açısından Clio II'nin ulaştığı noktayı geçmeyi hedeflediklerini ifade etti. Bursa'daki fabrikanın sadece Türkiye için değil Renault'un geneli için büyük öneme sahip olduğunu vurgulayan Gornet, Clio III'ün ticari lansmanının eylül ayında Fransa ile başlayacağını, ardından diğer ülkeler ve Türkiye'de satışa sunulacağını kaydetti. 

Üretim artacak 
Oyak Renault Genel Müdürü Alain Gabillet de Bursa'daki fabrikada yılda 170 bin araç ürettiklerini, bu rakamı ileride 250 bine çıkarabileceklerini belirtti. Son 6 yılda ihracat cirosunu 5 milyar dolara çıkardıklarına işaret eden Alain Gabillet, Clio III'ün Bursa'daki fabrikada Clio Symbol ve Megane II Sedan'ın ardından üretilecek üçüncü araç olacağını, saatte 25 araç ve yılda 150 bin araç üreteceklerini kaydetti. 
Renault Mais Genel Müdürü İbrahim Aybar ise Clio III'ün B segmentinde bir araç olduğunu, bu segmentin hızla geliştiğini ve talebin arttığını, bu yıl Modus modeli ile karşılamaya başladıkları talebi, gelecek yıldan itibaren Clio III ile birlikte sürdüreceklerini söyledi. Aybar, pazarlama onayının alınacağı Şubat 2006'ya kadar Clio II'yi ithal ederek Türkiye'de satmaya devam edeceklerini belirtti. 

Yeni Clio 17 cm uzadı Bir önceki Clio'ya göre 17 cm daha uzayan 6.3 cm yüksekliği artan Clio III'ün genişliği ise eskisine göre 7 cm daha artmış. 5 kapılı ve 3 kapılı olmak üzere iki farklı modelde satışa sunulacak olan Clio III'ün şasi taşarımı ise Megane II'den esinlenmiş. Aracın, 3 adet benzinli 1.2-75 hp, 1.4-100 hp, 1.6-110 hp ve 2 dizel 1.5-70 ve 85 hp motor seçeneği bulunuyor. Clio III, 5 vitesli manuel ve 4 kademeli otomatik vites seçenekleri de tüketicilerin tercihine sunuluyor. Ayrıca direksiyonun arkasında bulunan robotize vites artırma tuşları önemli bir yenilik olarak karşımıza çıkıyor. Güvenlik konusunda ise son derece iddialı olan Clio III, 5 kapılı modelinde 6 olan hava yastığı sayısı, 3 kapılı versiyonunda 8'e çıkıyor. 


</TEXT>
</DOC>
