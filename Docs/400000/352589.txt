<DOC>
<DOCNO> 352589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy07.html </URL>
<DATE> 2005/06/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gül, Ermeni tasarısına destek veren ülkeleri uyardı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümetin, Ermeni iddialarıyla mücadeleyi en önemli önceliklerinden biri olarak gördüğünü bildirdi ve soykırım iddialarını siyasi gündemlerine taşıyan ülkeleri uyardı. 
     Gül, Belçika'da yayımlanan ''Anadolu'' dergisinin, Ermeni iddialarını konu alan ve Türk görüşleri ile çeşitli bilgi ve belgeleri yansıtan İngilizce ve Fransızca özel sayısındaki demecinde Türk dış politikasının temel çizgilerini anlattı. 
     ''Hükümetimiz Ermeni iddialarıyla mücadeleyi dış politikamızın en önemli önceliklerinden biri olarak görmektedir. Bugün ihtiyaç duyulan, bu mücadeleyi, iyi hazırlanmış, tutarlı ve aktif yeni bir stratejiye oturtmaktır. Bunun çalışmaları bakanlığımızda kapsamlı şekilde sürdürülmektedir'' diyen Gül, şöyle devam etti 
     ''Ermeni iddiaları konusunda Ermenistan'a tarihi bir öneride bulunduk. Sayın Başbakan ile anamuhalefet partisi başkanı 8 Mart 2005 tarihinde ortak bir açıklama yaparak, Türk ve Ermeni tarihçileri ile diğer uzmanlardan oluşacak bir grubun 1915 dönemine ait gelişme ve olayları sadece Türk ve Ermeni değil, ilgili üçüncü ülkelerde yer alan tüm arşivlerde de araştırarak, bulgularını uluslararası kamuoyuna açıklamaları çağrısında bulundular. Ayrıca, Türkiye Büyük Millet Meclisi 13 Nisan 2005 tarihinde Ermeni iddiaları konusunda kabul ettiği bildiride, bu tarihi öneriyi desteklediğini açıkladı. 
     Sayın Başbakan 13 Nisan 2005 tarihinde Ermenistan Cumhurbaşkanı Robert Koçaryan'a bir mektup göndererek, söz konusu öneriyi resmen iletti. Sayın Koçaryan'ın Sayın Başbakanımıza gönderdiği 26 Nisan tarihli cevabi mektup tarafımızdan olumlu bir bakış açısıyla değerlendirilmiştir. Halen bu iki mektup temelinde bir diyalog için ortak noktaların bulunup bulunmadığı üzerinde durulmaktadır.'' 
     
     UYARI 

     Gül, ''Yaptığımız bu önerinin uluslararası kamuoyunda önemli etki yarattığını memnuniyetle müşahede etmekteyiz'' diyerek, şunları söyledi 
     ''Başkan Bush tarafından 24 Nisan günü 'Ermeni Anma Günü' vesilesiyle yapılan açıklamada söz konusu önerimize atıfta bulunularak, bunun Türk ve Ermeni halkları arasında uzlaşı ve hoşgörü kültürünün güçlendirilmesine katkıda bulunacağı ifade edilmiştir. Federal Almanya Şansölyesi Schröder de mayıs başında ülkemizi ziyaretinde, komisyon kurulması fikrinin olumlu bir öneri olduğunu telaffuz etmiştir. Ayrıca, birçok AB ülkesi yetkilileri de önerimizi olumlu bulduklarını ifade etmişlerdir. Avrupa Konseyi Parlamenterler Meclisi AKPM Genel Kurulu'nda parlamenter heyetimizce hazırlanarak imzaya açılan ve söz konusu önerimize destek veren yazılı bir bildiri 28 Nisan 2005 tarihinde 97 parlamenter imzasıyla yayınlanmıştır. Şu ana kadar ülkemizin önerisi konusunda herhangi bir ülkenin olumsuz görüş açıkladığı görülmemiştir.'' Dışişleri Bakanı Gül, ''Parlamentolarında Türkiye'yi ve Türk halkını soykırım yapmakla itham eden kararların kabul edildiği ve bu yönde girişimlerin bulunduğu ülkeleri ciddi şekilde uyarıyoruz. Bu kararları hangi tarihi belge ve gerçeklere dayanarak aldıklarını sorguluyoruz. Her platformda konuyu gündeme getirerek bu konuda bize açıklamada bulunmalarını istiyoruz. Soykırım insanlığa karşı işlenen suçların en ağırını teşkil etmektedir. Çarpıtılmış tarihi verilere dayanarak ve kısır siyasi çıkarlar uğruna hiçbir ülkenin Türk halkını böyle bir suçla itham etmeye hakkı yoktur'' dedi. 
     
     ERMENİSTAN İLE İLİŞKİLER 

     Türkiye'nin Ermenistan ile ilişkilerini de değerlendiren Gül, ''Türkiye, yakın çevresinde bir istikrar ve işbirliği kuşağı yaratılmasını hedeflemekte, bu temel yönelimi doğrultusunda komşularıyla mevcut ihtilafları hal yoluna koyma iradesi taşımaktadır. Bu siyasetimiz esasen somut sonuçlar vermektedir'' diyerek, şunları söyledi 
     ''Ermenistan'ı ilk tanıyan ülkeler arasında yer almamıza rağmen, bu ülkeyle, Ermenistan'dan kaynaklanan sebepler nedeniyle, bugüne dek diplomatik ilişki tesis edilmesi mümkün olmamıştır. Bu çerçevede hükümetimizin, Ermenistan ile ilişkilerin normalleşmesine karşı olmadığını özellikle vurgulamak isterim. Tam tersine, ikili ilişkilerin normalleşmesinin bölgede istikrarın tesisine ve işbirliği ortamının yaratılmasına yardımcı olacağına inanmakta ve ikili ilişkilerin aşamalı olarak normalleştirilmesini arzu etmekteyiz. Bu hedefimiz doğrultusunda, iki ülke arasındaki güven eksikliğinin giderilmesi amacıyla Ermenistan ile siyasi ve teknik düzeyde diyalogumuz sürmektedir. Ancak ikili ilişkilerin normalleştirilmesinin, Ermenistan'ın iradesi olmadan, Türkiye'nin tek yanlı girişimleriyle sağlanamayacağı malumdur. Bu ülkenin Türkiye'nin AB perspektifini istismara yönelik faaliyetlerinin süreci olumsuz yönde etkilediği açıktır. Bu itibarla Ermenistan'ın uluslararası hukukun ve iyi komşuluğun temel ilkeleri çerçevesinde Türkiye ve diğer komşuları ile ilişki kurmak yönünde sergileyeceği irade Türkiye-Ermenistan ilişkilerinin normalleşmesine katkı sağlayacaktır. Ermenistan olumlu adım attığı zaman, Türkiye'den bu yönde karşılık görecektir.'' Gül, şu bilgileri de ekledi 
     ''İstanbul ile Erivan arasında düzenli charter seferleri başlatılmıştır. Ayrıca, yaz döneminde Erivan-Antalya seferleri de başlatılmıştır. Ermenistan'a sefer yapan uluslararası havayolu şirketlerine ait uçaklar Türk hava sahasını kullanabilmektedirler. Ermenistan'a üçüncü ülkelerden ve Ermenistan'dan üçüncü ülkelere Türkiye üzerinden yapılan karayolu taşımacılığında herhangi bir kısıtlama bulunmamaktadır. Yaklaşık 40 bin Ermenistan vatandaşı, başta İstanbul ve çevresi olmak üzere Doğu Karadeniz ve Ermenistan'a mücavir diğer bölgelerimizde, ağırlıklı olarak hizmet sektöründe ve zanaatkar olarak çalışmaktadır. Öte yandan, iki ülkenin hükümet dışı kuruluşları arasındaki temas ve etkinlikler hükümetimizce desteklenmektedir.'' 
     
     3 EKİM'E HAZIRIZ 

     Dışişleri Bakanı ve Başbakan Yardımcısı Abdullah Gül, Türkiye'nin AB ile tam üyelik müzakerelerinin başlayacağı 3 Ekim'e fiziki ve zihinsel anlamda hazır olduğunu söyledi. 
     Türkiye-AB ilişkilerindeki son durumu değerlendiren Gül, "Avrupa'daki bazı çevrelerde, Türkiye'nin 17 Aralık zirvesinden sonra, özellikle reformlar konusunda rehavete kapıldığı ve heyecanının kaybolduğunu yönünde yanlış bir kanaat uyandığını gözlemliyorum" diyerek, şöyle konuştu 
     "Türkiye, Kopenhag siyasi kriterlerini yasal mevzuat açısından yerine getirmiş bulunmaktadır. Bu hem komisyonun 2004 İlerleme Raporunda hem de zirve bildirgesinde teyit edilmiş ve 3 Ekim 2005 tarihi itibariyle ülkemizle müzakerelere başlatılması kararlaştırılmıştır. 
     Hükümet olarak en temel önceliğimiz, reformların uygulanmasını denetlemek ve her alanda kökleşmesini sağlamaktır. Bu nedenle Bakanlar Kurulu üyelerimizden bürokratlarımıza, öğrencilerimizden sivil toplum örgütlerine kadar toplumumuzun hemen her kesiminin reformlar konusunda bilinçlendirilmesini sağlamaya öncelik veriyoruz. Son olarak, Sayın Ali Babacan'ı Başmüzakereci olarak görevlendirdik. Enerjisi ve dinamizmiyle başarılı olacağına inanıyorum. 3 Ekim'de başlayacak olan müzakerelere hem fiziki hem de zihinsel anlamda hazır olduğumuzu rahatlıkla söyleyebilirim." Gül, reform süreci hakkındaki bir soruyu da şöyle yanıtladı 
     "Siyasi kriterler yönünden baktığımızda, yasal mevzuat açısından herhangi bir sorunumuz olmadığını söylemiştim. En son Ceza Yasası, Ceza Usulü Yasası, Ceza İnfaz Yasası ve İstinaf Mahkemeleri Yasası yürürlüğe girdi. Vakıflar Yasa Tasarısını ve Ombudsman müessesesinin kurulmasına ilişkin yasal düzenlemelerin de en kısa süre içinde meclise sevk edileceğini düşünüyorum. Reformların uygulanması ve toplumumuzun bilinçlendirilmesi her şeyden önce geliyor. Bu nedenle özellikle uygulama konusunda belki de üzerlerine en fazla iş düşecek olan hakimlerimizi, savcılarımızı ve güvenlik görevlilerimizi yoğun bir eğitime tabi tutmaktayız. Gerçekleştirdiğimiz reformlar, halkımızın da istek ve beklentileriyle örtüştüğü için uygulama konusunda herhangi bir sorun yaşayacağımızı sanmıyorum." 
     
     KIBRIS 

     Dışişleri Bakanı Gül, Kıbrıs sorununa ilişkin soruları yanıtlarken şunları söyledi 
     "Türkiye, tüm uluslararası camiaya, Kıbrıs sorununun BM çerçevesinde çözümü için her türlü çabayı göstereceğini taahhüt etmişti. Bugün, Türkiye ve Kıbrıs Türk tarafı bu taahhüdün gereğini fazlasıyla yapmış durumdadır. Rum tarafının ise çözümü reddetmesi, başta AB olmak üzere herkesi hayal kırıklığına uğratmıştır. 
     Referandumların ardından AB'nin de dahil olduğu uluslararası camia, Kıbrıslı Türklere uygulanan haksız ambargo ve kısıtlamaların kaldırılması yönünde verdikleri sözleri tutmakta yetersiz kalmıştır. AB, Kıbrıs Türklerine doğrudan ticaret imkanı verecek ve aynı zamanda mali yardımda bulunacak tüzükleri, Güney Kıbrıs Rum Yönetimi'nin karşı çıkması nedeniyle yürürlüğe koyamamıştır. Biz AB'li muhataplarımızla yaptığımız görüşmelerde bu durumun Kıbrıs Türklerinde ve Türkiye'de hayal kırıklığına neden olduğuna ve halkı çözüm çabalarından uzaklaştırdığına dikkat çekmekteyiz. 
     Muhataplarımıza her fırsatta dile getirdiğimiz bir husus, Rum tarafını makul bir çözüme yönlendirecek tek hususun Kıbrıs Türklerine uygulanan izolasyon ve ambargolara son verilmesi ve Kıbrıslı Türklerin ekonomik olarak gelişmesine izin verilmesi olduğudur. 
     Türkiye, Kıbrıs sorununa çözüm getirilmesi için olumlu yaklaşımını sürdürecektir. Bu konuda BM Genel Sekreteri'nin çabalarını destekliyoruz ve kendisiyle işbirliğini sürdüreceğiz. Tabiatıyla Türk tarafının çıkarlarından vazgeçmemiz de beklenmemelidir." 
     
</TEXT>
</DOC>
