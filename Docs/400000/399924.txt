<DOC>
<DOCNO> 399924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun43.html </URL>
<DATE> 2005/12/02/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Azerbaycan Meclisi yeni dönem çalışmalarına başladı 
</HEADLINE>
<TEXT>

     Azerbaycan Cumhurbaşkanı İlham Aliyev, ülkesinde yapılan parlamento seçimleriyle ilgili gelişmelerin uluslararası medya kuruluşları tarafından da yakından izlendiğini belirterek, ''Eleştiriyi öğreniyoruz, adaletliyse dikkate alıyor, yanlıysa reddediyoruz'' ''di. 
     Aliyev, Milli Meclis'in üçüncü döneminin ilk genel kurul oturumunda yaptığı konuşmada, yabancı basının ilgisinin Azerbaycan'ın jeopolitik konumu ve uluslararası arenada artan önemiyle bağlantılı olduğunu kaydetti. 
     ''Baskı uygulamak amacıyla Azerbaycan'la ilgili olumsuz atmosfer oluşturmaya çalışan bazı yabancı güçler bulunduğunu'' bildiren Aliyev, ''Biz birlikte işbirliği yapmaktan yanayız. Azerbaycan'ın karışıklık ve çatışma ortamına dönüşmesine karşıyız'' dedi. 
     Yabancı basında ülkesindeki seçimle ilgili olumsuz yazılar çıktığını anımsatan Aliyev, ''onların aradığı turuncu devrimin gerçekleşmediğini, dolayısıyla onların da devrimi gidip kendi ülkelerinde aramalarını önerdiklerini'' söyledi. 
     Ülkede ''turuncu devrim'' olacağı yönündeki tahminlerin tutmadığını belirten Aliyev, ''Yılda yüzde 22 oranında gelişme gösteren ülkede hiçbir zaman devrim olamaz'' ifadesini kullandı. 
     Ülke siyasetindeki son dönemde meydana gelen gelişmelere de değinen Aliyev, ''Politikada ülkeyi berbat hale getiren, iç savaşa sürükleyenlere yer yok'' diye konuştu. 
     Devrim için güçlü muhalefet ve sosyal talep olması gerektiğini dile getiren Aliyev, Azerbaycan'da bu koşulların olmadığını söyledi. 
     Yeni milletvekillerini tebrik eden Aliyev, gelişme yolunda Milli Meclis'e büyük görevler düştüğünü vurguladı. 
     Seçimler için gerekli düzenlemelerin yapıldığını, dolayısıyla seçimlerin adil ve demokratik ortamda geçtiğini söyleyen Aliyev, ''Ama seçim sürecine bazı müdahaleler oldu, onları görevden aldım. Aynı şey olsa yine cezalandırılırlar'' dedi. Seçimlerde 10 bölgede sonuçların iptal edildiğini anımsatan Aliyev, ''Bununla birlikte meclise liyakatlı, ülkesini seven insanlar seçildi'' diye konuştu. 
     Bugüne kadar izlenen politikanın bundan sonra da sürdürüleceğini belirten Aliyev, Avrupa Konseyi'nin yanı sıra İslam Konferansı Örgütü, Bağımsız Devletler Topluluğu gibi uluslararası kuruluşlarla işbirliğini geliştireceklerini kaydetti. 
     Konuşmasında Ermeni işgali altındaki Yukarı Karabağ ile ilgili sorunun çözüm sürecine de değinen İlham Aliyev, ''Müzakereler süreci henüz tükenmiş değil. Ancak sorun Azerbaycan'ın toprak bütünlüğünün korunması çerçevesinde çözülmeli, bu konuda hiçbir taviz verilemez'' dedi. 
     
     YENİ MECLİS BAŞKANI ESADOV 
     Yapılan konuşmalardan sonra Mili Meclis Başkanlığı seçimlerine geçildi. Eski Başkan Murtuz Aleskerov'un önerisiyle ''Azersu'' şirketinin genel müdürlüğünü de yürüten Oktay Esadov tek aday olarak gösterildi. 
     Oturuma katılan 106 milletvekilinden bir red oyu çıkarken, geri kalan 105 milletvekilinin ''evet'' oylarıyla Esadov yeni Meclis Başkanı oldu. 
     Daha sonra yapılan oylamalarla Ziyafet Askerov, Bahar Muradova ve Valeh Aleskerov Milli Meclis Başkan Yardımcısı olurken, Meclis komisyon başkanları da yapılan oylamalarla belirlendi. 
     
     MUHALEFET MİLLETVEKİLLERİNDEN BOYKOT 
     Milli Meclis'in bugün oturumuna Azatlık blokunda yer alan üyeler ve Milli Birlik Hareketi lideri Lale Şevket gibi isimlerin bulunduğu 9 muhalefet milletvekili katılmadı. 
     Azatlık bloku başta olmak üzere, ülke muhalefetinin önemli bölümünü oluşturan siyasi parti ve gruplar, seçimlerin yapılan ihlal ve usulsüzlükler nedeniyle iptalini talep ederken, Anayasa Mahkemesi kararıyla milletvekili seçildiği kesinleşen muhalefet temsilcilerinin bundan sonraki adımları henüz netleşmedi. 
     Bazıları meclis çalışmalarına katılacağını, bazılarıysa çalışmaları boykot edeceğini bildiren muhalefet milletvekillerinin bir bölümü ise, Merkez Seçim Komisyonu'ndan mazbatayı almayacağını bildirdi. 
     Öte yandan, aday oldukları bölgelerde seçim sonuçlarının iptal edildiği muhalefet liderleri İsa Kamber ve Ali Kerimli'nin yapılacak yeni seçimlere katılmayacağı öğrenildi. 
     Kamber ve Kerimli'nin zaten seçimlerin iptalinden yana olduğunu anımsatan Azatlık bloku temsilcileri, dolayısıyla yeni seçimlere ancak tüm ülkede yapılması koşuluyla katılmayı planladıklarını kaydetti. 
     
</TEXT>
</DOC>
