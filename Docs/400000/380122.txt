<DOC>
<DOCNO> 380122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/guncel/gun02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentin de artık bir özel müzesi var 
</HEADLINE>
<TEXT>


Koç Holding'in kurucusu Vehbi Koç'un iş hayatına atıldığı Ankara'nın Ulus semtindeki Çengelhan, tarihi kimliğini koruyarak Rahmi M. Koç Müzesi'ne dönüştü 

Yıldız Yazıcıoğlu - Ankara 

Koç Holding kurucusu Vehbi Koç'un iş hayatına alıtdığı Ankara'nın Ulus semtindeki Çengelhan, tarihi kimliği korunarak Rahmi M. Koç Müzesi'ne dönüştürüldü. Koç Holding'in aslına uygun olarak restore ettirdiği Çengelhan, bilim ve teknolojideki gelişmelere ışık tutacak objelerle, Ankara'nın ilk özel müzesi oldu. 
Müze, Koç Holding Şeref Başkanı Rahmi Koç'un ev sahipliğinde dün akşam düzenlenen törenle açıldı. Rahmi Koç, açılış resepsiyonunda, Çengelhan'ı Vakıflar Genel Müdürlüğü'nden 19 yıllığına kiraladıklarını belirterek, Ankara'nın dünyaca tanınan bir metropolis haline gelmesi için adımları atmak gerektiğini kaydetti. Başbakan Yardımcısı Abdüllatif Şener de, Koç'a, tarihi hanı insanlık kültürüne kazandırmış olduğu için teşekkür etti. Resepsiyona, İçişleri Bakanı Abdülkadir Aksu, Devlet bakanları Kürşad Tüzmen ve Nimet Çubukçu katıldı. Konuşmalar sonrasında Ankara Ticaret Odası Başkanı Sinan Aygün, başkente ticarete atılmış olan Vehbi Koç'a ait ticari sicil dosyasını Rahmi Koç'a hediye etti. Müze açılışında Rahmi Koç'u, oğlu Mustafa Koç ile kardeşi Semahat Arsel yalnız bırakmadı. 

Bakanları gezdirdi 
Rahmi Koç, esprili sohbetler yaptığı bakanlara müzenin odalarını da gezdirdi. Balmumu heykelinin sergilendiği odaya gelindiğinde Koç, "Bu da bendeniz Yılmaz Büyükerşen yaptı" diyerek, bakanlarla heykelin yanında poz verdi. Heykelin yakasındaki karanfili gösteren Koç, "İstanbul'dakinin karanfili her gün değişir, bu da değişir. O da çiçekçilerin sponsorluğunda" dedi. 

32 sergi odası 800'den fazla eser 

Kanuni Sultan Süleyman döneminde 1522'de inşa edilen, tiftik deposu ve tabakhane olarak kullanılan Çengelhan, birinden ilginç 800'den fazla objesiyle müzeye dönüştürüldü. Koç Holding'in kurucusu Vehbi Koç'un yapı malzemeleri dükk nının da bulunduğu Çengelhan'da 32 sergi odası bulunuyor. Müzede, ilk seri üretimlerden biri olan Ford'un 'Model T'si, 1800'lü yıllarda Napolyon Bonapart'ın bıçakçısı Grangeret tarafından Paris'te yapılmış 'beyin ameliyatı seti', gemi maketleri, daktilo örneklerinin yanı sıra Türkiye Cumhuriyeti'nin elde dikilen ilk bayraklarından biri de var. 


</TEXT>
</DOC>
