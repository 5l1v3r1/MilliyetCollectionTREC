<DOC>
<DOCNO> 374272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/axspo01.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düğmeye basıldı' 
</HEADLINE>
<TEXT>


Beşiktaş'ta ilk on bire giremeyen Pancu, Rumen basınına çarpıcı açıklamalar yaptı. Siyah-Beyazlı takımdaki en mutsuz günlerini yaşadığını belirten yıldız futbolcu "Devre arası gönderilmem için düğmeye basıldı" ifadesini kullandı 

BÜNYAMİN OSMAN 


Geçen sezon sonunda Beşiktaş'tan gönderilmesi gündeme gelen ancak Teknik Direktör Rıza Çalımbay'ın isteğiyle kadroda tutulan Daniel Pancu, Siyah - Beyazlı kulüpte büyük yankı bulacak iddialar ortaya attı. 
Kleberson'un transferinin ardından yedek kulübesine mahkum olan tecrübeli futbolcu, Rumen basınına yaptığı açıklamada sıkıntılı günler yaşadığını söyledi. Romanya Milli Takımı kadrosuna da davet edilmeyen Pancu, "Del Bosque'den sonra ilk kez takımdan ayrı kaldım. Bana bir şey söylemediler ama ortada iki seçenek var. Ya bitecek olan sözleşmemi kendi istedikleri para karşılığında uzatmak için bir taktik uyguluyorlar veya devre arasında gönderilmem için düğmeye basıldı. Beşiktaş'a geldiğim günden beri en sıkıntılı günlerimi geçiriyorum" diye konuştu. 

'Formda ve istekliyim' 
Sakatlık sorununun olmadığını vurgulayan Rumen yıldız forma şansı bulamamasına anlam veremediğini de ifade etti. Pancu, "Formda ve istekliyim ancak kulübede bekliyorum" dedi. Öte yandan Teknik Direktör Rıza Çalımbay'ın sezon başında yaptığı, "Kulübede oturacak yabancı futbolcuyu asla kadroda tutmam" şeklindeki açıklamanın Pancu'nun içine düştüğü karamsarlıkta başrolü oynadığı belirtildi. 

Yüksek uçtular 

Ankaraspor Kulübü, Beşiktaş'ın talip olduğu Ersen Martin'e karşılık, Daniel Pancu artı 2 milyon dolar talep etti 

Siyah - Beyazlı yönetim, Teknik Direktör Rıza Çalımbay'ın ısrarla kadrosunda görmek istediği golcü Ersen Martin için transferin bitmesine 1 gün kala Ankaraspor'un kapısını çaldı. Beşiktaş Başkanı Yıldırım Demirören, Başkent kulübünün Onursal Başkanı Melih Gökçek'i telefonla arayarak, sezon başında Denizlispor'dan transfer ettikleri Ersen'i resmen istedi. 
Başkan Demirören, Rıza Çalımbay'ın eski öğrencisi için ısrarlı olduğunu belirterek, Gökçek'ten kendilerine yardımcı olmasını talep etti. Ancak Melih Gökçek, Ersen Martin'e karşılık, Başkan Demirören'e, Pancu'nun yanı sıra 2 milyon dolar istediğini bildirdi. Gökçek'in hesapta olmayan bu talebi karşısında şaşıran Yıldırım Demirören'in herhangi bir yanıt vermeyip, "Sizi haberdar ederiz" diyerek Ersen Martin defterini kapattığı öğrenildi. 

Okan'a ağır ceza 

Beşiktaş yönetimi, Okan Buruk'a ağır para cezası kesmeye hazırlanıyor. İnönü Stadı'nda Diyarbakırspor ile oynanan maçın ardından Kırmızı - Yeşilli takımın yardımcı antrenörü Sedat Karabük'e tokat attığı televizyon görüntülerine yansıyan tecrübeli futbolcu ağır bedel ödeyecek. Siyah - Beyazlı yönetim, Profesyonel Futbol Disiplin Kurulu tarafından üç maç ceza verilmesi gündemde olan Okan'a alacağı cezaya göre yaptırım uygulayacak. Yönetim başarılı futbolcuya verilecek para cezasını transfer taksitlerinden kesecek. 


</TEXT>
</DOC>
