<DOC>
<DOCNO> 377084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy11.html </URL>
<DATE> 2005/09/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ABD'li Org. Jones İlişkilerimiz her zamankinden güçlü 
</HEADLINE>
<TEXT>

     ABD’nin Avrupa Kuvvetleri Komutanı Orgeneral James Jones, Türkiye ile ABD arasındaki ilişkilerin ve işbirliğinin her zamankinden güçlü olduğunu söyledi. 
     ABD’nin Merkez Kuvvetler Komutan Yardımcısı Korgeneral Lance Smith ile Ankara’da temaslarda bulunan Orgeneral Jones, ABD’nin Ankara Büyükelçiliği’nin bahçesinde düzenlenen basın toplantısında temaslarını değerlendirdi. 
     Ankara’daki temaslarını tamamladıklarını ve Türk muhataplarıyla önemli konuları ele aldıklarını belirten Orgeneral Jones, "Genelkurmay Başkanı Orgeneral Hilmi Özkök’ün evsahipliğinde son derece mükemmel görüşmeler yaptık, iki ülke genelkurmayları arasındaki iyi ilişkileri teyit ettik" diye konuştu. 
     Görüşmelerde terörizmle mücadele konusundaki global stratejilerin yanı sıra terör örgütü PKK’ya ilişkin Türkiye’nin endişelerinin ele alındığını ifade eden General Jones, işbirliği ruhu içinde devam eden anlaşmalar olduğunu ve bazı somut adımların üzerinde durduklarını kaydetti. 
     General Jones, terörizmle global çerçevede mücadelede kararlı olduklarının altını çizerek, bu mücadelede Türkiye’nin oynadığı rolden son derece memnun olduklarını söyledi. Türkiye ile ABD arasındaki işbirliğinin yenilendiğini kaydeden Jones, "insanların özgürlüğü, sınırların güvenliği ve terörizmin ortadan kalkması" yönündeki mücadelede kararlı olduklarını belirtti. 
     Terör örgütü PKK’nın Avrupa’daki varlığıyla mücadele konusundaki çalışmalara ilişkin bir soru üzerine Orgeneral Jones, "burada ya da Avrupa’nın herhangi bir yerinde ortak hedeflere ulaşılabilmesi için" Türk kuvvetleriyle ikili düzeyde yakın işbirliği içinde olduklarını, bilgi değişimine zemin sağlayan bir dizi anlaşma bulunduğunu söyledi. 
     General Jones, terör örgütü PKK’nın Irak’ın kuzeyindeki varlığına karşı ABD’nin oynadığı ve oynayacağı role ilişkin bir başka soru üzerine, Irak’taki ABD ve koalisyon güçlerinin ciddi bir mücadele içinde olduklarını ve bu konunun da mücadelenin bir parçasını oluşturduğunu belirtti. Jones, "Atılabilecek somut adımlara ilişkin işbirliğimiz verimli görüşmelerde teyit edildi. Hepimizin aynı mücadelede yer aldığından emin olarak buradan ayrılıyoruz" diye konuştu. 
     Bir gazetecinin "kendisinin somut adımlardan söz etmesine karşın, Türk kamuoyunda ABD’nin terör örgütüyle yeterince mücadele etmediği yönünde bir görüş olduğunu" belirten sorusu üzerine General Jones, "Silahlı kuvvetlerin terörizmle mücadele konusunda elinden gelen her şeyi yaptığını" belirtti ve "Bu mücadelede Türkiye ile işbirliğimizden gurur duyuyorum. İlişkilerimiz ve işbirliğimiz her zamankinden güçlü" dedi. 
     Irak’ta egemen bir hükümet bulunduğunu hatırlatan ve ABD’nin de "devam eden bu önemli konuda" yardımcı olmak için elinden geleni yapacağını belirten Orgeneral Jones, sorunun çözülmesi konusunda kararlı olduklarını kaydetti. 
     
</TEXT>
</DOC>
