<DOC>
<DOCNO> 356414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas10.html </URL>
<DATE> 2005/06/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nineler podyumda, dedeler meydanda 
</HEADLINE>
<TEXT>

     Erol KÜÇÜKOĞLU-Mustafa DALGACI DHA 

      ORDU’nun Kumru İlçesi'nde düzenlenen Ericek Yaylası 6'ncı Yaban Çileği Festivali’nde gerçekleştirilen etkinliklerde, yaşlı erkekler güreşti, kadınlar ise düzenlenen Nineler Güzellik Yarışması’nda podyuma çıktı. 
     Ericek Yaylası Yaban Çileği Festivali’nde en büyük ilgiyi yaşları 70- 85 arasındaki erkeklerin güreşi ile 70-90 yaş arasındaki kadınların katıldığı Güzellik Yarışması çekti. Önce dedeler, kıspetlerini giydikten sonra sağlık ekipleri tarafından kontrolden geçirildi. 10 güreşçi dede daha sonra davul zurna eşliğinde er meydanına çıktı. 2’şerli gruplara ayrılan dedeler, rakipleriyle kıyasıya güreşti. Zaman zaman ani ataklarla kontrollerini kaybederek izleyenlerin üzerlerine yıkılan dedeler, bir saat boyunca nefes kesen bir mücadele ortaya koydu. Bu arada, yüzünden yaralanan güreşçilerden biri tedavi altına alındı. Müsabakalar sonunda 78 yaşındaki Dursun Saygılı pehlivan olurken, 70 yaşındaki Mustafa Yusufoğlu da ikinci oldu. Birinci olan Saygılı, bir cumhuriyet altını ile ödüllendirildi. 
     Festivalde güreşlerin ardından 10 nine, güzel seçilebilmek için podyuma çıktı. Nineler Güzellik Yarışması'na katılan adaylar, ellerinde bastonları, yakalarında numaralarıyla podyuma çıkarak, 3 kişilik jüri önünden geçiş yaptı. Podyumdan izleyenlerin yardımıyla inebilen ninelerden 90 yaşındaki Mevlüde Tunç birinci seçilirken, 85 yaşındaki Meliha Savun ikinci, 75 yaşındaki Yurdagül Saduk ise üçüncü oldu. Dereceye giren nineler, birer Cumhuriyet Altını ile ödüllendirildi. Ayrıca ilk 3 dereceye giren ninelere Miss Kumru’ yazılı şerit asıldı, asa verildi ve başlarına da taç takıldı. 
     Festival çeşitli yerel sanatçıların verdiği konserle sona erdi. 
     
</TEXT>
</DOC>
