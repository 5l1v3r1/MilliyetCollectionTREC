<DOC>
<DOCNO> 380110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko08.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Karar kesinleşmedi, erken tepkiye gerek yok 
</HEADLINE>
<TEXT>



Ulaştırma Bakanı Binali Yıldırım, Galataport ihalesinde henüz nihai kararın verilmediğini söyledi. CNBC - e'nin sorularını yanıtlayan Yıldırım, Galataport ihalesini Türkiye Denizcilik İşletmeleri'nin TDİ gerçekleştirdiğini hatırlatarak, onay sürecinde Özelleştirme İdaresi ve Özelleştirme Yüksek Kurulu'nun da görüş bildireceğini kaydetti. Yıldırım, "Ortada kesinleşmiş bir karar yokken erken tepkiye gerek yok" dedi. Tekliflerde kim daha fazla yatırım yapacaksa onu tercih edeceklerini vurgulayan Yıldırım, "Sistem, usul budur. Ülkenin menfaatine olmayan bir karar vermeyiz. Kimse endişe etmesin" dedi. Binali Yıldırım, Galataport'ta verilen en yüksek teklif bedeline ilişkin bir soru üzerine ise, "Safahatı tamamlanmamış bir iş hakkında spekülasyon yapmayacağım" ifadesini kullandı. 
Yıldırım, Global Menkul Değerler'in sahibi Mehmet Kutman'ın liman özelleştirmeleri için Hong Konklu ortağıyla birlikte 2003 ve 2004'te kendisine gönderdiği iddia edilen mektupları da almadığını söyledi. 


</TEXT>
</DOC>
