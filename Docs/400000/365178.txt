<DOC>
<DOCNO> 365178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur49.html </URL>
<DATE> 2005/07/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kapkaççılar esnafı öldürdü, meslektaşları Valiliğe yürüdü 
</HEADLINE>
<TEXT>

     Diyarbakır’ın Suriçi Beldesi’nde kapkaç yapan kişiler, kaçmaya çalışırken kendilerine engel olmak isteyen bir esnafı tabancayla vurarak öldürdü. Olaya tepki gösteren bir grup esnaf ve diğer vatandaşlar, yeterince önlem alınmadığı gerekçesiyle valiliğe yürüdü. 
     Edinilen bilgiye göre, Suriçi Beldesi Mardinkapı Semti Süleyman Nazif Mahallesi Dedehamamı Sokağı’nda bir kişiyi gasp eden kapkaççılar, kaçarken esnaf Mahmut Bilen olaya müdahale etmek istedi. 
     Kapkaççıların silahla ateş etmesi üzerine Bilen, olay yerinde hayatını kaybetti. 
     Olaya tepki gösteren esnaf, yeterince önlem alınmadığı gerekçesiyle kepenk kapatarak vatandaşlarla birlikte Mardinkapı’dan Valiliğe doğru yürümeye başladı. 
     Valiliğe yaklaşmasına izin verilmeyen grubun Kültür Sarayı’nın önünde bekletildiği belirtildi. 
     Polisin bölgede geniş güvenlik önlemi aldığı, kapkaççıların yakalanmasına çalışıldığı bildirildi. 
     
</TEXT>
</DOC>
