<DOC>
<DOCNO> 376075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko37.html </URL>
<DATE> 2005/09/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Otokar'dan iki yeni otobüs... 
</HEADLINE>
<TEXT>

     Otokar Otobüs Karoseri Sanayi A.Ş tarafından, iki yeni otobüs modeli üretildi. 
     Otokar'ın Pazarlamadan Sorumlu Genel Müdür Yardımcısı Basri Akgül, yaptığı açıklamada, Sultan halk otobüsü modelinde 'Sultan City C 145S' ve 'Sultan 145S' modelinin üretildiğini ve bunların 8 Eylül'de başlayacak olan Uluslararası İzmir Fuarı'nda ilk kez sergileneceğini kaydetti. 
     Piyasaya sunulduğu günden bu yana pazarda önemli bir yer edinen Sultan'ın halk otobüsü modeli Sultan City ve yeni Sultan 145S ile Sultan konforunun yepyeni bir segmente taşındığını belirten Akgül, şunları kaydetti 
     ''Küçük otobüsümüz Sultan, Türkiye'nin pek çok yöresinde en çok tercih edilen model. Sultan, şehirlerarası segmentinde olduğu gibi şehiriçi segmentte de zaten kullanılmaktaydı. Daha çok orta ve uzun mesafede konforlu bir yolculuk için tasarlamış olduğumuz Sultan, kısa mesafede de tercih edilmeye başlayınca, şehiriçi dur-kalk taşımacılığına uygun belediye otobüsü segmentinde bir model üretmeye karar verdik. 
     Sultan City, Otokar mühendislerinin bu segment üzerinde uzun süre devam eden Ar-Ge çalışmalarının ardından ürettiğimiz rakiplerine göre çok daha üstün bir model. Yeni modelimizi daha üretim bandından indirmeden gelen sipariş ve banttan inen ilk otobüslerimizin hemen alıcı bulması, çalışmalarımızın hedefi 12'den vurduğunu gösteriyor. 
     Sultan 145S'te de yolcu konforu ön planda tutuldu. Geniş ve düz yolcu koridoru, artan bagaj hacmi ile aracın konforu artırıldı. Yeni boyutları ile Avrupa ile uyumlu hale gelen yeni Sultan 145S, tam kuru hava full air fren sistemi ile de sürücülerin öncelikli tercihleri arasında yer alacak.'' 
     
     "ARAÇLARDA KONFOR ÖN PLANDA'' 
     Sultan City C 145S'nin şehiriçi çalışma şartlarına karşın, üstün dayanıklılık standartlarında üretildiği ve Otokar'ın yıllardan beri ticari araçlarındaki ilk tercihi olan Deutz motora sahip olduğu belirtildi. Galvaniz kaplı iskeleti ve gövdesi ile aracın ortalamanın çok üstünde uzun ömür sunduğu ve geniş şasisiyle mükemmel yol tutuşuna ulaştığı kaydedilerek, Sultan City'i diğer araçlardan ayıran en önemli farklılığının ise otobüs tipi dizaynı ile, geniş iç hacmi olduğu vurgulandı. 
     Yeni Sultan 145S'nin ise iç hacminin yenilendiği, düz yolcu koridorunun araç içinde hareketi daha da rahat hale getirdiği, araç içinde basamak bulunmadığı ve bunun aracın konforunu artırdığı, yatabilen yana açılabilen yolcu koltukları ile geniş koltuk aralıklarının bulunduğu bildirildi. Ayrıca aracın bagaj hacminin artırıldığı kaydedildi. 
     Sultan modellerinin ABS ve full havalı fren sistemi ile havalı debriyaj booster ve özel olarak dizayn edilmiş geniş şasi, geniş lastik izi mesafesi ile yol tutuşu ve manevra kabiliyetini birarada sunduğu belirtildi. Ayrıca radyal geniş taban tubeless lastiklerin de yol tutuşunu artıran bir başka unsur olduğu ifade edildi. 
     
</TEXT>
</DOC>
