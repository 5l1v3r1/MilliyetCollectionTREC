<DOC>
<DOCNO> 395961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/axspo03.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan şoku 
</HEADLINE>
<TEXT>


Milli Takımımız'ın, İsviçre ile oynadığı maçta sağ dizinden sakatlanan Galatasaraylı golcünün, Rizespor'a karşı forma giymesi tehlikeye girdi. Dün MR'ı çekilen Şükür'ün karşılaşmaya yetişmesinin zor olduğu bildirildi 

ERHAN TELLİ 


Galatasaray dün Hakan Şükür şokuyla sarsıldı. Tecrübeli forvetin Türkiye'nin önceki gün İsviçre ile oynadığı baraj maçında sağ dizinden ciddi şekilde sakatlandığı ortaya çıktı. 
Dün hemen MR'ı çekilen Hakan'ın, sarı - kırmızılı takımın Çaykur Rizespor'la deplasmanda oynayacağı maçta forma giymesinin şüpheli olduğu öğrenildi. Kulüp doktorları, tedavisine başlanan deneyimli golcüyü Rizespor maçına yetiştirmek için çaba harcadıklarını açıkladı. 
Hakan'dan gelen kötü haber, Hasan Şaş'ın sakatlığı yüzünden sıkıntılı olan Teknik Direktör Gerets'i şoke etti. Gerets'in, maça yetişememesi halinde Hakan'ın yerine Ümit Karan'ı ilk 11'de sahaya sürmesi bekleniyor. Bu arada Hakan Şükür'ün belindeki ağrıların da nüksettiği belirtildi. 

Çift kalede hırs ve neşe 

Aslan, Çaykur Rizespor ile oynayacağı maçın hazırlıklarını çift idmanla sürdürdü. Gerets yönetiminde sabah pas çalışması yapan futbolcular akşam antrenmanında çift kale maç oynadı. Oyuncuların son derece hırslı oldukları gözlenirken, çekişmeli geçen maçta kırmızı takımı yenen siyah takımın kalecisi Mondragon büyük sevinç yaşadı. Milli futbolcular Necati, Ergün, Song, Saidou, Heinz, Ilic ile sakatlıkları bulunan Hakan ve Hasan Şaş idmana katılmadı. Bu arada UEFA yetkilileri, Türkiye'nin, 2007 Avrupa Ümitler Şampiyonası'na aday olması nedeniyle Florya'ya gelerek tesislerde incelemelerde bulundu. 


</TEXT>
</DOC>
