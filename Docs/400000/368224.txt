<DOC>
<DOCNO> 368224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/axspo05.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuğa DİKKAT 
</HEADLINE>
<TEXT>


Almanya, Bundesliga tarihinin en genç futbolcusu olarak tarihe geçen Borussia Dortmund'lu Nuri Şahin'i konuşuyor. Henüz 17 yaşına bile girmeyen, 5 Eylül 1988 doğumlu gurbetçi, "Ben Türküm ve Türkiye için oynamaya devam edeceğim" diyor 

LEVENT KALKAN 


Adı Nuri Şahin... Doğum tarihi 5 Eylül 1988... Yani bundan 16 yıl, 11 ay, 3 gün önce dünyaya gözlerini açtı. Geçen cumartesi günü Borussia Dortmund formasıyla, Wolfsburg deplasmanında ilk 11'de sahaya çıktığında Bundesliga tarihine geçiyordu. Çünkü yaşamında sadece 16 yıl, 335 günü geride bırakmıştı ve Almanya Birinci Ligi'nde forma giyen en genç oyuncu unvanını ele geçiriyordu. Nuri Şahin ilk olarak Avrupa Şampiyonu olan 17 Yaşaltı Milli Takımımız'da sergilediği mükemmel futbolla dikkatleri çekti. UEFA tarafından, İtalya'da düzenlenen şampiyonanın en iyi futbolcusu seçilince, Borussia Dortmund Teknik Direktörü Bert van Marwijk tarafından sürpriz bir şekilde genç takım kadrosundan A takıma alındı. İşte tam bu sırada İngiliz devleri Arsenal ve Chelsea, 10 numara pozisyonunda oynayan Nuri için Borussia Dortmund'un kapısını çaldı. Arsenal Kulübü, Alman ekibine genç Türk'ün bonservisi için tam 2,8 milyon euro teklif etti. Bu çok cazip bir öneriydi, ama Sarı - Siyahlı kulüp, mali kriz yaşamasına rağmen Arsenal'in teklifini kesin bir dille geri çevirdi. Çünkü Nuri'den çok şeyler bekliyorlardı. 

'Büyük yetenek' 
Teknik Direktör Marwijk, sakatlığı bulunan Sebastian Kehl'in yerine Wolfsburg deplasmanında orta sahada Nuri'ye forma verip, 90 dakika sahada tuttu. Genç yıldız, 2-2 biten maçta başarılı bir oyun sergiledi ve hem teknik heyetten hem de medyadan övgü aldı. Marwijk karşılaşmadan sonra Nuri'den çok memnun olduğunu belirterek, "24 yaşındaki bir futbolcunun tecrübesine sahip gibi oynadı. Nuri uzun yıllar başarıyla futbol oynayabilecek yetenekte bir oyuncu" sözleriyle genç yıldıza olan güvenini dile getirdi. Borussia Dortmund Kulübü Genel Menajeri Hans Joachim Watzke ise süper solak için "Son zamanlarda gördüğüm en yetenekli futbolcu" ifadesini kullandı. Takım kaptanı Christian Wörns de, Nuri'ye övgü yağdırdı. Wörns, "Büyük bir yetenek. Ancak genç takımdan yeni geldi ve şu an için tecrübesiz. Bu nedenle çok çalışmak zorunda" dedi. 17 Yaşaltı Milli Takımlar Teknik Direktörü Abdullah Avcı, Nuri'yi, Sergen Yalçın'la kıyaslayıp, yakın gelecekte büyük bir yıldız olacağını söyledi. Avcı, "Bana göre Sergen'den bile daha yetenekli. İddia ediyorum, dünya futboluna damga vuracak kalitede bir futbolcu. Kafa olarak da iyi bir profesyonel. Çok önemli yerlere geleceğine inanıyorum" diye konuştu. 
FIFA'nın genç futbolculara 18 yaşından önce milli takım değiştirme fırsatı tanıması üzerine Almanlar'ın, Almanya Milli Takımı forması giydirmek istediği Nuri ise bu konuda çok net konuştu. 
Yıldız futbolcu, "Ben Türküm ve Türkiye için oynamaya devam etmek istiyorum. Borussia Dortmund'da mutluyum. Sezon boyunca ilk 11'de oynamak zor, fakat kadronun değişmez oyuncularından biri olmak için elimden geleni yapacağım" diyerek kendisine gelen teklifleri kabul etmeyeceğini vurgulandı. 

Bundesliga'nın en genci İsim Kulüp Yaş 1-Nuri Şahin B.Dortmund 16 Yaş 335 Gün 2-Jürgen Friedl E.Frankfurt 17 Yaş 26 Gün 3-İbrahim Tanko B.Dortmund 17 Yaş 61 Gün 4-Christian Wörns W.Mannheim 17 Yaş 122 Gün 5-Christian Wück Nürnberg 17 Yaş 13 Gün 6-M.Andre Kruska B.Dortmund 17 Yaş 137 Gün 7-Dirk Drescher Bochum 17 Yaş 163 Gün 8-Rüdiger Abramczik Schalke 17 Yaş 174 Gün 9-Franco Foda Kaiserslautern 17 Yaş 175 Gün 10-Bernd Thiele Schalke 17 Yaş 199 Gün 


</TEXT>
</DOC>
