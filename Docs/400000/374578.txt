<DOC>
<DOCNO> 374578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/guncel/axgun02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan geri dönüş isteği arttı 
</HEADLINE>
<TEXT>


Almanya'da yaşayan Türkler arasında Türkiye'ye dönme eğilimi yüzde 32'yi buldu. Bu oran, 2000'e göre 10 puan daha yüksek 


Almanya'da yaşayan Türkler arasında anavatana dönme eğiliminin arttığı açıklandı. Türkiye Araştırmalar Merkezi TAM Direktörü Prof. Faruk Şen, Almanya'daki olumsuz ekonomik gelişmeler ve Türkiye'deki olumlu değişimlerin bu eğilimi artırdığını savundu. 
Şen, 1999'dan bu yana Almanya'da göçmenlerin en yoğun yaşadığı Kuzey Ren Westfalya eyaletinde Türk göçmenlerin yaşam koşullarını araştırdıklarını söyledi. Şen, yapılan anket sonunda Türk göçmenler arasında geri dönme eğiliminin yüzde 32'yi bulduğunu, bu oranın, geçen yıla göre yüzde 3, 2000 yılına göre de 10 puan arttığını söyledi. 
Artışın en önemli nedeninin Alman ekonomisindeki olumsuz gidişat olduğunu belirten Şen, şunları söyledi "2000'de Almanya'da 'Ekonomik durum iyi' diyenlerin oranı yüzde 20 iken, 2004'te yüzde 2,5'e geriledi. Almanya'daki genel ekonomik durumu 'kötü' algılayanlar yüzde 81'in üzerine çıktı." 


</TEXT>
</DOC>
