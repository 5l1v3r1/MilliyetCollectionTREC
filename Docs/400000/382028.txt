<DOC>
<DOCNO> 382028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur29.html </URL>
<DATE> 2005/09/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Michael Madsen'ın kaprisleri 
</HEADLINE>
<TEXT>

     Göksel YAPAR ANTALYA, DHA 

ANTALYA Altın Portakal Film Festivali'nde, meslektaşı Woody Harrelson ile yaptığı tartışmayla dikkat çeken Hollywood'un ünlü oyuncusu Michael Madsen'in kaprisleri, festival komitesini çileden çıkardı. Konakladığı oteli beyaz renk hakim olduğu gerekçesiyle değiştirten Madsen, gezi için istediği özel yatın yarım saatte hazırlanamaması üzerine sinirlendi. Ünlü oyuncu Madsen, dün gece yapılan gala yemeğine de katılmadı. 
     Amerikan film sektörünün önemli oyuncuları, Kill Bill’ filminin ünlü aktörü Michael Madsen'ın tartıştığı Ahlaksız Teklif’in yıldızı Woody Harrelson'ın üzerine yürümesi Antalya Altın Portakal Film Festivali'nde en önemli gündem konusu oldu. 
     24 Eylül Cumartesi gecesi Antalya Kültür Merkezi'nde AKM yapılan 1'inci Uluslararası Avrasya Film Festivali'nin açılış kokteylinde Madsen ile Harrelson arasında tartışma çıktı. Amerika'da yaşanan bir konu nedeniyle araları açık olan iki aktör, tartışmayı Antalya'da da sürdürdü. Kung Fu’nun Çegirge'si David Carradine'nin araya girmesiyle büyümeden önlenen tartışmadan sonra Harrelson salonu terk etti. 
     İki aktör arasındaki sürtüşme, festivalin açılış kortejinin yapıldığı Pazar günü de sürdü. Yerli ve yabancı film yıldızlarının katıldığı kortej geçişinden sonra Yaşam Boyu Onur Ödülleri'nin verileceği Beach Park'taki Açıkhava Tiyatrosu'na gelindi. 
     Korteje katılmayan Madsen ve Harrelson, konakladıkları Hillside Su Otel'den ayrı ayrı limuzinlerle tören alanına geldi. Aşırı derecede alkollü olan ve yürümekte güçlük çeken Michael Madsen, protokol sırasındaki yerini aldı. Sunucu Korhan Abay'ın alanda bulunan Hollywood yıldızlarını anonsu sırasında Madsen'ın adını unutması ve Carradine ile Harrelson'u sahneye daveti ikinci krizi neden oldu. Madsen, Büyükşehir Belediye Başkanı Menderes Türel'in konuşması sırasında tiyatroyu terk etti. 
     
     BEYAZDAN RAHATSIZ OLDU 

     Festivalin ilk iki gününe damgasını vuran aktör Madsen'ın kaprisleri, festivali düzenleyen Antalya Kültür ve Sanat Vakfı AKSAV yetkililerini de çileden çıkardı. Madsen, iki gece konakladığı 3 yıl önce hizmete giren Antalya'nın en lüks otellerinden olan 5 yıldızlı Hillside Su Oteli'ni beğenmediğini, odalar ve salonlar dahil bütün renkleri beyaz olduğu için gözünü rahatsız ettiğini öne sürdü. 
     Konsept gereği binası, telefonları, oturma grupları, sandalye ve masa takımları bile beyaz renk olan Hillside Su'da dinlenemediğini söyleyen Michael Madsen'in itirazı üzerine, hemen yakınındaki Sheraton Voyager Otel'e alındı. 
     Madsen, dün de denize açılmak istediğini belirterek festival yetkililerinin yarım saat içinde özel bir yat hazırlamasını istedi. Tam yarım saat sonra Yat Limanı'na giden Madsen, yatın hazır olmadığını öğrenince çılgına döndü. Festival yetkililerine kızan Madsen, otele döndü. Madsen, dün gece yapılan festival gala yemeğine de katılmadı. 
     
     GALA GECESİNDE ÜNLÜLER 

     Amerikalı iki ünlü yıldızın kavgasıyla gündeme gelen bu yılki Altın Portakal'da dün gece de Belek'teki Rixos Premium Otel'de gala yemeği verildi. Festivalin skandal ismi Michael Madsen'in katılmadığı gecede 500 davetli yer aldı. 
     Madsen'ın kavga ettiği Woody Harrelson, Altın Portakal Film Festivali'nde Yaşam Boyu Onur Ödülü' alan David Carradine ve eşi Ammfraser Carradine, davette en çok ilgi gören isimler oldu. Elinde bir litrelik su şişesiyle gelen Harrelson, gazetecilerin yoğun ilgi göstermesi nedeniyle köşede yemek zamanının gelmesini bekledi. 
     
     MÖNÜDE FİLM İSİMLERİ 

     Yarışmanın tek Türk jüri üyesi Meltem Cumbul, hiç ayrılmadığı Jüri Başkanı John Irvin ile birlikte geceye katıldı. Davete katılan ünlü oyuncular arasında Nurgül Yeşilçay, Şebnem Dönmez, Janset, Demet Evgar, Seray Sever, Fadik Atasoy ve Fikret Hakan ile ünlü yönetmenler Atıf Yılmaz ve Mustafa Altıoklar da yer aldı. 
     Davetliler, masalarında buldukları mönüyü görünce şaşkına döndü. Altın Portakal Film Festivali'ne katılan yarışma filmlerinin adlarının verildiği yemek listesinde, Sinema bir mucizedir', İki genç kız', Gönül yarası', Şans kapıyı çalınca', Kalbin zamanı', Sen ne dilersen dile' ve Dondurmam kaymak' vardı. 
     
     HARRELSON'DAN DANS ŞOV 

     Yemek sırasında en hareketli isimlerden birisi basının ilgisinden sıkılan Woody Harrelson oldu. TÜRSAK Vakfı'nın kadın personelinin isteği üzerine birlikte hatıra fotoğrafı çektiren Harrelson, Amerikalı konukların fotoğrafını da kendisi çekti. 
     David ve eşi Ammfraser Carradine çiftiyle aynı masayı paylaşan Harrelson, gecenin sonlarına doğru kalkıp davetlilerin masalarına geçerek kısa sohbetler yaptı. Siyah yarı transparan abiye kıyafetiyle dikkat çeken sunucu Şebnem Dönmez'i dansa kaldıran Harrelson, yaklaşık 3 dakika sahnede kalarak şov yaptı. Bir anda etrafının objektiflerle çevrilmesiyle dansı yarıda bırakan ikili, birbirlerini selamladıktan sonra masalarına döndü. 
     
     ÖZEL GÖSTERİM YAPILDI 

     Altın Portakal Film Festivali’ni uluslararası boyuta taşıyan 1'inci Uluslararası Avrasya Film Festivali kapsamında özel gösterim için festivale katılan My Nikifor’ filminin dünya prömiyeri de dün gece AKM Aspendos Salonu’nda gerçekleştirildi. 
     Çok sayıda davetlinin ve sinemaseverin katıldığı gösterimin ardından filmin Polanyalı yönetmeni Krzysztof Krauze gazetecilerin sorularını yanıtladı. İngilizcesinin çok iyi olmaması nedeniyle eşi Johanna Kos- Krauze’nden yardım alan Krauze, 16 yıl önce çekmeye karar verdiği filmi, yapımcılara kabul ettirmekte zorlandığını söyledi. 
     Krauze, Yaklaşık 5 sene, filmin senaryosunu yazmak ve yapımcılara kabul ettirmekle geçti. Filmi kış ayında çektik ve eksi 30 derecenin altında çalışmak zorunda kaldık. Filmin başrol oyuncularının da yaşlı olması, zor hava koşullarında çalışmayı daha da güçleştirdi'' diye konuştu. Film, Polonyalı ressam Nikifor’un hayatı ve verem hastalığıyla mücadelesi anlatıyor. 
     . 
     
     WOODY HARRELSON İLE TARTIŞMIŞTI 

     HOLLYWOOD’un iki ünlü aktörü Michael Madsen ve Woody Harrelson, Antalya’daki Altın Portakal Film Festivali'nin ilk gecesinde birbirine girerken, ünlü oyuncuları David Carradine ayırmıştı. 
     Plaket töreni ardından yapılan kokteyl sırasında iki ünlü arasında geçen yüksek sesli tartışmaya diğer davetliler de tanık olmuştu. Bilinmeyen bir nedenle çıkan tartışma sırasında İngilizce olarak gergin konuşmalar geçmişti. Madsen, Harrelson'un üzerine yürümeye yeltenince, araya giren David Carradine iki yıldızı sakinleştirmeye çalışmıştı. Carradine, Madsen'e sarılarak engellemeye çalışırken, Harrelson salonu terk etti. 
     
</TEXT>
</DOC>
