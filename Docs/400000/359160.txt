<DOC>
<DOCNO> 359160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/ekonomi/eko03.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz olmasak ucuza gidecekti' 
</HEADLINE>
<TEXT>


Oger Telecom Genel Müdürü Doany, "Telekom'a teklif vermeseydik, ihale 4.2 milyar dolarlık ikinci teklif ile üçüncü arasında geçecek, muhtemelen nihai rakam, bizim 5.6 milyar dolarlık ilk teklifimize dahi ulaşamayacaktı" dedi 

EKONOMİ SERVİSİ 

Türk Telekom'un yüzde 55 hissesinin özelleştirilmesi ihalesinde, 6 milyar 550 milyon dolarla en yüksek teklifi veren Lübnanlı Hariri ailesinin sahibi olduğu Oger Telecom'un Genel Müdürü Paul Doany, Telekom ihalesinde, taksitli ödeme seçeneğinin, açık artırmada bu kadar yüksek fiyat verilebilmesinde önemli bir rol oynadığını söyledi. 
İhale sürecinin 'rekabetçi' ve taraflar arasında 'ayrım gözetmeksizin' yönetildiğini belirten Doany, sürecin tamamlanmasında tüm kamu otoritelerine ve ilgili taraflara güvenlerinin tam olduğunu belirtti. Doany, Etisalat Ortak Grişim Grubu içerisinde yer alan Çalık Grubu'nun Türk Telekom'un bedelini peşin ödeyebileceğine ilişkin açıklamasından sonra yaşanan gelişmeler üzerine de bir açıklama yaptı. 
Doany, "İhale sürecinin adil ve şeffaf bir yaklaşımla, açıkça tanımlanmış prosedürler doğrultusunda sürdürülmesinden ihaleye katılan tüm tarafların duyduğu memnuniyeti her fırsatta ifade etmiştik" dedi. Süreç boyunca, tüm teklif sahiplerinin ihaleyle ilgili gelişmeler hakkında zamanında ve eksiksiz bilgilendirildiğini, sürecin 'rekabetçi' ve taraflar arasında 'ayrım gözetmeksizin' yönetildiğini belirtti. 

'Süreç şeffaftı' 
Doany şöyle konuştu "Kararlılığımızın bir diğer göstergesi de, diğer teklif sahiplerinin ilk tekliflerinin çok üzerinde olan 5.6 milyar dolarlık başlangıç teklifimizdir" derken, bu aşamada, Özelleştirme İdaresi'nin, süreçte sadece şeffaflık unsurunu gözetmekle kalmadığını, sürecin her aşamasında kamu yararını gözettiğine dikkat çekti. Doany, açıklamasında şunları ifade etti 
"Oger'nin 24 Haziran tarihinde teklif vermediğini ve diğer katılımcıların tekliflerinin açıldığını varsayalım. Bu durumda, açık artırma 4.2 milyar dolarlık ikinci teklif ile üçüncü teklif arasında gerçekleşecek, muhtemelen nihai rakam, Oger'nin 5.6 milyar dolarlık ilk teklifine dahi ulaşamayacaktı. Bu durumun da, sürecin son derece verimli ve kamu yararına olan en yüksek teklifleri ortaya çıkaracak şekilde işlemiş olduğunu gösterdiğini düşünmekteyiz. Taksitli ödeme seçeneğinin, açık artırmada bu kadar yüksek fiyat verilebilmesinde önemli bir rol oynadığına inanıyoruz. Elbette ki tarafsız kamuoyu bu durumu takdir edecektir." 

Baykal İptal için dava açacağız MAHİR VARLI DHA 
CHP Genel Başkanı Deniz Baykal, Türk Telekom ihalesinin iptali için dava açacaklarını söyledi. Türk Telekom ihalesi ve hatalı özelleştirme hamleleri için hukuksal savaş başlatacaklarını söyleyen Baykal, Telekom ihalesi sonrasında özelleştirilmesi gündemde olan Erdemir'in kaybedilmemesi gerektiğini vurgulayarak, hükümetin özelleştirme politikalarını eleştirdi. "İdeolojik bir angajmanla Türkiye için iyi de olsa kötü de olsa satacağız diyorlar" diyen Baykal, "TİSK bile Erdemir'in satışına karşı ama hükümet değil" dedi. 

'Çalışan sayısını azaltma niyeti yok' Lübnan'da yayımlanan Daily Star Gazetesi'ne demeç veren Doany, Türk Telekom'da çalışan sayısını azaltma niyetleri olmadığını söyledi. Şirketin 19 milyon aboneye hizmet veren 55 bin çalışanı olduğuna işaret eden Doany, "Bu kadar çalışan insan sayısı, diğerlerine göre iyi bir rakam. Pakistan 'da 4 milyon sabit ve mobil hat hizmeti veren şirkette 65 bin kişi çalışıyor" dedi. Doany, "Önümüzdeki dönemde, özellikle mobil markette önemli oranda büyüme bekliyoruz ama sabit hatlarda böyle bir beklentimiz yok" diye konuştu. 


</TEXT>
</DOC>
