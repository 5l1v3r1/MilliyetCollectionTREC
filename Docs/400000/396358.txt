<DOC>
<DOCNO> 396358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur02.html </URL>
<DATE> 2005/11/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Adalet, estetikli itirafçıyı arıyor 
</HEADLINE>
<TEXT>

     ÖZGÜR CEBE Diyarbakır DHA 

Diyarbakır'da 1999'da polise teslim olup terör örgütü Hizbullah'ın ana arşivini veren ve örgütün çökertilmesini sağlayan itirafçı Abdulaziz Tunç, hakkında açılan yeni bir dava nedeniyle aranmasına rağmen bulunamıyor. Yaptığı itiraflar nedeniyle Bakanlar Kurulu kararıyla estetik operasyonla yüzü değiştirilen Tunç'un Batman'ın Beşiri ilçesindeki nüfus kaydı silinmiş ve yeni kimlik verilmişti. 
     Hizbullah terör örgütünün 20 bin sayfalık dokümanını, tetikçilere ait isim listesinin yer aldığı Mardin'deki ana arşivi, örgütün kaçırdığı kişileri sorguladığı sığınakların yerlerini ve örgüt lideri Hüseyin Velioğlu'nun öldürüldüğü Beykoz’daki hücre evini güvenlik güçlerine ihbar eden itirafçı Tunç hakkında yeni bir cinayet davası açıldı. Beşiri'ye bağlı Yalınkavak köyünde öğretmenlik yapan Ali Rıza Pekgöz'ün 1993'te öldürülmesiyle ilgili olarak Diyarbakır 5’inci Ağır Ceza Mahkemesi'nde hakkında dava açılan Tunç'un ömür boyu hapsi istendi. Mahkemenin Tunç’un kayıtlı olduğu Beşiri Nüfus Müdürlüğü'ne yazdığı yazıda bu isimde bir kimsenin kaydının bulunmadığı, Abdulaziz Tunç adlı bir kişinin nüfus kaydının 28 Mayıs 2001'de Bakanlar Kurulu kararıyla nüfustan düşürüldüğü cevabı verildi. Mahkeme, dün görülen duruşmada bu kez Tunç'un hangi isimle nüfusa kaydedildiğinin sorularak mahkemeye bilgi verilmesini istedi. Tunç'un açık ikametgahının da saptanması için Beşiri Jandarma Komutanlığı’na yazı yazdı. 
     
</TEXT>
</DOC>
