<DOC>
<DOCNO> 377371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur13.html </URL>
<DATE> 2005/09/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Devlet yurdu öğrencinin ''can simidi'' 
</HEADLINE>
<TEXT>

     Yüksek Öğrenim Kredi ve Yurtlar Kurumu YURTKUR yurtlarını özellikle üniversiteyi yeni kazanan öğrencilerin, ''açıkta kalırım'' korkusuyla ''can simidi'' gibi gördükleri, daha sonra ''özgürlük'' duygusunun ön plana çıkmasıyla farklı arayışlara girdikleri bildirildi. 
     YURTKUR Genel Müdürü Hasan Albayrak, AA muhabirine yaptığı açıklamada, üniversiteyi kazanan öğrencilerin kayıt ile birlikte yoğun şekilde yurt telaşı da yaşadıklarını bildirdi. 
     Bu yıl büyükşehirlerde YURTKUR çalışanlarının öğrenci ve velileri yaşadıkları bu yoğunlukta yardımcı olabilmek terminallerde karşıladığını anlatan Albayrak, şunları söyledi 
     ''Yurtlarımız özellikle üniversiteye yeni kayıt olan öğrenciler için adeta can simidi olma özelliği taşıyor. Çünkü büyük umutlarla geldikleri farklı bir kentte açıkta kalır mıyım korkusunu yeniyor. Ayrıca ders çalışma ortamının çok daha iyi olması da yurtlarımızı öne çıkarıyor. Yurda kayıt yaptıran veli de, öğrenci de devlet yurdu güvencesiyle büyük ölçüde rahatlıyor. Bu sorunu gideren öğrencilerin yüzde 50-60'ı zamanla özgürlük duygusunun ön plana çıkması nedeniyle arkadaşlarıyla eve çıkma gibi farklı arayışlara giriyor. Doğal olarak bizim hasat zamanı olarak tanımladığımız kayıtların yapıldığı bugünlerde daha büyük yığılmalar yaşanıyor.'' 
     
     KIZ ÖĞRENCİLERE KOLAYLIK 

     Albayrak, bu yıl kuruma bağlı yurtlara gelen talebin ''anormal'' boyutta olduğunu da ifade ederek, ''Yurtlarımız hem ücreti hem de verdiği destekle öğrenciye rahat nefes aldırıyor. Yüksek talep nedeniyle başvuruda bulunan her öğrenciye hemen yer veremiyoruz. Ancak, kız öğrencileri mağdur olmaması için bu yıl yedeklerde de olsa misafir olarak yurtlarımızda barındıracağız'' dedi. 
     
     RANZA SİSTEMİ KALKIYOR 

     Albayrak, bu yıl Sinop, Muğla, Aydın, Kocaeli gibi bazı illerde yatak kapasitesinin sınırlı olması nedeniyle yaşanan sorunu gidermek için çalışma yaptıklarını, yeni yaptıkları yurtlarda da klasikleşen ranza sistemini kaldırdıklarını bildirdi. 
     Yurtlarda en fazla 3-4 kişinin kalacağı karyola sistemine geçildiğini anlatan Albayrak, ''Vizyonumuzu hızla değiştiriyoruz. Villa tipi yurt, tek kişilik odalarda konaklama imkanı sağladığımız da oluyor. Tek düşüncemiz var o da öğrencilerimize rahat, iyi ders çalışacak ortam yaratmak'' dedi. 
     
</TEXT>
</DOC>
