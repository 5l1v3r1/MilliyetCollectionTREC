<DOC>
<DOCNO> 356757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur28.html </URL>
<DATE> 2005/06/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Düğün yerine cezaevine gitti 
</HEADLINE>
<TEXT>

     Antalya’da, otomobiliyle düğününe yetişmeye çalışan damat, bisikletli öğretmene çarparak ölümüne neden oldu. Düğün iptal olurken, gelin aracını kullanan damat tutuklandı. 
     Alınan bilgiye göre, kullandığı 07 CSG 77 plakalı gelin aracıyla düğününe yetişmeye çalışan Ferdi İzbulan 26 , Karacaoğlan Caddesi’nde bisikletiyle giden bir kişiye çarptı. Kimliği tespit edilemeyen kişi, hastaneye kaldırılırken yolda yaşamını yitirdi. 
     Olayla ilgili soruşturmanın ardından adliyeye sevk edilen damat İzbulan, nöbetçi mahkemece tutuklandı. 
     Kazada ölen ve kimliği belirlenemeyen kişinin cesedi, Antalya Devlet Hastanesi Morgu’na alındı. Bu arada, Nadire Konuk-Ali Oğuz Konuk İlköğretim Okulu öğretmenleri, okulda yapılan seminerlere öğretmen arkadaşları Ahmet Ak’ın gelmemesi ve kendisinden haber alamamaları üzerine polise başvurdu. Polis tarafından yapılan araştırmada, kazada ölen kişinin, kayıp öğretmen 47 yaşındaki Ahmet Ak olduğu ortaya çıktı. 
     
     OKULUNDA TÖREN 

     Bekar olan ve Antalya’da yalnız yaşayan Sosyal Bilgiler Öğretmeni Ahmet Ak’ın cenazesi, bugün meslektaşları ve ailesince morgdan alınarak, görev yaptığı okula getirildi. Okulda düzenlenen törene, ölen Ak’ın Akseki İlçesi’nde yaşayan yakınları, Milli Eğitim Müdürü Adnan Menderes Bulut, Okul Müdürü Ahmet Öz ve çok sayıda meslektaşı katıldı. 
     Okul Müdürü Öz, yaptığı konuşmada, 24 yıllık meslektaşlarını kaybetmenin üzüntüsünü yaşadıklarını belirterek, Ak’ın okul idarecileri ve öğretmen arkadaşlarıyla son derece uyumlu görev yaptığını söyledi. 
     Milli Eğitim Müdürü Adnan Menderes Bulut da Ahmet Ak’ın eğitimcilik mesleğinde başarılı öğrenciler yetiştirdiğini kaydederek, yakınları ve meslektaşlarına başsağlığı diledi. 
     Ahmet Ak’ın cenazesi, toprağa verilmek üzere Akseki İlçesi’ne gönderildi. 
     
</TEXT>
</DOC>
