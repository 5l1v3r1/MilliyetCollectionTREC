<DOC>
<DOCNO> 378012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun23.html </URL>
<DATE> 2005/09/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İngiltere'de petrol paniği 
</HEADLINE>
<TEXT>

     İngiltere'de hükümetin akaryakıta uyguladığı vergilerin yüksekliğinden şikayet eden lobinin organize ettiği bir dizi protesto eyleminin başlamasından yaklaşık 24 saat önce, pek çok akaryakıt istasyonunda pompalara kilit vuruldu. 
     Panik alımları dün geceden başlarken, istasyon önlerinde kuyruklar oluştu ve dün gece yarısına bile varılmadan istasyonlar ''yok satmaya'' başladı. Vergilerde kesintiye gitmeyi reddeden hükümetse protestocuların rafineri ve benzin istasyonlarının giriş-çıkışlarını kapatmasını önlemek için orduya ''hazır ol'' emri verdi. 
     Ülke çapında 1100 akaryakıt istasyonu bulunan Texaco, satışların rekor seviyeye ulaştığını açıkladı. Birmingham'daki istasyonların akaryakıt yokluğu yüzünden tümüyle kapatıldığı, Merseyside'daysa yolda kalan sürücülerin polisi arayıp yardım istediği belirtiliyor. 
     Yarın başkent Londra ve büyük kentlerdeki akaryakıt istasyonları ve rafinerileri felç etmeyi planlayan akaryakıt zamlarına karşı oluşturulan lobiyse faaliyetlerini cuma günü Galler'e kaydırmayı ve M4 karayolunu tümüyle trafiğe kapatmayı hedefliyor. 
     Orduya rafineri ve istasyonların önlerini bloke eden her türlü aracın güç kullanılarak çekilmesi yolunda emir verildiği, hükümetin gerekirse terörle mücadele yasalarını devreye sokmayı bile planladığı belirtiliyor. 
     Akaryakıt fiyatlarına karşı oluşturulan lobiden yapılan çağrıda, halktan yarın sabah gösterilere katılması isteniyor. 
     
</TEXT>
</DOC>
