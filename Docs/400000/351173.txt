<DOC>
<DOCNO> 351173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/gun07.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en eski uygarlığı bulundu 
</HEADLINE>
<TEXT>


DIŞ HABERLER 

Arkeologlar, Almanya, Avusturya ve Slovakya'nın kent ve kırsalında yaptıkları kazılarda Avrupa'nın en eski uygarlığını gün ışığına çıkardı. Bu 3 ülkede bulunan 150'nin üzerindeki büyük tapınağın MÖ 4800 - 4600 yıllarından kalma olduğu sanılıyor. 
İngiliz The Independent gazetesinde yer alan habere göre çamur ve ağaçtan inşa edilen yapıların, ekonomileri çiftçiliğe dayanan dindar bir uygarlığa ait olduğu açıklandı. 3 yıl boyunca süren kazılarda ortaya çıkarılan uygarlığa henüz isim verilmedi. 
Yeni uygarlığa ait en karmaşık merkez Almanya'daki Dresden kentinde çıktı. 4 hendekle, çamurdan 3 tümsek ve 2 savunma çitiyle sarılmış bir tapınak bulundu. Leipzig yakınlarında ortaya çıkarılan köyde ise tapınak çevresindeki 20 büyük yapıda yaklaşık 300 kişinin yaşadığı sanılıyor. 
Gazete, bu büyük boyutlu yapıların kalıntılarının, Mısır piramitleri ve İngiltere'nin güneyindeki Stonehenge megalitlerinden 2000 yıl öncesine ait olduğunu yazdı. 


</TEXT>
</DOC>
