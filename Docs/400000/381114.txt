<DOC>
<DOCNO> 381114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun08.html </URL>
<DATE> 2005/09/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gözler Amerika'dan Çin'e kadar Ermeni Konferansı'nda... 
</HEADLINE>
<TEXT>

     Amerika’dan Çin’e kadar dünya basınının gözü, iki kez durdurulan ancak bu sabah Bilgi Üniversitesi’nde başlayan Ermeni Konferansı’na çevrildi. En sert eleştiri Independent gazetesinden geldi. 
     
     INDEPENDENT "TÜRKİYE İFADE ÖZGÜRLÜĞÜNDEN HALA UZAK" 
     İngiltere’nin saygın gazetelerinden Independent, konferansın durdurulması ile ilgili olarak, "Karar, her ne kadar Başbakan Erdoğan tarafından kınansa da Türkiye’nin hala ifade özgürlüğünden ne kadar uzak olduğunu ve ne kadar fazla yol katetmesi gerektiğini gösterdi" yazdı. Bir AB diplomatının "Karar aptalca ama 3 Ekim için bir sorun yaratmayacak" sözlerini de aktaran gazete, Konferans’ın Bilgi Üniversitesi’ne alınmasını ise "baypas" olarak nitelenirdi. 
     
     NYT "ORGANİZATÖRLER AB VE HÜKÜMETTEN CESARET ALDI" 
     Amerikan New York Times gazetesi, Ermeni Konferansı’nın Bilgi Üniversitesi’ne alınması ile ilgili olarak "Organizatörler AB’den ve Türk Hükümeti’nden gelen destek dalgasıyla cesaretlendi" yorumunu yaptı. 
     Konferans ile Ermeni olaylarının ilk kez kamu önünde tartışılacağına dikkat çeken gazete, durdurulma kararının Avrupa içindeki Türkiye destekçileri için de bir şok olduğunu belirtti. 
     
     CHINA VIEW "KOMİSYON KARARI KASIM RAPORUNDA DİKKATE ALACAK" 
     Çin’in China View sitesi de durdurma kararının "ikinci deneme" olduğunu belirtirken Avrupa Komisyonu’nun da bu kararı Kasım raporunda dikkate alacağı uyarısında bulunduğunu bildirdi. 
     
     GUARDIAN "BRÜKSEL AZARLADI" 
     İngiliz Guardian gazetesi, Konferans’ın durdurulması kararının "Müzakerelerden 10 gün önce, Brüksel’de sert bir biçimde azarla karşılandığını" belirtti. Haberde, Avrupa Komisyonu’nun da kararı "provokatif" olarak nitelendirdiği ifade edildi. 
     
     BBC "KARAR TOKAT GİBİ GELDİ" 
     BBC de kararın iki hafta içinde müzakerelere başlayacak Türkiye için bir tokat gibi olduğunu belirtti. BBC, internet sitesinde verdiği haberde, Dışişleri Bakanı Gül’ün "Kendine bu kadar zarar veren ülke az bulunur" sözlerini de dikkat çekecek biçimde bir çerçeve içinde duyurdu. 

     
</TEXT>
</DOC>
