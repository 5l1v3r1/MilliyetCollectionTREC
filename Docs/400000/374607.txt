<DOC>
<DOCNO> 374607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şans var, yalan yok' 
</HEADLINE>
<TEXT>


YUSUF KOBAL 


Fenerbahçe'nin yıldız ismi Alex, Şampiyonlar Ligi'nde yer aldıkları grubun oldukça zorlu olduğunu savundu, rakiplerinin çok güçlü olduğunu ifade etti. Brezilyalı futbolcu, "Schalke, Almanya'nın en güçlü ekibidir, PSV geçen sezon yarı finale çıkmış bir takım, Milan da zaten Milan'dır. Geçen seneden daha zor bir gruba düştük. Şansımız elbette var, ama kimseye yalan söyleme lüksümüz bulunmuyor. Eğer bahis siteleri oran açıklarsa, en az oranı bize verirler. Ancak biz de çalışarak bu açığı kapatacağız" dedi. 
Sarı - Lacivertli futbolcu, ligde kendilerinin puan kaybedebileceğini belirterek, "Normal sonuçlar bunlar. Şampiyonluk yarışının yine dört takım arasında geçeceği belli oldu" diye konuştu. 
Brezilyalı oyuncu, kendisini eleştirenler için de şunları söyledi "Herkes düşündüğünü söylemekte özgür. Benim için kendimden çok, takımın başarısı önemlidir. Bütün kariyerime bakılırsa nasıl bir oyuncu olduğum görünür. Beni Avrupa kupası maçlarında verimsiz bulanlar şunu da bilmeli ki ben sadece Türkiye'de maç oynamadım." 
Alex, Zafer Biryol'un attığı gol sayısına da bakılarak nitelikli bir forvet olduğunu söyleyerek, "Umarım onun Fenerbahçe'ye adaptasyon süreci iyi geçer. Kaliteli bir oyuncu olduğu, çok gol atmasından belli zaten. Benim Anelka'ya pas atmadığım iddiaları ise kesinlikle asılsız. Pozisyon gereği kim iyi durumda ise topu ona veririm. Bu Nobre de olabilir, Anelka da" dedi. Fenerbahçe'nin oyun kurucusu, hayatında bir kez seyircisiz maç oynadığını hatırlatıp, "O da Diyarbakırspor karşılaşmasıydı. İnanılmaz kötü bir manzara oluyor. Şimdi Beşiktaş da bizimle seyircisiz oynayabilir. Ama bu bizim için bir avantaj mı, dezavantaj mı bilemiyorum" diye konuştu. 

Zafer günü 

Milli maç nedeniyle verilen aradan faydalanarak iki gün izin yapan Fenerbahçe, Ankaraspor maçının hazırlıklarına dün yaptığı iki çalışmayla başladı. İlk idmanını topsuz yapan Sarı - Lacivertliler, günün ikinci antrenmanında, topla koordinasyon çalışmaları, dar alanda kanat organizasyonları ve bire bir mücadelelerin ardından, tek pas uygulaması ve çift kale maç yaptı. 
Konyaspor'dan yeni transfer edilen Zafer Biryol da dün Samandıra'da ilk idmanına çıktı. Daum, taktik çalışmada golcü futbolcuyu Anelka ile birlikte oynattı. Milli takımlarda bulunan futbolcuların yer almadığı antrenmanda, tedavi gören Tuncay, Servet ve Gürhan takımdan ayrı koşu yaptı. Servet daha sonra Antrenör İrfan Saraloğlu gözetiminde topla çalıştı. 

Tepki ve teşekkür 

Fenerbahçe, Şampiyonlar Ligi'nde aynı grupta yer alan Hollanda'nın PSV Eindhoven kulübünün, Ümit Özat için yaptığı transfer teklifine yazılı olarak teşekkür etti, kaptanını bırakmayacaklarını belirtti. Önerinin gelmesi sonrasında bunun Ümit Özat'a iletildiği vurgulanan açıklamada şu ifadeler yer aldı 
"Bugüne kadar takımın aldığı başarılarda önemli görevler üstlenen kaptanımız Ümit Özat, PSV Eindhoven'ın teklifinin Fenerbahçeli bir oyuncu için gurur verici olduğunu, ancak Fenerbahçe'den ayrılmayı düşünmediğini ve daha büyük başarılar yaşamak için Fenerbahçe'de bulunduğunu ifade etmiştir." 2. Başkan Nihat Özdemir de olayı kesinlikle kapattıklarını belirterek "Şampiyonlar Ligi'ne az bir süre kala transfer mi olur " derken, Asbaşkan Nihat Özbağı ise teklifi garip bulduğunu kaydedip, "Bence şık bir davranış değil" açıklamasını yaptı. 

Anelka Bize çalışmak düşer 

Sarı - Lacivertliler'in Fransız yıldızı Anelka, birkaç maç daha süre istedi. Golcü futbolcu, kendisine ait internet sitesinde "Ritmim yavaş yavaş yerine geliyor. Çok daha iyi olmam için 2-3 maç daha oynamam lazım. Samsun önünde ilk yarıda biraz zorlandım, ama ikinci yarıda her şey daha iyiydi. Kafa golümle 2-1 öne geçtik ki bu bize büyük moral sağladı. Seyircimizin maç öncesi beni çağırmasıyla çok duygulandım. Şampiyonlar Ligi'nde zor gruba düştük, ama başarabiliriz, bize çalışmak düşer" açıklamasını yaptı. 

Tahkim'den sonuç yok 

Fenerbahçe, Tahkim Kurulu'nun dünkü toplantısından istediği sonucu alamadı. Sarı - Lacivertliler'in, Anelka'nın AB vatandaşı olduğu için yabancı statüsünden çıkarılması konusundaki başvurusunu değerlendiren kurul, Futbol Federasyonu'ndan görüş istenmesine karar verdi. 
Kurul ayrıca, Gençlerbirliği'nin Deniz Barış için talep ettiği tazminat konusunda da, ödeme kayıtlarını incelemek üzere Fenerbahçe'den muhasebe defterlerinin istenmesini kararlaştırdı. 

Yabancı kalmayacak 

Sarı - Lacivertli futbolcular, bugünden itibaren yabancı dil kursuna başlıyor. Oyuncular arasındaki diyaloğun daha da gelişmesini isteyen Fenerbahçe Yönetimi'nin girişimiyle başlatılacak olan kursta yerliler İngilizce, yabancılar ise Türkçe öğrenecek. Kurslar, Samandıra Tesisleri'nde gerçekleştirilecek. 


</TEXT>
</DOC>
