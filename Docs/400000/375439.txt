<DOC>
<DOCNO> 375439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur43.html </URL>
<DATE> 2005/09/03/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Hastanede kendini bıçaklamak istedi... 
</HEADLINE>
<TEXT>

     Zonguldak Devlet Hastanesi Psikiyatri Bölümü’nde tedavi gören ve kendini bıçaklamak isteyen kadın, polisin iknasıyla eyleminden vazgeçirildi. 
     Alınan bilgiye göre, tedavi görmesi amacıyla bugün hastaneye yatırılan 38 yaşındaki A.Ç, bir süre sonra servisin salonuna çıkarak elindeki bıçakla kendini öldüreceğini söyledi. 
     Kadının, yanına kimsenin yaklaşmasına izin vermemesi üzerine olay polise bildirildi. Hastanenin servisine gelen polisler, A.Ç’yi ikna ederek elinden bıçağı aldı. Daha sonra hasta kadına sakinleştirici iğne yapıldı. 
     Hastanenin Psikiyatri Uzmanı Hüseyin Üstünkol, kendilerine bugün getirilen A.Ç’nin, "antisosyal kişilik bozukluğu" rahatsızlığı olduğunu belirtti. 
     Yetkililer, iğne yapılarak sakinleştirilen hasta kadının Bakırköy Ruh ve Sinir Hastalıkları Hastanesi’ne sevk edildiğini kaydettiler. 
     
</TEXT>
</DOC>
