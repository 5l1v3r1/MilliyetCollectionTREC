<DOC>
<DOCNO> 385722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun11.html </URL>
<DATE> 2005/10/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye'ye kuş gribi suçlaması 
</HEADLINE>
<TEXT>

     Metin Güneş CNN TÜRK Londra 

İngiliz Veterinerler Birliği, Türkiye’nin kuş gribi nedeniyle öldüğü dün belirlenen kanatlı hayvanlardan virüs örneği göndermekte geç davrandığını öne sürdü. 
     Laboratuvarlarda analiz edilmek üzere Türkiye’den istenen örnek virüsün bugün öğleden sonra İngiltere’ye ulaşması bekleniyor. Bunun test sonuçlarının perşembe gününe dek bilinemeyeceği anlamına geldiğini belirtiliyor. 
     Dünya Sağlık Örgütü’nün WHO üst düzey bulaşıcı hastalık uzmanları da dün yaptıkları açıklamada, bilimadamları arasında yeterli derecede uluslararası işbirliği olmamasının kuş gribine karşı savaşı zorlaştırdığını duyurdu. 
     WHO’nun Bulaşıcı Hastalıklardan Sorumlu Başkan Yardımcısı Margarate Chan, 2003 yılında Sars virüsünü tanıyıp kontrol altına almak amacıyla güç birliği yapan bilimadamlarının aynı şeyi H5N1 olarak ifade edilen kuş gribi için yapamadığını öne sürdü. 
     Chan İngiltere'de yayımlanan The Times gazetesine verdiği demeçte, kuş gribini izlemeye alabilmek için daha sıkı işbirliği yapılması ve aşı araştırmalarına hız verilmesi gerektiğine dikkat çekti. 
     
     Kuş gribi virüsünü Türkiye'ye göçmen kuşlar getirdi 

     Chan, bilimadamlarının bu virüse karşı savaşmak için insanlar arasında salgın başlamasını beklemeleri halinde iş işten geçmiş olacağını vurguladı. 
     Uzmanlar ise genetik değişim ve aşı geliştirmek için kullanılabilecek virüs örneklerinin dağıtımındaki yavaşlıktan şikayet etti. 
     
     Türkiye'de kuş gribi alarmı sürüyor 

     Balıkesir'in Manyas ilçesinde geçtiğimiz cumartesi günü kuş gribi hastalığına rastlanmasının ardından Türkiye'de önlem çalışmaları sürüyor. 
     İlçenin Kızıksa beldesindeki hindi çiftliğinde bin 800 hindinin ölümüne kuş gribinin neden olduğu ise dün netleşti. 
     Tarım ve Köyişleri Bakanlığı İzmir Veteriner Kontrol ve Araştırma Enstitüsü Müdürü Necdet Akkoca, yaptığı basın toplantısında Manyas'tan gelen numunelerde H5 tipi kuş gribi virüsü tespit ettiklerini açıkladı. 
     Kızıksa beldesinde yaklaşık 3 bin kümes hayvanı itlaf edildi Kızıksa'da yaklaşık 3 bin kümes hayvanı karbondioksit gazıyla itlaf edildi. Üç hafta sürmesi planlanan karantina kapsamında itlaflar sürecek. 
     İtlaf edilen hayvanlar belde çöplüğünde açılan çukurlara gömüldü. Çukurların üzeri de kireç ve toprakla örtüldü. Yetkiler, çukurların betonla kapanacağını söyledi. 
     Büyük tavuk üretim tesisleri de, çiftliklerinin girişlerini kireçleyerek önlem almaya çalışıyor. Önlemler kapsamında karantina bölgesinden çıkan araçların tekerlekleri dezenfekte ediliyor. 
     Kuş gribi nedeniyle Bursa ve Sakarya'daki pazarlarda kümes hayvanı satışı yasaklandı. Bölgede ava yasak getirildi. 
     Kuşların önemli göç yollarından Gediz deltası üzerinde bulunan İzmir Kuş Cenneti'nde de giriş çıkışlar kontrol altına alındı. Konya ve çevresinde bulunan göller bölgesinde de önlem çalışmaları başlatıldı. 
     Uzmanlar ağustos ayında başlayan göçlerin kasım ayına kadar devam edeceğini bu nedenle de tehlikenin devam edeceği uyarısında bulundu. 
     
     'Virüs insandan insana bulaşabilir' 

     Kümes hayvanlarıyla yakın temas içinde olan kişiler, virüsü soluyarak’ kapıyor. Hastalığın semptomları ateş, boğaz ağrısı, şiddetli öksürük gibi bildiğimiz grip belirtilerine benziyor. 
     Virüsün insandan insana bulaşma endişesi de var. Çünkü virüsün şekil değiştirebileceği belirtiliyor. Vietnam ve Tayland'da dört kişinin bu şekilde öldüğü sanılıyor. 
     BM verilerine göre kuş gribi, kıtalararası bir salgın haline gelirse en az 150 milyon kişi ölecek. bazı tahminlere göre bu sayı 360 milyonu bulabilir. 
     Dünya ülkeleri ise olası bir salgına pek hazırlıklı değil. Hastalığın tedavisinde ağırlıklı olarak Tamiflu adlı bir ilaç kullanılıyor ancak daha etkili bir aşı şart. Böylesine bir aşıyı geliştirme potansiyeli ise sadece batı ülkelerinde bulunuyor. 

     
</TEXT>
</DOC>
