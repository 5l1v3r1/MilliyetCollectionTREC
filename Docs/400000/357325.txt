<DOC>
<DOCNO> 357325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko16.html </URL>
<DATE> 2005/07/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türk Telekom İhalesi'nde Koç ve Turktell elendi... 
</HEADLINE>
<TEXT>

     Türk Telekom’un yüzde 55’lik hissesinin özelleştirilmesi ihalesinde Oger Telekom Ortak Girişim Grubu ile Etisalat Ortak Girişim Grupları, ihalede ikinci aşamaya kaldı. Koç ve Turktell Ortak Girişim Grupları ise ihaleden elendi. Nihai pazarlık görüşmeleri bugün saat 16 00'da yapılacak. 
     Türk Telekom İhale Komisyonu, Telekom ihalesinde fiyat teklif zarflarını açmak üzere Hazine Müsteşarlığı’nda toplandı. İhale Komisyonu, Başkan Metin Kilci, Ulaştırma Bakanlığı temsilcisi Kara Ulaştırması Genel Müdürü Talat Aydın, Ulaştırma Bakanlığı Temsilcisi Haberleşme Genel Müdürü Ali Zor, Hazine Müsteşarlığı temsilcisi Hazine Müşteşar Yardımcısı Burhanettin Aktaş ile Özelleştirme İdaresi Başkanlığı temsilcisi Gündem Eker Çınar olmak üzere 5 kişiden oluşuyor. 
     İhalede ilk olarak, ihaleye katılan 4 ortak girişim grubunun yetki belgeleri kontrol edildi. Metin Kilci, ihaleye Ogers Telekoms Ortak Girişim Grubu, Koç-Carlyle Ortak Girişim Grubu, Turktell Bilişim Servisleri A.Ş. Ortak Girişim Grubu ile Etisalat Ortak Girişim Grubu’nun katıldığını anımsattı. 
     Dört ortak girişim grubunun iş planlarının komisyon tarafından incelendiğini bildiren Kilci, 24 Haziran’da kapalı zarfla ÖİB’e teslim edilen fiyat teklif zarflarının veriliş sırasına göre açılacağını bildirdi. Kilci, ihaleye teklif verenler dışındaki katılımcıları ihale sonundan çıkardı. 
     
     OGER VE ETİSALAT İKİNCİ AŞAMAYA KALDI 

     ÖİB Başkanı Metin Kilci, kapalı zarfların açılmasından sonra yaptığı açıklamada, ihalenin pazarlık usulüyle sürdürülmesine karar verildiğini bildirdi. Kilci, bu çervede en yüksek teklif sahibi birinci sırada yer alan Oger Telekom Ortak Girişim Grubu ile ikinci sırada yer alan Etisalat Ortak Girişim Grubu ile ihalenin pazarlık usulüyle sonuçlandırılacağını söyledi. 
     
     NİHAİ PAZARLIK 16.00'DA 

     İhalede nihai pazarlık görüşmeleri, saat 16.00'da Halkbank Genel müdürlük binasında yapılacak. 
     Özelleştirme İdaresi Başkanlığı'ndan yapılan açıklamaya göre, ihale kapsamında öncelikle, en yüksek teklif sahibi iki ortak girişim grubu ile sırasıyla saat 16.00 ve 16.30'da birebir pazarlık görüşmeleri yapılacak. 
     Kamu yararı görülmesi halinde, ihalenin müşterek pazarlık yöntemiyle sonuçlandırılmasına karar verilebilecek. Bu durumda ihale, aynı gün saat 17.00'de kamuoyu huzurunda sonuçlandırılacak. 
     
     İKİNCİ AŞAMAYA KALAN ORTAKLIKLAR 

     -Etisalat Ortak Girişim Grubu -Cetel-Çalık Enerji Telekomünikasyon A.Ş -Dubai Islamic Bank -Abu Dhabi National Insurance Company -Etisalat-Emirates Telecommunications Corporation 
-Oger Telecoms Ortak Girişim Gurubu -Oger Telecom L.L.C -Saudi Oger Ltd. 
     
</TEXT>
</DOC>
