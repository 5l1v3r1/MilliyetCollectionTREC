<DOC>
<DOCNO> 360229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/axgun02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç yaşta ölümü herkesi ağlattı 
</HEADLINE>
<TEXT>


Tenis oynarken geçirdiği kalp krizi sonucu yaşamını yitiren AKP Ağrı Milletvekili Mehmet Melik Özmen, yoğun bir yasama döneminin ardından tatil için ayrıldığı TBMM'den, bu kez gözyaşlarıyla son yolculuğuna uğurlandı 

ANKARA Milliyet 

Çeşme'de tenis oynarken geçirdiği kalp krizi sonucu yaşamını yitiren AKP Ağrı Milletvekili Mehmet Melik Özmen 39 , dün TBMM'de düzenlenen törenle uğurlandı. Meclis Başkanı Bülent Arınç, Başbakan Recep Tayyip Erdoğan, bakanlar, milletvekilleri ve Meclis personeli, önce TBMM'de düzenlenen törende, ardından Kocatepe Camii'ndeki cenaze namazında ve mezarlıkta Özmen Ailesi'ni yalnız bırakmadı. 

Doktor kontrolünde tören 
Özmen'in, sakinleştirici iğne yapılmasına rağmen sık sık baygınlık geçiren eşi Gözde Özmen'e gün boyunca bir doktor eşlik etti. Acılı eşi, Özmen'in ilk evliliğinden olan oğlu Mert Özmen 11 sakinleştirmeye çalıştı. Küçük Mert'in, TBMM'deki tören sırasında Gözde Özmen'in başörtüsünü düzeltip boynuna sarılması, duygulu anlar yaşanmasına neden oldu. 

Küçük Mert herkesi ağlattı 
Özmen'in annesi Aynur, babası Osman, kardeşleri Mustafa Metin ve Ahmet Mutlu Özmen ile oğlu Mert, ilk eşi Belgin ve 8 yıl önce evlendiği Gözde Özmen, tören süresince güçlükle teselli edildi. Cenaze namazı kılınana kadar babasının tabutunun başından ayrılmayan küçük Mert'in ısrarlı bekleyişi, Özmen'in yakınlarını kahretti. 
Genelkurmay Başkanı Orgeneral Hilmi Özkök ve kuvvet komutanları da şehit cenazesi nedeniyle geldikleri Kocatepe Camii'nde, Erdoğan ve Özmen Ailesi'ne üzüntülerini ifade etti. Şehit cenazesinin top arabasına yerleştirilmesini de bekleyen Erdoğan, hemen Özmen için Gölbaşı Mezarlığı'na hareket etti. 

Erdoğan'dan 'kıble' talimatı 
Ailesini getiren aracın trafiğe takılması nedeniyle Özmen'in defin işlemi için bir süre beklendi. Bu sırada mezarlıkta izdiham yaşandı. Naaşın mezara konulması sırasında görevlilere, "Kıbleye dönün", "Sağa omzundan destekleyin" talimatları veren Erdoğan, Mert'le de yakından ilgilendi. 
Başbakan Erdoğan, eşi Emine Erdoğan ve Devlet Bakanı Beşir Atalay ile birlikte Özmen'in babasının Ayrancı Refik Belendir Sokak'taki evine giderek, yakınlarına başsağlığı diledi. 
Özmen, Futbol Federasyonu Ege Bölge Müdürü Hamdi Kutval'ın kızı Gözde Özmen'le ikinci evliliğini yapmıştı. Kutval da törene katılanlar arasındaydı. İlk evliliğinden bir oğlu olan Özmen'in, 4 ay önce de oğlu Mirhan dünyaya gelmişti. 

Öz, ameliyat önermişti 

SALİHA ÇOLAK Ankara 
KALP KRİZİ sonucu vefat eden AKP Ağrı Milletvekili Mehmet Melik Özmen'i ABD'de muayene eden ünlü kalp cerrahı Mehmet Öz'ün, ameliyat olmasını önerdiği belirtildi. Başbakan Recep Tayyip Erdoğan'ın hazirandaki ABD gezisine katılan Özmen, Öz'le de görüşme fırsatı buldu. Öz'ün "Ekimde gel, ameliyat edelim" dediği Özmen'in, yaz tatilinin ardından ameliyatı planladığı belirtildi. Ankara'daki Özel Bayındır Hastanesi Kardiyoloji Bölüm Başkanı Doç. Dr. Can Özer'in kontrolü altında bulunan Özmen'in, doktorunun sık sık tekrarladığı "sigarayı bırak" uyarısını dikkate almadığı kaydedildi. Doktor eşi Gözde Özmen ve Başbakan Recep Tayyip Erdoğan'ın da sık sık "Sigarayı bırak" dediği Özmen, günde en az bir paket içmekten vazgeçmedi. Özmen, en son AKP'nin Kızılcahamam kampında Başbakan'a sigara içerken yakalandı. Erdoğan'ın, "Melik, bırak o sigarayı " sözleri de Özmen'in sigara tüketimini azaltmadı. 

Bu tip hastalarda ani ölüm sürpriz değil 

Uzmanlar, damarında tıkanıklık saptanan Özmen'in tedavi olması gerektiği yönünde görüş bildirdi 

AYŞEGÜL AYDOĞAN İstanbul 
AKP Ağrı Milletvekili Mehmet Melik Özmen'in tenis oynarken geçirdiği kalp krizi sonucu ölümü, ani kalp ölümlerini bir kez daha gündeme taşıdı. Uzmanlar, bir yıl önce tek damarında tıkanıklık saptanan Özmen'in tedavi olması gerektiği yönünde görüş bildirirken, tenis oynamasını da 'hatalı' olarak değerlendirdiler. 
Memorial Hastanesi Kalp Damar Cerrahisi Bölüm Şefi Prof. Dr. Bingür Sönmez Birkaç yıl öncesine kadar tek damar hastasının ilaçla tedavi edilebilir şeklinde bir inanış vardı. Bugün artık kesinlikle stent ya da bypass ameliyatı öneriyoruz. Hastaya ameliyat tavsiye edilmiş ama kabul etmemiş. Genç hastalarda bu sıkıntıyı yaşıyoruz, ciddiye almıyorlar. Milletvekilimiz felaketi davet etmiş. Ameliyatı kabul etmemiş, kilo vermemiş, diyet yapmamış, sigara içmeye devam etmiş, ki bu olabilecek en büyük hata. Sıcak bir yaz gününde muhtemelen de tok karna tenis oynaması çok yanlış. Bu tip hastalarda ani ölüm sürpriz değil. Acıbadem Hastanesi Kalp Damar Cerrahisi Bölüm Başkanı Prof. Dr. Tayyar Sarıoğlu 35 - 65 yaş arasındaki gruplar koroner risk analiz programlarından geçmeli. Özellikle ağır sporları yapmaya başlamadan önce. Egzersiz olarak saatte 4 - 5 kilometre hıza çıkabilen yürüyüşler yapılabilir. Ciddi bir damar tıkanıklığı söz konusuysa bu damarın bir şekilde mutlaka açılması lazım. İstanbul Koruyucu Kardiyoloji Derneği Başkanı Dr. Erdoğan Aygar Ne bypass ne de stent uygulanmayan hastalar ilaçla takip edilir ve doktorun tavsiyesine uyması beklenir. Tenisi ben önermiyorum, tetikleyebilir. Ayrıca futbol, basketbol gibi yarışmacı sporlarda heyecan da katılıyor. Sadece ve sadece yürüyüşü öneriyorum. 


</TEXT>
</DOC>
