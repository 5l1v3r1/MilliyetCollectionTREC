<DOC>
<DOCNO> 367225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/siy06.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa 'Ermenistan Yılı'na hazırlanıyor 
</HEADLINE>
<TEXT>


Müzakereler için Güney Kıbrıs'ı tanıma engelini ortaya atan Fransa, 2006'yı "Ermenistan Yılı" ilan etme kararı aldı 

PARİS Milliyet 


Türkiye'nin 3 Ekim'de AB ile müzakerelere başlamasının önüne Güney Kıbrıs'ı tanıma engeli çıkarmaya çalışan Fransa, gelecek yılın iki ülke arasında çok sorunlu olacağına işaret eden yeni bir adım atarak, 2006'yı "Ermenistan Yılı" ilan etme kararı aldı. 

İmzalar atıldı bile 
Kasım 2006 - Temmuz 2007 tarihleri arasında yapılacak olan "Ermenistan Yılı" kapsamında kültürel çalışmalar ve rezervasyonlar dahi başlatıldı. Edinilen bilgilere göre, Ermeni ressam ve ses sanatçıları, Fransa'daki galeri ve konser salonları ile kontratlar imzalamaya, rezervasyonlar yaptırmaya başladı bile. "Ermenistan Yılı", Kasım 2006'da "Musee d'Orsay"da resim sergisi ile başlayacak. Eş zamanlı olarak Denizcilik Müzesi'nde fotoğraf sergisi açılacak ve ünlü ressam Ayvazovski'nin tabloları sergilenecek. Louvre Oditoryum'unda da "Ermeni Klasik Müziği" konseri verilecek. 
Fransa'da her yıl, bir ülke yılı ilan ediliyor ve o ülkenin mutfağından müziğine kadar, tüm kültür, sanat ve politik yaşamı, Fransız halkına çeşitli etkinliklerle tanıtılıyor. Bu yıl Fransa'da Brezilya yılı kutlanıyor. 

Amaç oy toplamak mı 
"Ermenistan Yılı"nın 2007'deki Cumhurbaşkanlığı seçimlerinin hemen öncesine denk gelmesi, 500 bin Ermeni oyunun da hedeflendiği şeklinde yorumlanıyor. 


</TEXT>
</DOC>
