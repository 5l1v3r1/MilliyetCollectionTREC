<DOC>
<DOCNO> 369407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/axgun01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anma gecesinde dansöz krizi 
</HEADLINE>
<TEXT>


Çanakkale'de Regaip Kandili'ne denk gelen şehitleri anma gecesinde şarkıcı Nez'in dekolte kıyafetiyle sahne alması tepkiyle karşılandı 

BURAK GEZEN, ERSAN KÜÇÜKKURU Çanakkale DHA 

Eceabat ilçesinde düzenlenen şehitleri anma gecesinde sahne alan Nez'in kıyafetine tepki gösterildi. Çanakkale Şehitleri Tanıtım ve Araştırma Derneği Başkanı Hüseyin Yıldız, Çanakkale şehitlerini anma gecesinin dansözle yapılmasını hoş karşılamadıklarını söyledi. 
Anafartalar Zaferi'nin 90. yıldönümü 10 Ağustos'ta Conkbayırı'nda askeri törenle kutlandı. Ardından Kabatepe Tanıtım Merkezi'nde şehitler için mevlit okutuldu. Eceabat Belediyesi de 11 Ağustos gecesi 6. Tüm Şehitleri Anma ve Dünya Barış Günü Etkinlikleri düzenledi. Daha önce 10 Ağustos geceleri düzenlenen şenlik, şehitlerin sazlı sözlü anılmasına gösterilen tepkiler nedeniyle bu yıl bir gün sonraya alındı. Ancak bu kez de Regaip Kandili'ne denk geldi. 

'Geceye uygun düşmez' 
İskele Meydanı'nda kurulan platformda sahne alan Türk Sanat Müziği sanatçısı Zekai Tunca, kandil olduğunu vurgulayarak geceye uygun şarkılar seslendirmeye özen gösterdi. Bazı istekleri ise, "Bu geceye uygun düşmez" diyerek yerine getirmedi. Makber'i okurken de son bölümünün sözlerini değiştiren Tunca, "Bu bölümü şehitlerimize ithaf ediyorum" dedi. "Vurulup tertemiz alnından uzanmış yatıyor. Bir hilal uğruna ya Rab, ne güneşler batıyor" şeklinde şarkıyı okuyan Tunca, ardından, "O batan, 250 bin güneş sayesinde bugün nice güneşler doğuyor" diye konuştu. 

Nez'in şovu 
Yunanistan'ın İskeçe kentinden gelen halk oyunları ekibinin gösteri yaptığı gecenin assolisti Nez, mini etekli dekolte kıyafetiyle sahneye çıktı. Nez, şarkılarını göbek dansıyla bütünleştirdi. Nez'in, "Eceabat Belediyesi 6. Tüm Şehitleri Anma ve Dünya Barış Günü" yazılı pankartın önündeki şovunu izleyen protokoldekiler, görüş alanını kapattıkları gerekçesiyle gazetecilerin çekim yapmasını engelledi. 
Birçok kişi de şehitler için sazlı sözlü eğlence düzenleyen ANAP'lı Belediye Başkanı Adem Ejder'e tepki gösterdi. 
Programı, Eceabat Kaymakamı Yaşar Karadeniz, Belediye Başkanı Ejder ve İskeçe Belediyesi heyetinin aralarında bulunduğu yaklaşık 5 bin kişi izledi. 

'Böyle anma olmaz' 

Çanakkale Şehitleri Tanıtım ve Araştırma Derneği Başkanı Hüseyin Yıldız, şöyle konuştu "Anma gecesinin dansözle yapılmasını hoş karşılamıyorum. Bizim örf ve detlerimiz, inançlarımız doğrultusunda bu tür törenler düzenleniyor. Bu da ilk kez Atatürk tarafından İstanbul'da görevlendirdiği mevlithanlarla, o dönemde İçişleri Bakanı Şükrü Kaya'nın katılımıyla Kuran ve ilahi okunarak yapılmıştır. Bu yıl da 10 Ağustos'ta düzenlenen tören ve mevlitle şehitlerimizi andık. Şehitleri anma adı altında böyle dansözle anma olmaz. Karşıyım ve kınıyorum. Belediye bu tür etkinlik yapacaksa, buna başka bir isim bulmalı." 


</TEXT>
</DOC>
