<DOC>
<DOCNO> 380349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur15.html </URL>
<DATE> 2005/09/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kadının dövülmesine karşı çıkınca bacağından vuruldu 
</HEADLINE>
<TEXT>

     Fatih KARAÇALI DHA 

      ADANA’da parkta bir kadını döven 2 kişiye müdahale etmek isteyen özel güvenlik görevlisi tabancayla bacağından yaralandı. 
     Olay, Seyhan Nehri Kıyısı’ndaki Seyhan Parkı’nda meydana geldi. Parktaki bank ve çiçeklere zarar verilmemesi için Büyükşehir Belediyesi’nce görevlendirilen güvenlik elemanı 25 yaşındaki Nuh Gildir, devriye gezerken bir kadının 2 kişi tarafından dövüldüğünü gördü. Kadının dövülmesine engel olmak için grubun yanına yaklaşan Gildir, müdahale etmek istedi. Ancak kimliği belirsiz saldırganlardan biri, Sen ne karışıyorsun O benim nişanlım, istediğimi yaparım'' diyerek, güvenlik elemanını yumrukladı. Yüzüne isabet eden yumrukla sersemleyen Gildir yere düşerken, saldırganlar dövdükleri genç kızı da yanlarına aldı ve parkın dışındaki motosiklete binip uzaklaştı. 
     Bir süre sonra parka yalnız dönen kırmızı tişörtlü, kot pantolonlu 24- 25 yaşlarındaki saldırgan, namlusu değiştirilmiş ve bilye atar hale getirilmiş kurusıkı tabancayla Gildir’e ateş etti. Bacağından yaralanan Gildir olay yerine çağrılan ambulansla Adana Devlet Hastanesi’ne kaldırıldı. 
     Kayalıbağ Mahallesi yönüne kaçan saldırganların izine rastlanmadı. 
     
</TEXT>
</DOC>
