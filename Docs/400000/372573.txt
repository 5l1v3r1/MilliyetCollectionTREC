<DOC>
<DOCNO> 372573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur23.html </URL>
<DATE> 2005/08/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'OKS tercihim kayıtlara geçmedi' diyerek okula dava açtı 
</HEADLINE>
<TEXT>

     Kırklareli'nin Lüleburgaz İlçesi'ndeki İstiklal İlköğretim Okulu öğrencisi Hülya Adıgüzel, OKS Ortaöğretim Kurumları Seçme ve Yerleştirme Sınavı tercihleri kayıtlara geçirilmediği için bir okula yerleştirilemediğini iddia ederek annesi aracılığıyla okul idaresi aleyhine dava açtı. 
     Adıgüzel, OKS'den 358.371 TM puan alarak, Bursa Ali Osman Sönmez Lisesi, Lüleburgaz Anadolu Lisesi, Lüleburgaz Lisesi, Kepirtepe Anadolu Öğretmen Lisesi ve Babaeski Anadolu Lisesi'ni tercih ettiğini söyledi. 
     Tercih formunun annesi Ayşe Karagöz ve İstiklal İlköğretim Okulu Müdür Yardımcısı Serkan Sinanoğlu tarafından imzalandığını ve bir nüshasının kendine verildiğini anlatan Adıgüzel sözlerini şöyle sürdürdü 
     ''Yerleştirme sonuç bilgileri geldiği zaman şaşırdım. Aldığım puan Lüleburgaz Lisesi veya Babaeski Anadolu Lisesi için yeterliydi. Oysa sonuç belgemde kazanamadığım belirtiliyordu. Okul idaresine başvurduğumuzda, bize tercih yapmadığım söylendi. Halbuki ben 5 okul için tercih yapmıştım. Okul idaresi benim tercihlerimi, kayıtlara geçirirken yanlışlık yapmış. Onca emeğim boşa gitti.'' Adıgüzel'in annesi Ayşe Karagöz de durumun düzeltilmesi için Edirne İdare Mahkemesi'ne dava açtıklarını belirterek, ''Okul idaresinin hatasını biz niye çekelim. Hakkımızı sonuna kadar arayacağız'' dedi. 
     
</TEXT>
</DOC>
