<DOC>
<DOCNO> 366522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas05.html </URL>
<DATE> 2005/08/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Eski eşi, Angelina Jolie'nin anneliğine nasıl bakıyor 
</HEADLINE>
<TEXT>

     Amerikalı ünlü sinema oyuncusu Angelina Jolie’nin eski eşi oyuncu Billy Bob Thornton, geçen ay Etiyopya’dan öksüz bir kız çocuğu evlat edinen Jolie adına çok mutlu olduğunu söyledi. 
     People dergisinin son sayısında yer alan habere göre, Thornton, Jolie’nin Zahara Marley adını verdiği kız bebeği evlat edinmesi ile ilgili olarak, "Çok güzel bir şey. Zaten Angelina’nın yeni bir çocuk evlat edineceğinden bir süredir haberim vardı. O hiçbir şeye sahip olmayan çocuklarla çok ilgilenir ve onlara karşı çok şefkatlidir" dedi. 
     Thorton, "Angelina’nın evlat edineceği çocuk harika bir anneye sahip olacaktır" diye konuştu. 
     2002 yılında boşanan çift, ayrılmadan önce Kamboçya’dan bir çocuk 
     evlat edinmişlerdi. Maddox adını verdikleri çocukları boşanmanın ardından Jolie’de kalmıştı. Jolie ve Maddox’u çok fazla görmediğini söyleyen Thornton, "Angelina sürekli dünyanın değişik yerlerinde oluyor, ben de California’da yaşıyorum. O buraya geldikçe görüşüyoruz ama son iki yıldır bu pek mümkün olmuyor" dedi. Thornton, Jolie’nin kızını almak üzere Etiyopya’ya Brad Pitt ile gitmesi konusundaki soruya ise "Şaşırmadım" cevabını verdi. 
     
</TEXT>
</DOC>
