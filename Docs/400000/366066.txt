<DOC>
<DOCNO> 366066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko18.html </URL>
<DATE> 2005/08/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Borsa, enflasyon verilerini izleyecek... 
</HEADLINE>
<TEXT>

     Piyasalar, bu hafta açıklanacak Devlet İstatistik Enstitüsü'nün DİE Temmuz ayı enflasyon rakamları, Hazine'nin Temmuz ayı nakit bütçe verileri ile Merkez Bankası'nın açıklamalarını yakından takip edecek. 
     Gedik Yatırım'ın haftalık değerlendirmesinde, bu hafta açıklanacak olan başlıca makro verilerin, DİE'nin Temmuz ayı enflasyon rakamları ve Hazine'nin Temmuz ayı nakit bütçe verileri olacağı belirtilerek, ''Geçen toplantısında Merkez Bankası'nın yeni bir faiz indirimi kararı almamış olması ve orta vadeli enflasyon trendi için mevcut enflasyon eğiliminin yeterli olmadığını ve iç talebin kontrol altında tutulmasının önemli olduğu yönündeki açıklamaları sonrasında, Temmuz ayı enflasyon verileri yeni bir faiz indirimi kararı alınıp alınmayacağı açısından önemli olup, piyasalarca yakından izlenecektir'' denildi. 
     Piyasaların enflasyonla ilgili beklentisinin mevsimselliğin de etkisiyle ÜFE'de negatif yüzde 0.06 ve TÜFE'de ise yüzde 0.09 gibi neredeyse yatay seviyede bulunduğu kaydedilen değerlendirmede, söz konusu verilerin açıklanması sonrasında 8 Ağustos'ta yapılacak olan Para Kurulu toplantısında Merkez Bankası'nın enflasyonla ilgili değerlendirmesinin önemli olacağı vurgulandı. 
     Değerlendirmede, şu görüşler dile getirildi 
     ''Öte yandan, Türkiye'nin AB sürecinde önemli dönüm noktalarından biri sayılabilecek ve 3 Ekim'de müzakerelerin başlaması için çerçeve belgesinin AB üyesi ülkelerce onaylanması öncesinde son koşul niteliğindeki Ankara Anlaşması'nın yeni üyeleri de kapsayacak şekilde genişletilmesine ilişkin protokolün hafta sonunda imzalanmış olması piyasalarca olumlu karşılanacaktır. Türkiye'nin ek protokole ilaveten yayınladığı ve protokolün Kıbrıs Rum kesimini tanıma anlamına gelmediğini bildiren deklarasyonda sert ifadelere yer verilmemiş olması ve deklarasyona AB'den bir tepki gelmemiş olması şimdilik olumlu yorumlanabilir.'' 
     
</TEXT>
</DOC>
