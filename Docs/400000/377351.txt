<DOC>
<DOCNO> 377351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo14.html </URL>
<DATE> 2005/09/10/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bakan Şahin Kararla ilgili Beşiktaş yönetiminin tavrını beğenmedim 
</HEADLINE>
<TEXT>

     Hafta Sonu tatilini Bolu Abant'ta geçiren Başbakan Yardımcısı ve Spordan Sorumlu Devlet Bakanı Mehmet Ali Şahin, Beşiktaş'a yönelik verilen ceza ve Milli Oyuncu Gökdeniz'in iddia oyunu ile ilgili iddialarına yönelik açıklamalarda bulundu. 
     Bakan Şahin, verilen kararla ilgili olarak Beşiktaş yönetiminin tavrını beğenmediğini ifade ederek, ''Kişi ve kurumlar yasaların öngördüğü şekilde hareket etmek zorundadır. Eğer profesyonel disiplin kurulu bir kuruma ceza verdiyse bir sebebi vardır. Bu ceza beğenilmezse başvurulacak kurumlar vardır. Türkiye hukuk devletidir. Kurumların aldığı kararları beğenmeyebiliriz. Yine yapacağımız şey yasalar çerçevesinde gerekli itirazları yapmaktır. Bunun içinde gerekli kurumlar vardır'' diye konuştu. 
     Bakan Şahin, bu beğenmemeyi sokak gösterileri haline getirmeyi doğru ve uygun bulmadığını ifade ederek, ''Beşiktaş yönetimi geçtiğimiz sezonda da bu tip kararlarla muhatap oldu. Beşiktaş ile ilgili verilen bu kararın son karar olmasını diliyorum. Beşiktaş kulübünün bu tip olaylara artık maruz kalmamalarını istiyorum. Beşiktaş kulübünün tahkim kuruluna itiraz etme hakkı var. O haklarını da kullansınlar. Kendilerine haksızlık yapıldığına inanmıyorum'' diye dedi. 
     Kurumların yasal çerçevede hareket ettiğini ifade eden Bakan Şahin, şunları söyledi 
     ''Yargı kararlarını beğenmeyebilirsiniz. Bununla ilgili yapacak şeylerde bellidir. Temyiz yoluna başvurursunuz. Oradan da bir sonuç çıkmazsa verilen karara saygı duyacaksınız. Türkiye'nin güzide spor kulüplerinden Beşiktaş'ın bu kararlardan olumsuz etkilenmemeli, yoluna devam etmeli. Beşiktaş'ın yoluna en iyi şekilde devam edeceğine inanıyorum. Çok iyi takım kurdular. Bir maç başka sahada oynama kararının üzerinde fazla durmasınlar.'' Devlet Bakanı ve Başbakan Yardımcısı Mehmet Ali Şahin, sporda şaibe iddialarının üzerine hassasiyetle gideceklerini her seferinde söylediklerini kaydederek, şöyle konuştu 
     ''Demek ki Türkiye'de sistem işliyor. Kim olursa olsun, ne kadar önemli bir oyuncu olursa olsun, hata yapan sonuçlarına katlanır. Bu konuda görevli olan kuruluşlarımızda görevlerini kuşkusuz yerine getirecektir. Bu konu ile ilgili en ufak bir ihbarı bile değerlendirecektir. İddianın aslının olup olmadığını da inceleyecektir. Yapılan incelemeler ve soruşturmalar sonucunda kurumlarda yasa ve yönetmenliklerden gereğinin yerine getirilmesi istenir. Bundan kimse gocunmasın. Herkes bundan ders çıkarsın. 
     Türkiye'de spora olumsuz gölgeler düşürme hareketlerine asla musama gösterilmeyeceğini herkes bilsin. 
     Gökdeniz hakkında yapılan iddialar sadece iddia oyunu oynamaktan ibaret değil. İddia oyunu nedenleri ile maçların sonuçlarını etkileyecek bir takım girişimlerde bulunması iddiası var. Eğer bu konuda ilgili kurumlar bir takım bulgular ve deliller elde etmişse ve bu deliller hangi sonuca bağlanmışsa yasal yönetmenliklerde bir sonuca bağlanmışsa tabi ki o gerçekleşecektir. Kimse tartışamaz.'' 
     
</TEXT>
</DOC>
