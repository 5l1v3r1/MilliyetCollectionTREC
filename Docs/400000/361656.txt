<DOC>
<DOCNO> 361656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko09.html </URL>
<DATE> 2005/07/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çin'e uygulanan tekstil kotası Türkiye'ye yaradı... 
</HEADLINE>
<TEXT>

     Kayseri'de kurulu Sanset ve MHS Tekstil A.Ş., bu yılın ilk 6 aylık döneminde AB ülkeleri ve Kanada'ya 2 milyon 500 bin çift erkek ve bayan çorabı ihraç etti. 
     Şirket Yönetim Kurulu Başkanı Seyit Şahan, AA muhabirine yaptığı açıklamada, Birinci Organize Sanayi Bölgesi'ndeki OSB MHS Tekstil A.Ş. ile Kayseri Serbest Bölgesi'ndeki Sanset Tekstil A.Ş. fabrikalarında kaliteli ipliklerden Avrupa standartlarında erkek, bayan ve çocuk soket çorapları ürettiklerini kaydetti. 
     Üretikleri ürünlerin tamamına yakınını ihraç ettiklerini belirten Şahan, şunları söyledi 
     ''MHS Tekstil'de yılda 2 milyon çiftin üzerinde erkek, bayan ve çocuk çorapları ile patik ve erkek dizlik üretiyoruz. Sanset Tekstil'i geçen yıl kurduk. Yılda 7 milyon çift çorap üretmeyi hedefliyoruz. 103 çorap makinesinden 49'unun montajı tamamlandı ve tam kapasiteyle üretim yapıyoruz. Diğer makinaların montajı devam ediyor. Ürünlerimiz dış pazarlarda tutuluyor. Bu yılın Ocak-Haziran ayları döneminde her iki fabrikadan Almanya, Fransa ve Kanada'ya 1 milyon 100 bin dolarlık 2 milyon 500 bin çift çeşitli çorap ihraç ettik. Eylül ayından itibaren de Avusturya'ya da ihracata başlayacağız. Çoraplarımız, bu ülkelerdeki büyük mağazalar zincirlerinde satılıyor.'' 
     
     KOTA TÜRKİYE'YE YARADI 
     Şahan, ucuz ve kalitesiz Çin ürünlerinin pek çok ülkede çoğu kuruluşları olumsuz etkilediğini ancak, kendilerinin bundan etkilenmediğini, ürünlerine olan talebin artarak devam ettiğini kaydetti. 
     ABD'nin Çin ürünlerine kota koyduğunu ve bu kararın Türk ürünlerine olan talebi artırdığını ifade eden Şahan, şöyle devam etti 
     ''ABD, Çin ürünlerine kota koydu. Bu nedenle ABD'li sanayici ve bazı firmalar Türkiye'ye yöneldi. ABD'den bir müşteri geldi ve bizden çorap almak istiyor. Ürünlerimizi beğendiler. Şu an numuneler üzerinde çalışıyoruz. Bu ülkeye önümüzdeki aydan itibaren ihracata başlayacağız. ABD'nin bizim için iyi pazar olacağını ümit ediyorum. Bu nedenle Çin ürünleri bizi etkilemedi. Sadece döviz kurlarının düşüklüğü etkiliyor.'' Şahan, yıl sonuna kadar her iki fabrikadan 10 milyon çiftin üzerinde çorap ihraç etmeyi hedeflediklerini bildirdi. 
     
</TEXT>
</DOC>
