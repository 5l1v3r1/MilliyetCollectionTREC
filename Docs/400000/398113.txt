<DOC>
<DOCNO> 398113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/axspo02.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex derbide yok 
</HEADLINE>
<TEXT>


Fenerbahçe'de sakatlığı düzelmeyen Brezilyalı yıldızın Galatasaray'a karşı da forma giyemeyeceği açıklandı. Selçuk Şahin de yarınki maçta takımdaki yerini alamayacak 

YUSUF KOBAL 


Sakatlığı yüzünden forma giyemediği Vestel Manisa ve Milan maçlarında mumla aranan Fenerbahçe'nin yıldız futbolcusu Alex'in, Galatasaray'a karşı da oynayamayacak. 
Brezilyalı oyuncunun yoğun tedavi programına rağmen düzelmemesi sarı - lacivertliler'in tüm planlarını da alt üst etti. Teknik Direktör Daum'un dünkü antrenman öncesi Alex ile bir görüşme yaparak durumunu sorduğu, "Ağrılarım devam ediyor. Bu maçta takımdaki yerimi almak çok istiyorum ama bu şartlarda faydalı olamam" yanıtı üzerine yeni arayışlara giriştiği öğrenildi. 
Milan maçında sakatlanan Selçuk'un da Galatasaray'a karşı forma giyemeyeceğinin netlik kazanması moralleri daha da bozdu. 

Galibiyete süper ödül 

Fenerbahçe Yönetimi, Galatasaray'ı yenmeleri halinde futbolculara özel prim dağıtma kararı aldı. Sarı-lacivertliler, dev maçtan galibiyetle ayrılmaları halinde Ali Sami Yen'deki dört yıllık galibiyet hasretine son verip, ligde ilk yarıyı lider bitirme yolunda dev bir adım atacak olan futbolcuları özel primle ödüllendirmeyi kararlaştırdı. 

Mesaiye devam 

Fenerbahçe, Galatasaray derbisinin hazırlıklarını dün akşam Samandıra Tesisleri'nde yaptığı idmanla sürdürdü. Yoğun yağış altında yapılan çalışmaya sakatlıkları süren Alex de Souza ile Selçuk katılmadı. Bir süre takımla antrenman yapan Zafer Biryol, daha sonra fizyoterapist eşliğinde salonda çalıştı. 

PSV biletleri satışa çıkıyor 

Fenerbahçe'nin, Avrupa Şampiyonlar Ligi E Grubu'nda, 6 Aralık Salı günü deplasmanda Hollanda'nın PSV Eindhoven takımı ile yapacağı maç için sarı - lacivertli taraftarlara ayrılan biletlerin satışına pazartesi günü başlanacak. Şükrü Saracoğlu Stadı kombine kart merkezinden satılacak olan biletlerin fiyatları 33 euro olarak açıklandı. 


</TEXT>
</DOC>
