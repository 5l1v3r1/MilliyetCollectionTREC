<DOC>
<DOCNO> 352507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun28.html </URL>
<DATE> 2005/06/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransa Referandumdaki 'hayır' sonucunda Türkiye etkili olmadı 
</HEADLINE>
<TEXT>

     Fransa'da, 46. Paris Havacılık Fuarı'na katılan Milli Savunma Bakanı Vecdi Gönül, Fransa Savunma Bakanı Michelle Aliot-Marie ile görüştü. 
     Gönül ve Aliot-Marie arasında yaklaşık bir saat süren görüşmede, Türkiye-AB ilişkileri, NATO ve iki ülke arasında savunma sanayi alanında yapılan işbirliği konuları ele alındı. 
     Görüşmede Fransız Bakan Aliot-Marie, AB Anayasası için düzenlenen referandumun sonuçları hakkında Gönül'e bilgi verdi. Aliot-Marie, referandumdan ''Hayır'' çıkmasında Türkiye'nin AB üyeliği konusunun değil, ekonomik durum, genişlemenin getirdiği sıkıntı ve iç politik nedenlerin etkili olduğunu söyledi. 
     Aliot-Marie, referandum sonucunun AB'de yeniden düşünme ve yapılanma ihtiyacı doğurduğunu, bu süreçte halkın daha iyi bilgilendirilmesi gerektiğini belirtti. Fransız Bakan, siyasilerle halk arasında daha iyi bir diyalog kurulması gerektiğinin referandum sonucunda bir kez daha ortaya çıktığını vurguladı. 
     Askeri alanda işbirliğinin ayrıntılı biçimde gündeme geldiği görüşmede, Aliot-Marie ve Gönül, iki ülke arasında kurulan ortak askeri komitenin düzenli çalışmasından ve savunma sanayi alanındaki işbirliğinin gelişmesinden duydukları memnuniyeti dile getirdiler. 
     NATO ile ilişkilerin de gündeme geldiği görüşmede, Gönül ve Aliot-Marie, ittifak içinde işbirliğinin güçlenerek gelişmesine dikkat çektiler. 
     Bu arada, Fransa Savunma Bakanı Aliot-Marie, Afganistan'a yaptığı ziyareti hatırlatarak, Türk askerinin bu ülkedeki başarılı çalışmalarından övgüyle bahsetti. Aliot-Marie, Türk askerinin Afganistan'da halkla iyi bir iletişim kurduğunu ve yakın diyalog içinde bulunduğunu söyledi. 
     Vecdi Gönül, görüşmenin sonunda Fransız Bakanı Türkiye'ye davet etti. Gönül, bugün temaslarını tamamladıktan sonra Türkiye'ye dönmek üzere Fransa'dan ayrılacak. 
     
</TEXT>
</DOC>
