<DOC>
<DOCNO> 354223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun06.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okulumuz onarılsın' diyerek yürüdüler 
</HEADLINE>
<TEXT>


İSTANBUL Milliyet 

Ortaköy Gaziosmanpaşa İlköğretim Okulu'nun mezun, veli ve öğrencileri, 3 yıl önce çıkan yangında hasar gören okulun onarılması için gösteri yaptı. 
Ortaköy sahil yolundaki okulun, otopark olarak kullanılan bahçesinde toplanan göstericiler, ellerinde 'Otopark mı, okul mu', 'Tayyip amca bize okulumuzu geri verin' yazılı döviz ve Türk bayrakları taşıdı. Gruptakiler, 'Otopark değil okul istiyoruz', 'Sakıp dede gitti sözümüz bitti', 'Türkan teyze duy sesimizi' diye de slogan attılar. Okul mezunlarından Burak Kaya grup adına yaptığı açıklamada, yangından bu yana, okulun onarılıp tekrar eğitime açılacağı günün beklendiğini, ancak yetkililerin somut bir açıklama yapmadığını söyledi. Grup, Ortaköy'de bir süre slogan atarak yürüdükten sonra dağıldı. 


</TEXT>
</DOC>
