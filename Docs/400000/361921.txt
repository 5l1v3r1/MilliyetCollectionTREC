<DOC>
<DOCNO> 361921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur14.html </URL>
<DATE> 2005/07/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bebeği ölen acılı baba Otopsi sonucuna göre hakkımızı arayacağız 
</HEADLINE>
<TEXT>

     Manisa Doğum ve Çocuk Bakımevi Hastanesi'nde doğduktan bir süre sonra hastalanarak ölen iki bebekten birinin babası olan Latif Bedir, Adli Tıp Kurumu'ndan çıkacak otopsi sonucuna göre hastane yönetimi hakkında suç duyurusunda bulunacaklarını ve haklarını arayacaklarını bildirildi. 
     Zerrin Bedir ve Yıldız Satır isimli kadınların Manisa Doğum ve Çocuk Bakımevi'nde sezaryenle dünyaya getirdikleri iki bebeğin nefes alamama, bayılma ve anne sütünü emmeme şikayetleriyle hastaneye götürülürken ölmeleri üzerine, bebeklerin aileleri, hastane yönetimine tepki gösterdi. 
     Ölen bebeklerden birinin babası, eczacı kalfası Latif Bedir, gazetecilere, 15 Temmuz Cuma günü eşinin sezaryen ile bir kız çocuğu dünyaya getirdiğini, bir gün sonra taburcu edilip evine gönderildiğini söyledi. 
     Cumartesi akşam saatlerinde bebekte titremeyle birlikte morarma görüldüğünü ve nefes almakta zorlandığını kaydeden Bedir, şöyle dedi 
     ''Hemen Manisa Moris Şinasi Çocuk Hastanesi'ne bebeği götürdük. Bebeğin enfeksiyon kaptığını belirlediler. Çocuğum yarım saat içinde gözlerimin önünde hayatını kaybetti. Doğumevi yönetimi hakkında suç duyurusunda bulunacağız. Adli Tıp Kurumu'ndan çıkacak otopsi sonucuna göre hakkımızı sonuna kadar arayacağım.'' 
     
     DİĞER BEBEĞİN BABASI 

     Manisa Vatan Hastanesi'nde güvenlik görevlisi olarak çalışan Murat Satır, bebeklerinin sezaryenle dünyaya geldiğini, ertesi gün eşinin eve gönderildiğini söyledi. 
     Eve geldikten sonra bebekte bir anormallik fark ettiğini kaydeden Satır, şöyle konuştu 
     ''Doktoru aradık. 'Ateşi yoksa önemli değildir, gazı vardır' şeklinde cevap aldık. Ancak akşam saatlerinde titreme ve morarmayla birlikte bebeğin nefes alışı yavaşladı. Bebek hastaneye getirilirken yolda öldü. Doktorlar bu durumun normal olmadığını söyledi.'' Satır, ''Adalet önünde hatası olan hesap verecek'' dedi. 

     
</TEXT>
</DOC>
