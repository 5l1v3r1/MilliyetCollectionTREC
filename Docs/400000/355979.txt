<DOC>
<DOCNO> 355979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur17.html </URL>
<DATE> 2005/06/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Güzelçamlı Milli Parkı'ndaki yangın büyüyor .. 
</HEADLINE>
<TEXT>

     Aydın’ın Kuşadası İlçesi’nde bulunan Güzelçamlı Milli Parkı’nda çıkan yangına müdahale eden helikopter sayısı 7’ye, etkilenen alan ise 3 hektara yükseldi. 
     Muğla Çevre ve Orman Bölge Müdürlüğü yetkililerinden alınan bilgiye göre, Güzelçamlı Milli Parkı’nda bulunan Dipburun Karakolu yakınlarında henüz belirlenemeyen nedenle makilik alanda çıkan yangına, 160 orman yangın söndürme işçisi, 10 arazöz ve 7 helikopterle müdahale ediliyor. 
     Yetkililer, bölgede şiddetli rüzgarın etkili olması nedeniyle yangının büyüme ihtimalinin bulunduğunu bildirdiler. Havadan ve karadan yoğun şekilde müdahale edilen yangının, etkili olduğu alanın 3 hektara yükseldiğini ve henüz kontrol altına alınamadığını kaydettiler. 
     Yangının tek bir noktadan çıktığını belirten yetkililer, çıkış nedeninin söndürme çalışmalarının ardından gerçekleştirilecek incelemeyle belirleneceğini bildirdiler. 
     
</TEXT>
</DOC>
