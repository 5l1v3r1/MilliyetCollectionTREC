<DOC>
<DOCNO> 391513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur20.html </URL>
<DATE> 2005/11/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rüşvet alırken yakalanan 2 trafik polisi tutuklandı 
</HEADLINE>
<TEXT>

     Düzce’de trafik uygulamasında önceden seri numaraları belirlenmiş parayı sürücüden rüşvet olarak aldıkları iddia edilen 2 polis memuru tutuklandı. 
     Düzce Emniyet Müdürü Saim İşlek, düzenlediği basın toplantısında, bir vatandaşın trafik uygulaması sırasında polis memurlarına rüşvet verdiği yönünde kendilerine şikayette bulunduğunu söyledi. 
     İşlek, bunun üzerine rüşvet aldıkları iddia edilen C.Y. ve M.H. 
     adlı polislerin uygulama yaptığı bölgede, önceden seri numarası alınmış 10 YTL’nin bunlara bir başka sürücü tarafından "rüşvet" olarak verildiğini ifade etti. Ekipler tarafından suçüstü yapılarak yakalanan C.Y. ve M.H’nin açığa alınarak haklarında idari soruşturma başlatıldığını belirten İşlek, ayrıca olayın adli mercilere de intikal ettirildiğini bildirdi. İşlek, C.Y. ve M.H. adlı polis memurlarının sorgularının ardından çıkartıldıkları mahkemece tutuklandığını kaydetti. İşlek, vatandaşların kanunsuz iş yapanları mutlaka kendilerine bildirmelerini isteyerek, "Kanunsuz iş yapan kim olursa olsun, üzerlerine ciddiyetle gidilip, kanunun öngördüğü cezayı alacaklardır" dedi. 
     
</TEXT>
</DOC>
