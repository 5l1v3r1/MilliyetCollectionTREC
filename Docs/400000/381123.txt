<DOC>
<DOCNO> 381123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun17.html </URL>
<DATE> 2005/09/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
BM yetkilisi ABD'yi vuran kasırgalar, küresel ısınmanın uyandırma alarmı 
</HEADLINE>
<TEXT>

     BM Acil Yardım Koordinatörü Jan Egeland, Amerika'yı son haftalarda vuran kasırgaların, dünyaya, küresel ısınmanın tehlikelerini gösteren ''uyandırma alarmı'' olduğunu söyledi. 
     Egeland, BBC radyosuyla yaptığı söyleşide, geçen ay New Orleans'ı vuran Katrina ve bugün Teksas kıyılarına varan Rita kasırgalarının, iklim değişikliğinin sonucu olduğunu belirterek, ''Bunun herkes için bir uyandırma alarmı olduğunu düşünüyorum'' dedi. 
     Son dönemde Hint ve Büyük Okyanus ile Karayipler'de çıkan kasırgalara da değinen Egeland, ''İklimin değiştiği şüphe götürmez. 1960 ve 1970'lerden bu yana iklimle bağlantılı felaketlerde üç katı artış var. Ekonomide daha kontrollü büyüme ve sera etkisi yaratan gazların salımını dizginlemeyle gezegenimizi ve iklimi korumalıyız'' diye konuştu. 
     
     RİTA, İÇ KESİMLERE YÖNELİYOR 
     Bu arada, Amerikan Ulusal Kasırga Merkezi'nin bildirdiğine göre, Rita kasırgası, öngörüldüğü gibi ABD'nin güneyinden iç kesimlerine yönelişini sürdürüyor. 
     3. kategoriye düşmesine karşın saatte 200 km hızındaki rüzgarlarıyla hala tehlikeli olan Rita, beraberinde önemli miktarda yağış da getiriyor. 
     
</TEXT>
</DOC>
