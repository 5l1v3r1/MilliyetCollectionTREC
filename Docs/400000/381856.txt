<DOC>
<DOCNO> 381856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun30.html </URL>
<DATE> 2005/09/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rasmussen Türkiye'yi istemeyenlere kulak verilmeli 
</HEADLINE>
<TEXT>

     Danimarka Başbakanı Anders Fogh Rasmussen, Avrupa Birliği siyasetçilerinin, Türkiye'nin birliğe üyeliğine karşı olan vatandaşlarını dinlemesi gerektiğini öne sürdü. 
     Rasmussen, ülkesinde yayımlanan yüksek tirajlı Politiken gazetesinde yazdığı makalede, AB'nin krizde olduğunu ve politikacıların, çok sayıda vatandaşın birliğin çok hızlı genişlediğine inandığının farkında olması gerektiğini belirtti. Avrupalıların birçoğunun Türkiye'nin üyelik olasılığı konusunda kuşkulu olduğunu savunan Rasmussen, bu konuyu açıkça ve dürüstçe müzakere etmeleri gerektiğini kaydetti. 
     "Suriye, Irak ve İran'la sınırı bulunan bir AB tahayyül edebilir miyiz" diye yazan Rasmussen, entegrasyonun daha yavaş olması çağrısında da bulundu. 
     Rasmussen, işlevsel bir AB'nin ne kadar büyük olabileceğinin ve ne kadar hızlı ilerleyebileceğinin sınırları bulunduğunu belirterek, entegrasyonun hızını azaltmak ve AB'yi güçlendirmek gerektiğini savundu. 
     Danimarka Başbakanı, birliğin, Avrupa vatandaşlarının ve iş dünyasının beklentilerini karşılayacak somut sonuçlar üzerinde odaklanması gerektiğini ifade etti. 
     
</TEXT>
</DOC>
