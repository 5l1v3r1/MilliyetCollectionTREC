<DOC>
<DOCNO> 355653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo12.html </URL>
<DATE> 2005/06/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Akçaabat Sebatspor'da başkanlığa Bulut seçildi... 
</HEADLINE>
<TEXT>

     Birinci Süper Futbol Ligi'nden düşen Akçaabat Sebatspor'da, olağanüstü genel kurul sonrası başkanlığa Şenol Bulut seçildi. 
     İlçe Milli Eğitim Müdürlüğü Salonu'nda yapılan seçime diğer başkan adayı Cemal Sağlam'ın çekilmesinin ardından tek liste ile giren Şenol Bulut, kullanılan geçerli oyların tamamını alarak başkanlığa getirildi. 
     Bulut, yeni bir takım oluşturmak için önlerinde fazla bir zamanının bulunmadığını belirterek, ''Kaybedecek zamanımız yok. Yükümüzün çok ağır olduğunu biliyoruz. Hiç durmadan transfer çalışmalarına başlayacağız'' dedi. 
     Akçaabat Sebatspor olarak yeni sezonda hedeflerinin Süper Lig'e tekrar çıkmak olduğunu dile getiren Bulut, ''Bunun için herkesin desteğine ihtiyacımız var. Akçaabat Sebatspor'u layık olduğu yere taşıyacağız. Genel kurul öncesi verdiğimiz tüm sözleri yerine getireceğiz'' diye konuştu. 
     
</TEXT>
</DOC>
