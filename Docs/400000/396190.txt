<DOC>
<DOCNO> 396190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez euroya kızdı dolara müdahale etti 
</HEADLINE>
<TEXT>


Dolara alım yönünde doğrudan müdahale eden Merkez Bankası, 3 milyar dolara yakın döviz aldı. Müdahale öncesinde 2.57 YTL seviyesinde bulunan kur sepeti 2.59 YTL'ye yükseldi 

Finans atölyesi - SONGÜL HATISARU 

Yurtdışı piyasalarda euro karşısında güçlenen dolar yurtiçi piyasada ise yabancı girişleriyle düşük seyrediyordu. Diğer bir ifadeyle uluslararası piyasalarda son üç haftadır euro karşısında değer kazanan doların, iç piyasada da normal şartlarda YTL karşısında değer kazanması gerekirken yabancı girişleriyle değer artışı gerçekleşemedi. Dolayısıyla sepet bazında YTL değerlenmeye devam edince Merkez Bankası MB ortaya çıkan oynaklık nedeniyle piyasalara müdahale etti. 
MB dün dolara alım yönünde doğrudan müdahale ederek yaklaşık 3 milyar dolarlık alım yaptı. Her ne kadar Merkez müdahale sonrası yaptığı açıklamada oynaklık nedeniyle piyasalara müdahale ettiğini söylese de dünkü müdahale bir anlamda 'dolardaki düşüşe dur' mesajıydı. 

Trichet'in açıklamaları 
Müdahale öncesi bankalararası piyasada 1.3550 olan dolar YTL paritesi en yüksek seviyesini 1.3740 gördü. Merkez 1.3725 YTL seviyesinden de alım yaptı. Kapanışta ise dolar YTL kuru 1.3700 seviyesindeydi. Müdahale sonrası dolar YTL kuru 1.3700 seviyesinin hemen üzerinde seyrederken Avrupa Merkez Bankası Başkanı Trichet'in faiz artırımı için her türlü hazırlığın yapıldığı yönündeki açıklamaları sonrasında euro dolar paritesini 1.1660 seviyesinden hızlı şekilde 1.1770 seviyesine kadar yükseltti. 
Bu yükseliş sırasında da dolar YTL kuru bir ara yeniden 1.3680 seviyesine kadar gerilediyse de euro dolar paritesinin bir kez daha 1.1700 seviyesine gerilemesi nedeniyle dolar kuru 1.3700 seviyesinden haftayı kapattı. Merkez Bankası'nın dün yaptığı doğrudan müdahaleye rağmen euro dolar paritesindeki yükselişin yanı sıra bankacılara göre taze para girişleri ve yılın son çeyreğindeki vergi yükümlülükleri nedeniyle lirada güçlenme eğiliminin sürmesi bekleniyor. 

Aynı seviyede alım 
Merkez Bankası'nın bugüne kadar yaptığı müdahalelerde kur sepetine baktığı görülüyor. Son olarak 4 Ekim'de yapılan müdahalede dolar kotasyonları 1.3440 seviyesine gerilemişken, kur sepeti de 2.56 YTL seviyesindeydi. Merkez bu müdahalede 3.2 milyar dolar tutarında alım yapmıştı. 1 dolar 0.77 eurodan oluşan kur sepeti bazındaki hesaplamalarda dünkü müdahelede de sepet seviyesinin önceki müdahale seviyesine gerilediği görülüyor. 
Dünkü müdahalede dolar kotasyonları 1.3550 YTL, 1 dolar 0.77 eurodan oluşan kur sepeti de 2.58 YTL seviyesindeydi. Merkez dünkü müdahale ile yılın 6.doğrudan alım ihalesini gerçekleştirmiş oldu. 

Açık enflasyon hedeflemesi Ekim ayı sonunda MB'nin döviz rezervi 45 milyar dolar seviyesindeydi. Kasım ayının ilk iki haftasında yapılan IMF borç geri ödemesi nedeniyle Merkez'in döviz rezervi yaklaşık 3 milyar dolarlık azalış kaydetti. Dünkü müdahale ve döviz alım ihalesiyle döviz rezervi muhtemelen yeniden 44 milyar dolar seviyesine yükselmiş olacak. MB 2006 yılı başında açık enflasyon hedeflemesine geçiyor. Bu sistemde para politikası enstrümanlarının hepsi enflasyon hedefinin tutturulması için kullanılacak. 
Bize göre Merkez'in dünkü müdahalesini bununla ilişkilendirmek mümkün. Çünkü açık enflasyon hedeflemesinde doğrudan bir enstrüman olmamakla birlikte Merkez, dolar kurunu da kullanmak zorunda kalabilir. Bu anlamda olası likidite azalışlarına bağlı olarak sıcak para girişinin yavaşlaması durumunda Merkez'in kur seviyesini korumak için rezervlerinin güçlü olması gerekiyor. Bu noktada Merkez'in açık enflasyon uygulaması öncesinde elini güçlendirdiği dikkat çekti. 


</TEXT>
</DOC>
