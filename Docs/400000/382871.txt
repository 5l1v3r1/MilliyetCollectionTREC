<DOC>
<DOCNO> 382871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy05.html </URL>
<DATE> 2005/09/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mumcu grup için 2 vekil arıyor ama AKP'nin karşı manevrası hazır 
</HEADLINE>
<TEXT>

     AKP’den ve hükümetten ayrıldıktan sonra Başbakan Recep Tayyip Erdoğan’la mahkemelik olan, siyasi parti lideri olarak muhatap alınmayan ve Hazine yardımı alması özel yasayla engellenen ANAP Genel Başkanı Erkan Mumcu’nun şimdi de yeterli sayı olan 20 milletvekiline ulaşması halinde bile Grup kurması zora girdi. 
     Mumcu, yeni yasama döneminde Grup olarak temsil edilmek amacıyla yaptığı transflerlerle partisinin milletvekili sayısını 18’e çıkardı. Mumcu, 2 milletvekili daha bularak partisine katılımı sağladığı takdirde Meclis’te 20 milletvekiline ulaşarak, AKP ve CHP’den sonra Grup düzeyinde temsil edilen 3’üncü parti olmak için çabalarını yoğunlaştırdı. AKP’nin aykırı sesi Bursa Milletvekili Ertuğrul Yalçınbayır’la da görüşen, ancak hala ANAP’a katılması konusunda anlaşmaya varamamasına karşın bağımsızlardan ve AKP ile CHP’den geleceklerle çok kısa bir sürede Mumcu’nun Grup Başkanı olacağına kesin gözüyle bakılıyor. 
     Ancak Mumcu’nun Meclis’in açılışı yaklaşırken milletvekili transferlerini artırarak ANAP’ın Grup kurması yolunda çok büyük bir yol alması AKP’yi yine hareketlendirdi. Partiden ve hükümetten ayrıldıktan bu yana AKP’de en olumsuz bakılan siyasetçi konumunda bulunan Mumcu’nun, Grup kurmasının engellenmesi için AKP’de yeni formül arayışları gündeme geldi. AKP, Mumcu’nun 20 sayısını bulacağına kesin gözüyle bakılması nedeniyle Meclis’te siyasi partilerin Grup kurması için gereken milletvekili sayısını 20’den 40’a çıkaran bir düzenleme için hazırlıklara başladı. AKP’nin Grup sayısını 40’a çıkararak ANAP’ı engellemek için TBMM İçtüzüğünde değişikliğe gideceği konuşulmaya başlandı. Mumcu’nun Grup kurmasını önleyecek böyle bir düzenlemeye CHP’nin de partiden transferleri engellemek için sıcak baktığı belirtiliyor. 
     
     ERDOĞAN MUMCU’YU GÖRMEK BİLE İSTEMİYOR 
     Mumcu, ANAP’ın başına geçtikten sonra AKP ve CHP anlaşarak, çıkardıkları özel yasayla ANAP’ın Hazine yardımı almasını engellemişlerdi. Başbakan Erdoğan da Mumcu’ya çok sert tavır aldı. Erdoğan, AKP’deki dönemine ilişkin açıklamaları nedeniyle Mumcu’yu mahkemeye vererek açtığı 2 ayrı davada 200 milyar lira tazminat talep etti. Erdoğan, ayrıca Mumcu’nun türban sorununun çözümü için yaptığı görüşme talebini, "Muhatap almadığını" belirterek geri çevirdi. Erdoğan, Mumcu’nun siyasi parti ideri sıfatıyla konuşmacı ve davetli olarak katıldığı toplantılarda bile bulunmamaya özen gösteriyor. 
     
</TEXT>
</DOC>
