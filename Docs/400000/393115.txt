<DOC>
<DOCNO> 393115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy15.html </URL>
<DATE> 2005/11/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
YÖK, uluslararası konferans düzenleyecek 
</HEADLINE>
<TEXT>

     Yükseköğretim Kurulu YÖK , gelecek hafta düzenleyeceği "Uluslararası Yükseköğretim Konferansına" hazırlanıyor. 
     YÖK Başkanvekili Prof. Dr. Aybar Ertepınar, konferansa ilişkin bilgi vermek amacıyla eğitim muhabirleri ile toplantı yaptı. 
     Ertepınar, 14-15 Kasım günlerinde Ankara Bilkent Otel’de gerçekleştirilecek olan konferansın hazırlıklarının devam ettiğini bildirdi. 
     Konferansa ABD, Japonya, Almanya, Hollanda, İngiltere ve Danimarka ile AB ve OECD’den yükseköğretim ile ilgili akademisyen ve uzmanların katılacağını kaydeden Ertepınar, "Bu ülkeler rasgele seçilmiş ülkeler değil. Yakın zamanda yükseköğrenimlerini revize etmiş ülkeler. 
     ABD’deki yükseköğretim sistemi de farklı bir yapıya sahip. Bu ülkelerin uzmanlarını dinleyeceğiz. 12 yabancı uzman gelecek. 
     Önümüzdeki fotoğrafın belli bölümlerine odaklanacağız. yabancı uzmanların gözünden kendimize bakacağız" diye konuştu. 
     Konferansı, herhangi bir üniversite yerine, bağımsız bir yer olması için Bilkent Otel’de düzenlemeyi kararlaştırdıklarını kaydeden Ertepınar, konferansta, Türkiye’den de bazı YÖK üyelerinin, rektörlerin ve öğretim üyelerinin belirlenen konularda konuşmalar yapacaklarını belirtti. 
     
     "İDEOLOJİK BAKIŞLI DERNEKLER YOK" 
     Ertepınar bir soru üzerine, şunları söyledi 
     "Konferansa bürokratlar, akademisyenler ve konunun uzmanları katılacak. Siyasiler yok. Milli Eğitim Bakanlığı’ndan, Maliye Bakanlığı’ndan, Hazine’den, DPT’den bürokratlar katılacak. Milli Eğitim Bakanlığı Müsteşar ile Talim ve Terbiye Kurulu Başkanı davetli. 
     Bazı sivil toplum kuruluşlarını, köşe yazarlarını da davet edeceğiz. 
     İş dünyasından, TÜSİAD’dan, TOBB’dan katılımcılar olacak. Ancak sendikalar olmayacak, ideolojik bakışlı dernekler, kurumlar olmayacak." 
     
     "BİLDİRİ KİTABI HAZIRLANACAK" 
     Konferanstan çıkacak sonucun bir bildiri kitabı haline getirilerek, ilgili kurumlara gönderileceğini ifade eden Ertepınar, sonucun ayrıca rektörler toplantısında tartışılacağını kaydetti. . 
     Ertepınar, toplantının ikinci ayağının Çankaya Köşkü’nde, Cumhurbaşkanı Ahmet Necdet Sezer’in başkanlığında gerçekleştirileceğini söyledi. 
     "Bu çalışmalar sonucunda ortaya çıkacak sonuç doğrultusunda Yükseköğretim Yasası’nın değiştirilmesi gündeme gelecek mi " sorusuna Ertepınar, bu konuda net bir şey söylemenin mümkün olmadığını, ancak kısa, orta ve uzun vadelerde yapılacak çalışmaların ortaya konulabileceğini anlattı. 
     
     "CUNTA YASASI" 
     Ertepınar, böyle bir konferansı düzenleme gerekçelerine değinirken, "şu andaki Yükseköğretim Yasası’nın 12 Eylül döneminde hazırlandığı için ’cunta yasası’ olarak eleştirildiğini, yükseköğretim ile ilgili tartışmaların da sürekli ’öğrenciler derslere türbanla girsin mi girmesin mi, imam hatip lisesi mezunlarına üniversiteye girişte eşit katsayı uygulansın mı uygulanmasın mı ’ konulu 3-4 başlıkta dönüp durduğunu söyledi. 
     Ertepınar, "Cunta yasası deniyor ama bu yasa Türkiye’den ne alıp ne götürdü ona bakmak lazım. Bir kere, Türkiye’de 4-5 üniversite varken Anadolu’ya üniversiteler yayıldı ama diğer yandan da otonomiyi yok etti. Üniversitelerin idari ve mali özerkliğini yok etti" diye konuştu. 
     Ertepınar, artık istihdamın ve eğitimin kalitesinin gündeme gelmesi gerektiğini vurguladı. 
     
     AYRINTILI TARAMA TOPLANTISI 
     AB’ye üyelik müzakereleri çerçevesinde eğitim ve kültür ile bilim ve araştırma alanlarında tarama sürecinin başladığını anımsatan Ertepınar, Türkiye’nin 2001 yılından beri Avrupa yükseköğretim alanının içinde olduğunu belirterek, konferansta, yükseköğretim alanının özellikle Avrupa ülkelerinin uzmanlarından dinlenmesinin yararlı olacağını kaydetti. 
     Bir soru üzerine Ertepınar, 14 Kasım’da bilim ve araştırma, 16 Kasım’da da eğitim ve kültür alanlarında Brüksel’de ayrıntılı tarama toplantısı yapılacağına işaret ederek, yükseköğretim alanıyla ilgili hazırladıkları raporu, Ramazan Bayramı’nda DPT’ye gönderdiklerini bildirdi. 
     Raporda, yükseköğretim sistemiyle ilgili bilgilerin ve verilerin yer aldığını anlatan Ertepınar, rapora Yükseköğretim Yasası’nın ve bazı yönetmeliklerin de eklendiğini ifade etti. Ayrıntılı tarama toplantısında konuya ilişkin çalışmaları anlatacaklarını ifade eden Ertepınar, "Bizi dinleyecekler ve sorular soracaklar. Sonra Türk tarafının raporunu 25 ülkeye gönderecekler" diye konuştu. 
     
     KONFERANS 
     YÖK’ün Bilkent Otel’de düzenleyeceği konferans, YÖK Başkanı Prof. 
     Dr. Erdoğan Teziç’in "Hoş geldiniz" ve Bolonya İzleme Grubu eski başkanı ve Lüksemburg Kültür, Yükseköğretim ve Araştırma Bakanlığı Yükseköğretim Dairesi Başkanı Germain Dondelinger’in açılış konuşmalarıyla başlayacak. 
     Konferansın birinci gününde yabancı uzmanlar yükseköğretim alanındaki son gelişmeleri ve kendi ülkelerindeki sistemleri anlatacaklar. Konferansın ikinci günü sabah oturumunda yine yabancı uzmanlar ülkelerinin deneyimlerini sunacaklar. Öğleden sonraki oturumda ise YÖK üyeleri Prof. Dr. İlhan Tekeli, Prof. Dr. Ömer Faruk Batırel, Koç Üniversitesi Rektörü Prof. Dr. Attila Aşkar ve bazı öğretim üyeleri Türkiye’nin yükseköğretim alanındaki uygulamalarını anlatacaklar. ÖSYM Başkanı Prof. Dr. Ünal Yarımağan’ın da "Üniversiteye Giriş Sistemi"ni irdeleyeceği konferans, İlhan Tekeli’nin yapacağı "Genel Değerlendirme" ile sona erecek. 
     
</TEXT>
</DOC>
