<DOC>
<DOCNO> 372145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko13.html </URL>
<DATE> 2005/08/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çin'de gelir eşitsizliği alarm veriyor... 
</HEADLINE>
<TEXT>

     Asya devinin hızlı büyümesi ülkedeki gelirler arasındaki farkın daha da açılmasına neden oldu. Kırsal kesimde yoğunlaşan yoksullluk nedeniyle yönetime karşı muhalefet ve protestolar artıyor 

REFERANS GAZETESİ 

Çin ekonomisindeki baş döndüren büyümenin yoksul ve zengin kesim arasındaki uçurumu büyüttüğü ortaya çıktı. China Daily gazetesinin haberine göre Çalışma ve Sosyal Güvenlik Bakanlığı'nın yaptığı araştırma özellikle büyük şehirlerde yaşayan nüfusun kazandıklarıyla taşradakiler arasındaki farkın giderek açıldığını gösteriyor. Araştırmayı yürüten Gelir Araştırma Enstitüsü'nün başkanı Su Hainan, gelir dağılımındaki eşitsizliğin seviyelerini belirtmek için mavi, yeşil, sarı ve kırmızı rengi kullandıklarını açıkladı. Buna göre şu andaki seviye, en tehlikeli olan kırmızının altında, yani sarı. Hainan, "2010'a kadar bu duruma etkin bir çözüm bulamazsak en kötü senaryo olan kırmızı seviyeye ulaşırız" yorumunu yaptı. 
     Kırsal kesimdeki nüfusun ortalama yıllık geliri 355 doları ancak buluyor. Şehirlerde ise bu rakam 3 katına çıkıyor. 26 milyon kişinin yılda 80 dolardan az kazandığı ve yoksulluk sınırının altında yaşadığı tespit edilmiş durumda. Kırsal kesimdeki nüfusun gelirindeki artış yıllık ortalama yüzde 4 ila 5 seviyesinde. Şehirli nüfusun geliri ise ülkenin büyüme hızıyla orantılı olarak yüzde 8 ila 9 oranında artıyor. Raporda hükümetin en büyük önceliğinin bu kesimin gelirini artırmak olduğu belirtildi. 
     Xinhua haber ajansının araştırması, ülkenin en zengin yüzde 10'luk kesimi toplam servetin yüzde 45'ine sahip olduğunu ortaya koydu. En yoksul yüzde 10'luk kesim ise yalnızca yüzde 1.4'lük bir birikimi elinde tutuyor. 
     
     Kadife Devrim korkusu 
     Dünyanın 7'nci büyük ekonomisi Çin'in kırsal kesiminde düşük gelir ve yolsuzluklar nedeniyle yönetime karşı protesto gösterileri giderek yaygınlaşıyor. Kamu Güvenliği Bakanlığı'ndan yapılan açıklamaya göre geçen yıl ülkede 74 bin gösteri düzenlendi. Hükümetin 2003 yılından bu yana tarım vergilerinin kaldırılması gibi girişimleri de durumun düzelmesinde etkili olamadı. 
     Çin'in 1.3 milyara yaklaşan nüfusunun sadece bir kısmının son 20 yıllık kalkınma hamlesinden faydalanması, yönetimin Eski Sovyet Cumhuriyetleri'ndeki Kadife Devrim benzeri bir hareketin başlayacağı endişesini de artırdı. ABD'li Knight Ridder medya grubunda Tim Johnson imzasıyla yer alan habere göre Komünist Parti liderleri özellikle son 9 ayda artan muhalif hareketlerden rahatsız. Yönetim sosyal bilimcilerden oluşan bir akademisyen heyetini Ukrayna, Gürcistan, Beyaz Rusya gibi ülkelere göndererek buralardaki siyasi hareketler hakkında rapor hazırlattı. Raporda özellikle uluslararası sivil toplum örgütlerinin faaliyetlerine ağırlık verildiği belirtiliyor. Asya Vakfı Program Geliştirme Müdürü Allan Choate, "Çinli yöneticiler bu ülkelerdeki durumu dikkatle inceledikten sonra STK'ların elinde önemli bir güç bulunduğuna hükmettiler ve karşı önlemler almak için kolları sıvadılar" yorumunu yaptı. Çin hükümetinin kısa zaman içinde ülkede çalışmalar yapan yabancı STK'ların kayıt altına alınması ve Dışişleri Bakanlığı'nda kurulacak bir daire tarafından faaliyetlerinin takibe alınması söz konusu. 
     
     Asya'da 600 milyon çocuğun temel ihtiyaçları karşılanamıyor 
     Yoksullukla mücadele için çalışan uluslararası bir kuruluşun raporu, Asya'da yaklaşık 600 milyon çocuğun, temel insani ihtiyaçlardan yoksun olduğunu ortaya koydu. Çocuklara yardım kuruluşu Plan''ın yayınladığı, Asya'da büyümek'' raporunda, Asya'da yaşayan 18 yaşın altındaki 600 milyon çocuğun, yiyecek, temiz su, sağlık ve barınma gibi temel gereksinimlerinin en az birini karşılayamadığı belirtildi. 
     Kuruluşun Asya direktörü Michael Diamond, çocuk yoksulluğunun önlenmesi için hemen adım atılmazsa, bu durumun Asya'nın geleceğine ciddi olumsuz etkileri olacağını belirtti. Raporda, Asya'da yoksullukla mücadele için, gelişmiş ülkelerin milyarlarca doları bulan borçları affetmesi gerektiği, ayrıca yoksul ülkelerden alınan ürünlere fazla ödeme yapılarak yardım edilebileceği kaydedildi. 
     
</TEXT>
</DOC>
