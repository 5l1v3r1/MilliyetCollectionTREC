<DOC>
<DOCNO> 394352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun32.html </URL>
<DATE> 2005/11/12/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
İzak Rabin anıldı... 
</HEADLINE>
<TEXT>

     İsrail'in eski Başbakanı İzak Rabin'e yönelik suikastın 10. yılında, Tel Aviv'de kendi adını taşıyan meydandaki törene iktidar ortağı İşçi Partisi'nin eski ve yeni başkanları Şimon Peres ile Amir Peretz birlikte katıldı. 
     Tel Aviv kentinde onbinlerce kişinin katılımıyla yapılan Rabin'i anma törenine ABD'nin önceki Başkanı Bill Clinton da iştirak etti. 
     İsrail Başbakanı Ariel Şaron'un Likud Birleşik Parti koalisyonunun ortağı İşçi Partisi'nin yeni genel başkanı Amir Peretz, Oslo Barış Süreci'nin hala canlı olduğunu, Rabin ile dönemin başbakan yardımcılarından Şimon Peres'in de katkıda bulunduğu Filistin'le barış sürecinin, İsrail'in geleceği ve umudu olduğunu belirtti. Amir Peretz, İsrailli ve Filistinli çocukların birlikte oynayacakları günü düşlediğini de belirtti. 
     İşçi Partisi'nin eski lideri Başbakan Yardımcısı Şimon Peres ise barış sürecinin geciktirilmemesini istedi. Peres, Rabin'i, ''halkının barışa hazır olmadığı zaman bile, barışa hizmet etmekten korkmayan kişi'' olarak niteledi. 
     Törenden önce, Saban Forumu adlı bir kuruluşça düzenlenen ''ABD-İsrail ilişkileri'' konulu toplantıya katılan ABD'nin eski Başkanı Bill Clinton ise burada yaptığı kısa konuşmada, Rabin'i her zaman özlediğini kaydetti. Clinton, ''İnanması zor ama, İzak Rabin'i ve onunla birlikte kapsamlı ve kalıcı barış için en iyisi olduğunu düşündüğüm fırsatı yitirdiğimiz o karanlık günün üzerinden 10 yıl geçti. Bu 10 yıl içinde de ailesini, müttefiklerini ve İsrail'in mücadelesini düşünmeden geçirdiğim tek hafta olmadı'' dedi. 
     1500 dolayında polis ve güvenlik görevlisinin yer aldığı Tel Aviv'deki anma törenlerine katılanlar, Rabin için mumlar yaktı, pankartlar taşıdı. 
     İzak Rabin'in 10. ölüm yıldönümü nedeniyle, 10 Kasım'dan bu yana İsrail'de Rabin için törenler, toplantılar düzenleniyor, televizyonlarda Rabin'i anlatan programlar yapılıyor. Rabin için düzenlenen etkinlikler, gelecek hafta da sürecek. 
     
</TEXT>
</DOC>
