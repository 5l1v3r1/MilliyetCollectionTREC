<DOC>
<DOCNO> 350440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur19.html </URL>
<DATE> 2005/06/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
12 kamu binasından 2’si sağlam çıktı 
</HEADLINE>
<TEXT>

     Ferit ASLAN - İlyas BİNGÖL DHA 

      BİNGÖL’ün Karlıova İlçesinde geçen pazartesi günü meydana gelen 5.7 büyüklüğündeki deprem, kamu binalarının sağlam olmadığını gözler önüne serdi. Deprem ilçe merkezinde bulunan 12 kamu binasının 10’unda büyük hasarlara yol açtı. İlçede sadece Belediye ve Tarım İlçe Müdürlüğü binaları sağlam çıktı. Kaymakam Erkan Çapar, depremde en fazla hasarın kamu binalarında görüldüğünü, ön hasar tespit çalışmalarının bittiğini söyledi. Okulların iki gün tatil edildiği Karlıova’da tatil Cuma gününe kadar uzatıldı. 
     Bu yıl 12 Mart'ta 5.7, 14 Mart'ta 5.9, 23 Mart'ta 5.5 büyüklüğünde depremlerin meydana geldiği Bingöl’ün Karlıova İlçesinde 5.7 büyüklüğündeki son deprem en fazla kamu binalarını sarstı. İlçe merkezi ve köylerde çok sayıda konut yaşanan depremler sonrası kullanılamaz hale gelirken, hasar gören binaların başını yine kamu binaları çekti. Son deprem ile birlikte ilçedeki Hükümet Konağı, İlçe Jandarma Komutanlığı Hizmet binası, İlçe Emniyet Müdürlüğü, Polis lojmanları, Jandarma lojmanları, Türk Telekom binası, Halk Eğitim binası, Karlıova Lisesi, 11 Mart İlköğretim Okulu ve Hüseyin Işık İlköğretim okulu büyük hasar gördü. Hasar gören kamu binaları boşaltılırken, çalışmalar kurulan konteynerlerde sürdürülüyor. Bu binalardan Karlıova Lisesi ve Telekom binası 12 mart depreminde hasar gördüğü için boşaltılmıştı. 
     Karlıova depreminin sarsmadığı sadece iki kamu binası Belediye ile İlçe Tarım Müdürlüğü binaları oldu. Karlıova Kaymakamı Erkan Çapar, ilçede ön hasar tespit çalışmalarının tamamlandığını, ilçe merkezi ve köylerde 305 evde hasar tespit edildiğini belirterek, Malesef kamu binaları büyük hasar gördü. Sadece iki bina depremde ayakta kalabildi. Bayındırılık Bakanlığından yetkililer gelip daha öncede depremlerde yaşanan hasarlarla birlikte yeniden hasar tespit çalışması yapacaklar'' diye konuştu. 
     İlçe merkezinde vatandaşlar, deprem korkusunu yenmeye çalışırken, daha önceden iki gün eğitime ara verilen okulların tatili Cuma gününe kadar uzatıldığı belirtildi. 
     
     HASARLI EVLER İŞARETLENDİ 
     Deprem şokunu üzerinden atan Karlıovalı'lar, normal yaşamlarına dönmeye başladı. İşyeri sahipleri de depremin yarattığı enkazı temizleyerek işyerlerinin kırılan camlarını onardılar. İlçe merkezinde bulunan 2 camcı dükkanının tamamen hasar görmesi nedeniyle, Bingöl’den camcı takviyesi yapıldı ve kırılan işyerlerinin camları yenilendi. Cam ihtiyacını karşılamakta zorlandıklarını söyleyen camcı Hasan Söyler, Uygun fiyatlarla depremzede esnafa yardımcı olmaya çalışıyoruz. Şimdiye kadar 200 metrekare cam taktık. İlçedeki camcı arkadaşların bütün camları kırılınca talep üzerine buraya geldik. Şu anda yaklaşık bin metrekare cam ihtiyacı var'' diye konuştu. 
     Bayındırılık ve İskan Bakanlığından gelen hasar tespit elemanları da daha önceki depremlerde hasar gören ev ve işyerlerini tespit ettikten sonra yeni depremde hasar gören yapıları tespit edeceklerini söylediler. Ön tespit çalışmalarında girilmesi tehlikeli olan evlere işaretlenerek, bu binalara girilmemesi istendi. 
     
</TEXT>
</DOC>
