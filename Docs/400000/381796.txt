<DOC>
<DOCNO> 381796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/yas03.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş hazine 
</HEADLINE>
<TEXT>


Şili açıklarında, tarihin bilinen en büyük hazinesi bulundu. Robinson Crusoe Adası'ndaki 600 fıçı dolusu hazinenin değeri yaklaşık 10 milyar dolar 

DIŞ HABERLER SERVİSİ 

GÜNEY Amerika ülkesi Şili açıklarında, Pasifik Okyanusu'ndaki Robinson Crusoe Adası'nda, altın paralar ve İnka mücevherlerinden oluşan bir hazine bulundu. 600 fıçı ve sandık dolusu hazinenin değerinin 10 milyar dolar yaklaşık 13.5 milyar YTL olduğu tahmin edilirken, tarihin keşfedilen en büyük hazinesini, 1715'te İspanyol denizci Juan Esteban Ubilla'nın adalara gömdüğü tahmin ediliyor. 
ŞİLİ gazetelerinin, İnka İmparatorluğu'na ait altın heykeller ve 10 papalık yüzüğünün de bulunduğunu duyurduğu hazine, Robinson Crusoe Adası'nda yüzeyin 15 metre altına gömülü bulundu. Daniel Defoe'nun Robinson Crusoe isimli romanına esin kaynağı olan maceraperest Alexander Selkirk, kurtarılana dek 4 yıl bu adada yaşam mücadelesi vermiş, kurtarıldıktan sonra da dünyanın ilgisinin Pasifik'teki bu adalara çevrilmesine neden olmuştu. 


</TEXT>
</DOC>
