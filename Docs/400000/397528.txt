<DOC>
<DOCNO> 397528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo08.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Hava Yolları 
</HEADLINE>
<TEXT>


Mehmet Okur, NBA'de harikalar yaratmaya devam ediyor. Milli yıldız Utah Jazz'ın deplasmanda Seattle'ı 93 - 87 yendiği maçta 24 sayı, 9 ribauntla maça damgasını vurdu, gecenin yıldızı oldu 

NBA'E YAKIN PLAN METE AKTAŞ 


2005 - 06 sezonuna müthiş bir başlangıç yapan ve Utah Jazz'ın sayı ve ribaund istatistiklerinde birinci sırada yer alan milli oyuncumuz Mehmet Okur, önceki gece takımının Seattle Supersonics'i deplasmanda 93-87 yendiği maçta 40 dakika sahada kalırken, 24 sayı 16-10 şut isabeti, 3-3 üç sayı isabeti , 9 ribaundluk performansı ile başrolü oynadı. 
Seattle maçıyla bu sezon 7. kez 20 sayı barajını geçen Memo, özellikle maçın son bölümünde attığı kritik basketlerle Utah'ın rahatlamasını sağladı. Utah maçın bitimine 7 03 dakika kala Mehmet'in basketiyle skoru 82 - 66'ya getirdiyse de, Seattle 13-4'lük bir seri ile farkı bitime 2 dakika kala 86-83'lük skorla 3'e indirmeyi bildi. Ama Okur bir kez daha sahneye çıktı ve 1 25 dakika kala attığı 3 sayılık basketle farkı yeniden 6'ya çıkardı. Maçın kader anı olan bu basket hakkında Sonics coachu Bob Weiss maçtan sonra, "Boş bırakmamamız gereken tek oyuncu Mehmet Okur'du ve biz onu boş bıraktık. O da zor pozisyonda olmasına rağmen cezayı kesti" yorumunda bulunurken, Jazz coachu Jerry Sloan da maç sonu, "Maçın sonunda kötüydük ama takım oyunu oynayıp, topu çevirerek Mehmet ile buluşturduk ve o da çok zor bir şutu sayıya çevirdi" diye konuştu. 

Sloan'dan övgüler 
18 yıllık coachluk kariyeri boyunca oyuncuları hakkında övgü dolu sözler sarfetmekten genelde kaçınan Jerry Sloan'ın, Memo hakkındaki sözleri bununla sınırla değildi. Tecrübeli coach, Okur için ayrıca şunları söyledi "Mehmet bu sezon takıma fizik kondisyon olarak çok iyi bir seviyede geldi ve bu onun özgüvenini yükseltti. Sezona da harika bir başlangıç yaptı ve skorer oyunu ile takıma büyük bir katkıda bulunuyor." 
Mehmet Okur, arka arkaya 5 maç kaybettikten sonra son iki maçını kazanmayı başaran ve şu anda Batı Konferansı Kuzeybatı Grubu'nda Denver ve Minnesota'nın ardından 3. sırada bulunan Utah'ın çıkışını sürdürebilmesi için sadece kendisinin iyi oynamasının yeterli olmayacağını söylüyor "Sahaya çıktığımda kendimi iyi hissediyorum ve elimden geleni yapıyorum. Ancak sadece benim değil, takımdaki herkesin gayret sarfetmesi gerekiyor." 

Müthiş patlama 

2005-2006 sezonunda geride kalan 13 maç sonunda Mehmet 13 maçın tamamında ilk beş başlarken, sahada 35.3 dakika kalıp, 19.8 sayı 50.5 şut isabeti, 54.1 üç sayı isabeti, 76.1 faul isabeti 8.5 ribaund, 1.5 asist 0.62 top çalma 0.46 blok ortalamaları tutturmuş durumda. 2004-05 sezonunda ise Mehmet Okur 82 maçta da forma giyerken 28.1 dakikada 12.9 sayı 46.8 şut isabeti, 27 üç sayı isabeti, 85 faul isabeti 7.5 ribaund 2.0 asist 0.83 blok ortalamalarıyla oynamıştı. Memo, 2004-05 sezonunda 25 kez ilk beşte başlamış ve bu 25 maçta maç başına 31.8 dakika sahada kalıp 15.2 sayı 47.6 şut isabeti 9.0 ribaund 2.4 asist 0.8 blok ortalamasıyla oynamıştı. 

Okur'un NBA Kariyer Ortalamaları Sezon Takım Sayı Ribaund Asist Blok T.Ç 2002-03 Detroit 6.9 4.6 1.0 0.5 0.3 2003-04 Detroit 9.6 6.0 1.0 0.9 0.5 2004-05 Utah 12.9 7.5 2.0 0.8 0.4 2005-06 Utah 19.4 8.4 1.5 0.5 0.6 
13 maç sonunda 

Ev mi, deplasman mı 

Genellikle bir oyuncunun kendi evinde oynadığı maçlarda elde ettiği istatistikler, deplasmanda oynadığı maçlarda tutturduğu istatistiklerden daha iyi olur. Ancak Memo için farklı bir durum söz konusu. Okur, Utah'ın sahasında oynadığı 5 maçta sahada 36.2 dakika kalmasına rağmen 44.3 şut isabetiyle 16.2 sayı 7.6 ribaund 1.0 asist ortalamasıyla oynarken, takımının deplasmanda oynadığı 8 maçta maç başına 34.8 dakika kalmasına rağmen 54.4 şut isabetiyle 22.0 sayı 9 ribaund 1.9 asist ortalamaları elde etti. 

Dinlenmek yarıyor 

Memo, maçlar arasında 2 ve üzerinde boş gün olduğu zaman daha iyi bir performans gösteriyor. Memo'nun 2 ve üzerinde gün dinlendikten sonra çıktığı maçlardaki ortalamaları 28.0 sayı 8.5 ribaund. İki maç arasında hiç boş gün olmadığı zamanlarda ise doğal olarak bir düşüş yaşıyor. Memo'nun arka arkaya oynadığı maçlardaki istatistikleri ise 17.6 sayı 9.2 ribaund. 

Lig liderleri arasında 

Mehmet Okur attığı toplam 257 sayı ile ligde en çok sayı atan 8. oyuncu durumunda. Sahada toplam 459 dakika kalan Okur, toplam en çok süre alan oyuncular arasında ise tüm NBA'de 5. sırada yer alıyor. 93 isabetli şut kaydeden Memo, ligde en fazla isabetli şut üreten 9. oyuncu. Memo ayrıca toplam ribaund ve toplam hücum ribaundu istatistiklerinde de NBA 10.'su konumunda. 

Cumaları seviyor 

Mehmet Okur Cuma günleri oynadığı maçlarda The Cure grubunun ünlü şarkısı "Friday, I'm in love" ı mırıldanıyor mu bilmiyorum ama bir gerçek var ki Memo, bu sezon Cuma günü oynadığı maçlarda adeta coşuyor. Okur, Utah'ın Cuma günlerine denk gelen 3 maçında 27 sayı 11.7 ribaund 1.7 asist 1 top çalma ile oynadı. 

Toplu sonuçlar Washington-Denver 105-108 Cleveland-Boston 115-93 Memphis-Portland 87-95 Dallas-Houston 102-93 Phoenix-Toronto 90-82 


</TEXT>
</DOC>
