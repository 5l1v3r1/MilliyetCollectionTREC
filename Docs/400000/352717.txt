<DOC>
<DOCNO> 352717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur60.html </URL>
<DATE> 2005/06/16/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
TTK ocağı'ndaki göçükte 5 kişi mahsur kaldı, işçilerden haber alınamıyor 
</HEADLINE>
<TEXT>

     Türkiye Taşkömürü Kurumu TTK Karadon Müessese Müdürlüğü kömür ocağında göçük meydana geldi. 
     Karadon Müessese Müdürlüğü kömür ocağının eksi 460 kodunda, ilk belirlemelere göre, üretim işçileri Baki Veren, Erkan Çengel, Mehmet Çoban, İsmail Yavaşçı ve Durmuş Dereli, göçükle açığa çıkan metan gazından etkilenerek mahsur kaldı. 
     Ocağa giren TTK talihsiye ekipleri, gaz ölçümlerini yapmalarının ardından işçileri kurtarma çalışmalarına başlayacak. 
     TTK Genel Müdür Yardımcısı Çetin Onur, AA muhabirine yaptığı açıklamada, olayın meydana geldiği yerde fazla miktarda metan gazı olması nedeniyle bölgeye yaklaşamadıklarını söyledi. 
     
     ŞU ANA KADAR HABER ALINAMIYOR 

     Zonguldak Valisi Yavuz Erkmen, Türkiye Taşkömürü Kurumu TTK Karadon Müessesesi kömür ocağındaki göçükle ilgili olarak, "Üzücü olay sonucu 5 işçinin ocak içerisinde olduğu ve şuana kadar kendilerinden haber alınamadığı yönünde bilgiler geliyor" dedi. 
     Erkmen, TTK Karadon Müessese Müdürlüğü’ne gelerek, kömür ocağı eksi 460 kodundaki göçükle ilgili yetkililerden bilgi aldı. 
     Ocağa inen kurtarma ekiplerinden dışarıya henüz bilgi aktarılmadığını belirten Erkmen, şöyle konuştu 
     "Üzücü bir olay yaşıyoruz. Şuanda sağlıklı bilgiler mevcut değil. 
     Hepimiz umutla bekliyoruz. Üzücü olay sonucu 5 işçinin ocak içerisinde olduğu ve şuana kadar kendilerinden haber alınamadığı yönünde bilgiler geliyor. Ocak içerisindeki gazı boşaltmadan oraya gitmek mümkün değil. 
     Kurtarma ekibi, ocak içinde çalışmalarını sürdürüyor. Uzman ekiplerimizin gereğini yapacağından kimsenin şüphesi olmasın. 
     Üzüntümüz büyük, ancak umudumuz kırılmadan bekleyişimizi sürdürüyoruz." Karadon Müessese Müdürlüğü kömür ocağının eksi 460 kodunda bu akşam, üretim işçileri Baki Veren, Erkan Çengel, Mehmet Çoban, İsmail Yavaşçı ve Durmuş Dereli, göçükle açığa çıkan metan gazından etkilenerek mahsur kalmıştı. 
     
</TEXT>
</DOC>
