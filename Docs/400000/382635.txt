<DOC>
<DOCNO> 382635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo25.html </URL>
<DATE> 2005/09/29/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Sami Yen'den notlar... Volkan 11'de, Hakan Şükür yedek 
</HEADLINE>
<TEXT>

     Galatasaray, UEFA Kupası'nda Norveç'in Tromsö ekibiyle yaptığı maçla, yaklaşık 3 yıl aradan sonra Ali Sami Yen Stadı'nda bir Avrupa kupası karşılaşmasına çıktı. 
     Sarı-kırmızılılar, Ali Sami Yen Stadı'nda en son 29 Ekim 2002 2 yıl 11 ay tarihinde, Avrupa Şampiyonlar Ligi'nde Lokomotiv Moskova ile karşılaşmış ve 2-1 yenilmişti. 
     Karşılaşmanın biletlerini, satışa çıktığı andan itibaren kısa sürede tüketen taraftarlar büyük bir heyacanla stada geldi. Takımlarını sürekli destekleyen taraftarlar, futbolcuları çağırarak alkış yağmuruna tuttu. 
     Maç öncesinde zemini incelemek üzere sahaya çıkan teknik direktör Eric Gerets'e de sevgi gösterilerinde bulunan taraftarlar, ''I Love You Gerets'' diye tempo tuttu. 
     
     VOLKAN İLK KEZ 11'DE 
     Teknik direktör Gerets, bu sezon Volkan'ı ilk kez ilk 11'de sahaya sürdü. 
     Volkan, bu sezon sadece Konyaspor ve Samsunspor maçlarında toplam 37 dakika forma giymişti. Avrupa kupalarında daha önceki cezası nedeniyle Tromsö maçında oynayamayan Iliç'in yerine bu oyuncuya şans veren Gerets, sakatlığı bulunan Orhan'ın yerine de Ergün'e sol kanatta oynattı. En son 1 ay önce oynanan Gaziantepspor maçında oynayan Ergün, yeniden formasına kavuştu. 
     Belçikalı teknik adam, Tromsö ile oynanan ilk maçta oyuna sonradan dahil olan Hakan Şükür'ü rövanşta da yedek bıraktı. Galatasaray'da sakatlıkları süren Cihan, Altan, Aykut ve Hasan Kabze, Tromsö maçında forma giymedi. Genç oyuncular Cihan Can ve Zafer ise sakatların çokluğunda 18 kişilik maç kadrosunda yer aldı. 
     
     NECATİ-HASAN ŞAŞ ELELE TRİBÜNLERE 
     Geçen hafta oynanan Samsunspor maçının devre arasında kavga eden, ancak ertesi gün barışan Hasan Şaş ile Necati'yi tribünler bir kez daha barıştırdı. 
     Maç öncesi ikiliyi elele tribünlere çağıran taraftarlar, önlerine kadar gelen iki futbolcuya, ''Bu taraftar sizinle gurur duyuyor'' diyerek sevgi gösterilerinde bulundular. 
     
     BİLETLER KARABORSADA 
     Karşılaşmanın biletleri maç öncesinde karaborsaya düştü. 
     Maça büyük ilgi olduğunu gören fırsatçılar, stat çevresinde karşılaşmanın biletlerini iki misli fiyattan satmaya çalıştı. 
     
     NORVEÇ'TEN 6 MEDYA MENSUBU 
     Karşılaşmayı takip etmek üzere Norveç'ten sadece 6 medya mensubu geldi. 
     Galatasaray-Tromsö UEFA Kupası rövanş maçında 150 de Türk basın mensubu görev yaptı. 
     Bu arada, maç öncesinde sahaya çıkarak zemini kontrol eden Tromsölü futbolcular zemini beğendi. 
     Galatasaraylı taraftarlar kapalı tribüne, ''Gerets Emmene - Nous a Eindhoven'' Gerets bizi Eindhoven'a taşı diyerek, Belçikalı teknik adamdan, kendilerini 10 Mayıs'ta Hollanda'nın Eindhoven kentinde yapılacak UEFA Kupası finaline taşıması yönündeki arzularını belirttiler. 
     
     ALKIŞLI PROTESTOYA DEVAM 
     Galatasaraylı taraftarlar, ligde yaptıkları yönetimi alkışlı protestolarını Tromsö maçında da sürdürdü. 
     Taraftarlar, yaklaşık 2 dakika sürekli alkış tutarken, daha sonra takımlarını desteklemeye başladı. 
     
</TEXT>
</DOC>
