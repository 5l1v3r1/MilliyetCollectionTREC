<DOC>
<DOCNO> 362057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko10.html </URL>
<DATE> 2005/07/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Döviz büroları çıkış yolu arıyor... 
</HEADLINE>
<TEXT>

     Vatandaşın döviz cinsinden tasarruf eğiliminin gerilemesi, YTL'nin değer kazanması ve dövizle yapılan işlemlerin azalması gibi gelişmeler döviz bürolarını vurdu. 
     Döviz bürolarının üye olduğu Yetkili Müesseseler Derneği Yönetim Kurulu Başkanı Seyran Çakmakçı, dövizdeki hareket seviyesi ve vatandaşın döviz cinsinden tasarruf eğiliminin düşmesi nedeniyle 2003'ün ikinci yarısından itibaren döviz bürolarından kaçışın başladığını ifade etti. 
     Çakmakçı, ''Sadece bu yıl 35-40 tane döviz bürosu kapandı. Şu anda 800 döviz bürosundan yaklaşık yüzde 15-20'sinin de sektörden kaçış eğiliminde olduğunu tahmin ediyoruz. Yani 100-150'si uygun ortamı bulduğunda döviz bürosunu satacaklardır'' diye konuştu. 
     İşi bırakmayı düşünenlerin İstanbul'un taşra sayılabilecek bölgeleri ile İstanbul dışındakilerden oluştuğunu vurgulayan Çakmakçı, döviz bürosu işini bırakanların faktoring işletmeleri, inşaat, turizm ve kuyumculuğa yöneldiğini söyledi. 
     Çakmakçı, döviz bürolarının işlem hacimlerinde de çok ciddi bir düşüş olduğunu kaydederek, 2001 ve öncesi dönemde 200-300 bin dolar seviyesinde, kriz döneminde ise daha da yüksek olan günlük ortalama işlem hacimlerinin bugün 40-60 bin dolarlara gerilediğini anlattı. 
     Kapalıçarşı'daki döviz bürolarının sayısında herhangi bir azalma olmamasına karşın Türkiye'nin bütün taleplerini karşılaması nedeniyle buradaki işlem hacminde de ciddi bir düşüş yaşandığını ifade eden Çakmakçı, şöyle dedi 
     ''Taşranın tamamı her gün Kapalıçarşı ile şu veya bu yolla alışveriş yapar. Şu anda Kapalıçarşı'nın işleri de yarı yarıya düştü. Çünkü taşrada bir büro az iş yapıyorsa, yaptığı, topladığı efektifi Kapalıçarşı'ya göndermiyorsa Kapalıçarşı'nın da işlem hacmi bu oranda düşüyor demektir. Bu da yüzde 50 oranında vardır.'' 
     
     ''DÖVİZLİ İŞLEMLER ARTIK YTL İLE GERÇEKLEŞTİRİLİYOR'' 

     Seyran Çakmakçı, dövizin son dönemdeki hareketsizliğinden dolayı vatandaşın tasarruf eğiliminin başka yerlere kaydığını belirterek, dövizin artık tasarruf amacıyla elde tutulmadığını, şu anda sadece ödeme aracı olarak kullanıldığını söyledi. 
     Bazı vatandaşların ellerindeki dövizleri kurlardaki gerilemeye yakalandıkları için bozdurmadığını, bunun sektörün işlem hacmini ciddi oranda azalttığını ifade eden Çakmakçı, eskiden hareketli olması nedeniyle dövizle yapılan günlük parasal işlemlerin artık YTL cinsinden gerçekleştirildiğini, bu durumun işlerini etkilediğini kaydetti. 
     Bankaların döviz efektif gişeleri açıp piyasada döviz bürolarıyla ciddi anlamda rekabet ettiğini belirten Çakmakçı, ''İş kaybı, döviz bu şekilde durağan olduğu, az kur oynaması devam ettiği sürece devam eder'' dedi. 
     Çakmakçı, geçen ay Hazine Müsteşarlığı ile yaptıkları görüşmede, döviz bürolarına bir takım yeni yasal imkanlar sunulmasını istediklerini ifade ederek, '' Artık kredi kartıyla işlem yapalım dedik. Hazine Müsteşarlığı bu konuya olumlu bakıyor'' diye konuştu. 
     Bankaların buna tepki gösterdiğini, bu yetkinin verilmesini istemediğini belirten Çakmakçı, Hazine'den ayrıca döviz bürolarına ilave olarak sarrafiye ve kuyumculuk işi yapma izni de istediklerini bildirdi. 

     
</TEXT>
</DOC>
