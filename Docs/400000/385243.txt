<DOC>
<DOCNO> 385243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun12.html </URL>
<DATE> 2005/10/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
6 büyüklüğünde artçı deprem, yardım çağrıları geliyor 
</HEADLINE>
<TEXT>

     Pakistan'da meydana gelen depremin ardından Devlet Başkanı Pervez Müşerref, uluslararası topluma yardım çağrısı yaptı. 
     Pakistan resmi haber ajansının verdiği habere göre, Müşerref, 30 bin civarında ölüme yol açan depremin ardından uluslararası toplumdan kurtarma çalışmaları için destek istedi. 
     Bu arada, Çin ve Japonya hükümetlerinin, Pakistan'a kurtarma ekipleri gönderdiği bildirildi. 
     Yeni Çin haber ajansı, sismoloji, mühendislik ve sağlık uzmanlarından oluşan 49 kişilik kurtarma ekibinin, arama köpekleri ve kurtarma araçlarıyla Pakistan'a gittiğini duyurdu. 
     Japon Dışişleri Bakanlığı'ndan yapılan açıklamada, Japonya'dan hareket eden 50 kişilik ekibin bugün İslamabad'a ulaşacağı, yarın da Japon sağlık uzmanlarının Pakistan'a gideceği bildirildi. 
     Öte yandan, Pakistan'ı vuran 7.6 büyüklüğündeki depremden sonra bölgede şiddetli artçı şoklar devam ediyor. 
     Pakistanlı yetkililer, bölgede 6 büyüklüğünde bir artçı sarsıntı meydana geldiğini, bu sarsıntının can kaybına yol açmadığını söyledi. 
     
</TEXT>
</DOC>
