<DOC>
<DOCNO> 374134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo23.html </URL>
<DATE> 2005/08/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Newcastle Owen'ı ikna etti 
</HEADLINE>
<TEXT>

     İngiliz futbolunun yıldız isimlerinden Michael Owen, İngiltere Premier Ligi takımlarından, milli futbolcu Emre Belözoğlu'nun da formasını giydiği Newcastle United'a transfer oldu. 
     İskoç teknik adam Greame Souness'ın çalıştırdığa kulüpten verilen bilgiye göre, 25 yaşındaki futbolcuyla sağlık kontrolünden geçtikten sonra 4 yıllık sözleşme imzalanacak. 
     Kulüpten bir açıklama yapılmamasına karşın, Owen'ın transferinin maliyetinin 27 milyon ABD Doları yaklaşık 37 milyon YTL bulacağı bildirildi. 
     Owen'ın, bu rakamla, bu takımda birlikte oynayacağı İngiltere Milli Takımı'ndan arkadaşı Alan Shearer'ın elinde bulunan kulübün pahalı transfer rekorunu da kıracağı ifade edildi. 
     Geçen yıl transfer olduğu İspanya'nın Real Madrid takımında 16 gol atan ve son dönemde ilk 11'de forma şansı fazla bulamayıp mutlu olamayan Owen'ın, İngiliz ekibine transfer olup gelecek yılki Dünya Kupası finalleri öncesi eski formuna ulaşmayı amaçladığı kaydedildi. 
     2001'de Avrupa'da yılın futbolcusu seçilen Owen, milli takımda 71 kez forma giyerken, bu maçlarda 32 gole imza attı. Owen'ın, Newcastle United'da 10 numaralı formayı giyeceği bildirildi. 

     
</TEXT>
</DOC>
