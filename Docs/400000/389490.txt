<DOC>
<DOCNO> 389490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko23.html </URL>
<DATE> 2005/10/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Anadolu ve Family Finans birleşiyor... 2007'de borsa hedefleniyor... 
</HEADLINE>
<TEXT>

     Anadolu Finans Genel Müdürü Yunus Nacar, özel finans kurumlarından Anadolu Finans ile Family Finans'ın 30 Haziran'da aldıkları birleşme kararının ardından 1 Aralık'ta ''Anadolu Family Katılım Bankası'' adı altında tek çatı altında faaliyete başlayacağını bildirdi. 
     Nacar, gerekli her türlü teknik ve hukuki altyapının hazır olduğunu, 15 Kasım'da iki kurumun yapacağı genel kurul toplantılarının ardından Anadolu Family Katılım Bankası'nın faaliyetine başlayacağını söyledi. 
     Birleşmeden sonra Genel Müdür olarak kendisinin göreve devam edeceğini belirten Nacar, şöyle konuştu 
     ''Birleşme kararı alan iki kurumun adı büyük ihtimalle Anadolu Family Katılım Bankası olacak. Birleşmeyle ilgili her türlü altyapı hazır. 1 Aralık itibariyle resmen birleşmiş bir kurum olarak hizmet vermeye başlayacağız. İsim konusunda bir kaç alternatif daha var, ama benim görüşüm bu yönde. Yönetim kadrosu tek tek tayin edildi. Organizasyon yapısı tamamlandı. Genel Müdür olarak göreve ben devam ediyorum. BBDK bugün nihai kararını verecek ve kurumlardan biri tasfiye, birisi devir kararını alacak. Böylece Anadolu Family Katılım Bankası adı altında birleşme resmen gerçekleşmiş olacak. 
     Türkiye'deki tüm finans kurumları yeni kanun gereği katılım bankası statüsüne dönüşecek. Biz birleşme avantajını kullanarak ismimizi katılım bankası olarak değiştiriyoruz. Diğer finans kurumlarına da bu değişikliği yapmaları için belirli bir süre verileceğini zannediyorum.'' 
     
     2007'DE BORSA'YA GİRECEĞİZ 
     Anadolu Family Katılım Bankası'nın birleşmeyle birlikte, Türkiye'deki bankalar arasında öz kaynaklarda 11'inci, aktif yapısı itibariyle 12. sırada yer aldığını belirten Nacar, 2006 yılının iyi bir yıl olacağını ve 2007 yılında borsaya gireceklerini söyledi. 
     Nacar, şöyle devam etti 
     ''Şu anda 110 şubemiz var. Yıl sonunda 2 milyar dolar mevduatımız olacak. 2006 yılı iyi bir yıl olacak. Bu güçle birlikte 2007'de de yeni kurumumuzu kamuya mal edeceğiz ve borsaya gireceğiz. 2008 sonuna geldiğimizde 30 şube daha açmış olacağız. 2008 sonunda 140 şubeli Türkiye'de aktif büyüklükte ilk 10'a giren ve hizmet kalitesi açısından da ilk üçe girmiş bir katılım bankası olmayı hedefliyoruz.'' Yeni bankalar kanunuyla bankalarda olduğu gibi katılım bankalarında da güvence fonunun, mevduat sigorta fonuna devredildiğini kaydeden Nacar, ''Bundan böyle, bankalar ne kadar güvene sahipse katılım bankaları da o kadar güvene sahip'' dedi. 
     Nacar, ''Büyük Türkiye, ekonomisiyle büyüktür. Büyük ekonomi de şirketleriyle büyüktür. Küçük küçük işletmeler yerine daha kurumsal, daha etkin ve verimli işletmeler oluşturmalıyız'' görüşünü dile getirdi. 
     
</TEXT>
</DOC>
