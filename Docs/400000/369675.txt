<DOC>
<DOCNO> 369675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/spo30.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Juanfran tarihe geçti 

BEŞİKTAŞ'IN Ajax'a kiraladığı Juanfran, Hollanda ekibinin formasını giyen ilk İspanyol futbolcu olacak. Tecrübeli oyuncu, Kırmızı - Beyazlı ekibe tekrar parlamak için geldiğini söyledi. Juanfran, "Birçok teklif aldım ancak Ajax dünyanın en büyük kulüplerinden biri ve Şampiyonlar Ligi için burayı seçtim" dedi. 

M.United süper başladı 

İngİltere Premier Ligi'nde 2005-2006 sezonunun açılış maçında Manchester United, Everton'ı deplasmanda 2-0 mağlup etti. Kırmızı Şeytanlar'ı geçen sezonun flaş ekibi karşısında Nistelrooy öne geçirdi. Eski bir Evertonlı olan Rooney, Yobo'nun hatalı geri pasını affetmeyip, skoru ilan etti. Tugay Kerimoğlu'nun yedek oturduğu maçta B.Rovers, Londra'da ligin yeni ekibi West Ham'a 3-1 yenildi. 

Adrian Ilie Germinal'de 

TÜrkİye'de Galatasaray ve Beşiktaş formalarını giyen Adrian Ilie, Belçika Ligi takımlarından Germinal ile anlaştı. Rumen golcü, Germinal'in kendine teklif ettiği bir yıllık sözleşmeyi kabul ettiğini açıkladı. 31 yaşındaki oyuncu son olarak İsviçre Ligi'nde Zürih'de top koşturmuştu. 



</TEXT>
</DOC>
