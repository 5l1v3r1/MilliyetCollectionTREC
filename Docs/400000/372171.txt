<DOC>
<DOCNO> 372171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko39.html </URL>
<DATE> 2005/08/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
MB Kamu maaşları enflasyon hedefiyle uyumlu olarak belirlenmeli 
</HEADLINE>
<TEXT>

     Merkez Bankası, mevcut arz ve talep koşullarının, kısa dönemde enflasyon hedefine ulaşılmasında bir risk unsuru olarak görülmemekle beraber, orta vadede dikkatle izlenmesi gereken bir durum olarak öne çıktığını bildirdi. 
     Merkez Bankası, 2005 yılının ikinci çeyreği Nisan-Mayıs-Haziran dönemine ilişkin Para Politikası Raporu'nu açıkladı. 
     54 sayfalık raporda, enflasyon, arz ve talep, mali piyasalar ve para politikası ile kamu maliyesindeki gelişmelere değinildi. 
     Raporun, ''görünüm'' başlıklı bölümünde, 2005 yılının ilk yarısında, kredi faizlerindeki düşüşe bağlı olarak banka kredilerindeki artış, özellikle konut kredisi ağırlıklı olarak devam ettiği belirtilirken, likidite fazlasının sürmesi ve reel faizlerdeki düşüşe bağlı olarak kısa vadede bu eğilimin devam etmesinin olası görüldüğü ifade edildi. 
     
     KAMU HARCAMALARI... 
     Raporda, 2004 yılı sonundan beri kamu harcamalarının artış eğiliminde olmasının, enflasyonun düşüş sürecinde en önemli etmenlerden biri olan mali disiplinin sağlanmasının büyük önem taşıması nedeniyle, dikkatle değerlendirilmesi gereken bir durum olduğu belirtilen raporda, şöyle denildi 
     ''Ancak, kamu harcamalarının yatırım kaynaklı ve daha çok inşaat yönlü olarak artıyor olması, yıl sonuna doğru yoğunlaşan kamu harcamalarının öne çekilmiş olabileceğine dair sinyal vermektedir. Bu bağlamda, yılın ikinci yarısında kamu harcamalarındaki artışın aynı ölçüde olmayacağı ve bütçe hedeflerini aşmayacağı öngörülmektedir.'' 
     
     ÜCRET UYARISI 
     Önümüzdeki dönemde verimlilik artışlarının enflasyondaki düşüş eğilimine önceki senlerde olduğu kadar destek vermeyebileceğinin düşünüldüğü bildirilen raporda, ayrıca, istihdamın artıyor olmasının, harcanabilir geliri büyütmesi bakımından da talebi artırıcı etki yapabilmesinin muhtemel olduğu kaydedildi. 
     Raporda, bu nedenle, kamuda maaş ve ücretlerin enflasyon hedefiyle uyumlu olarak belirlenmesinin büyük önem arz ettiği belirtilerek, şu görüşlere yer verildi 
     ''Kamu sektöründe 2005 yılı memur ve işçi maaşları hedeflenen enflasyonun üzerinde belirlenmiştir. Söz konusu ücret politikası, özel sektörün ücret politikalarında bir gösterge niteliği taşımaktadır. Bu bağlamda, kamudaki ücret politikasının enflasyon hedefiyle uyumlu olması, gerek mali disiplinin sürdürülmesi gerekse beklentilerin şekillenmesi açısından büyük önem taşımaktadır. 2006'da kamu işçilerine verilecek zammın enflasyon hedefiyle uyumlu belirlenmiş olması ise olumlu bir gelişme olarak değerlendirilmektedir.'' 
     
     PETROL FİYATLARI 
     Raporda, petrol fiyatlarının önümüzdeki dönemde yüksek seyrini koruyacağını gösterdiği de belirtilirken, ''YTL'nin güçlü konumu girdi fiyatlarındaki artışın piyasaya etkisini azaltsa da, son dönemdeki yüksek petrol fiyat artışlarını telafi edecek düzeyde değildir'' denildi. 
     Merkez Bankası'nın ''petrol fiyatlarının doğrudan etkilerine değil, bunların uzun vadeli bekleyişler ve fiyatlama davranışlarına olan kalıcı yansımalarına'' tepki vereceği ifade edilen raporda, bu bakımdan hali hazırda bekleyişlerin olumlu bir seyir izlemesinin önemli bir gelişme olduğu kaydedildi. 
     Raporda, şöyle denildi 
     ''Yıllık enflasyondaki düşüş süreci son dönemde kesintiye uğradığı halde, gelecek dönem bekleyişlerindeki düşüşler sürmektedir. Bu da ekonomik birimlerin maliyet şoklarının enflasyon üzerindeki etkilerini geçici olarak algıladıklarını ve bu şoklar ortadan kalktığında enflasyonun hedefler doğrultusunda seyredeceğini düşündüklerini göstermektedir.'' 
     
     DÖVİZ KURLARI 
     Raporda, kur gelişmelerinin enflasyona etkisi geçmişe oranla zayıflamış olmakla beraber, Türkiye ekonomisinin dışa açıklık derecesinin giderek artmasına paralel olarak, enflasyonun belirleyicilerinden bir tanesi olmaya devam edeceği belirtildi. 
     ''Önümüzdeki dönemde Türk Lirasının güçlü pozisyonunu devam ettirmesi, kuşkusuz, ekonominin dışsal şoklara karşı direncinin artırılmasına bağlıdır'' denilen raporda, bu bağlamda, ''mali disiplinin devam ettirilmesi, yatırım ortamının iyileştirilmesi, makroekonomik temellerin sağlamlaştırılması, yabancı yatırımların ve doğrudan sermaye girişlerinin önünün açılmasının'' kritik önem taşıdığı ifade edildi. 
     
     FAİZ ORANLARI 
     Raporda, Merkez Bankası'nın gecelik faiz oranlarını temel politika aracı olarak kullanmaya devam edeceği de belirtilerek, şöyle denildi 
     ''Ancak ekonomik aktiviteye etki eden parasal aktarım mekanizması, daha uzun vadeli faiz oranları tarafından yönlendirilmektedir. Uzun vadeli faiz oranları da kısa vadeli faiz oranlarına ilişkin orta vadeli bekleyişler ve Merkez Bankası'nın güvenilirliğine bağlıdır. Bu noktada, Merkez Bankası'nın ileriye yönelik bekleyişler üzerinde etkili olabilmesi, bir başka deyişle politika kararlarını doğru yansıtabilmesi, maliye politikalarının da uyumlu olarak sürdürülmesi gereğini ortaya koymaktadır. Kararlılıkla sürdürülmekte olan mali disiplin, Merkez Bankası politikalarının etkinliğini artırmada önemli rol oynamaktadır. 
     Ekonomik büyüme oranı dikkate alındığında, reel faiz oranlarının azalmakla beraber hala yüksek seviyede olması, normalleşme sürecinin yapısal olarak devamına yönelik daha çok yol olduğunu göstermekte ve mali disiplinden taviz verilmemesini gerektirmektedir.'' 
     
     YAPISAL REFORMLAR BİR AN ÖNCE HAYATA GEÇİRİLMELİ 
     Borç stokundaki iyileşmenin yapısal reformlarla da desteklenmesi gerektiği vurgulanan raporda, ''aksi takdirde içinde bulunduğumuz dönemde yüksek faiz dışı fazla vermesine karşın, bütçedeki yapısal sorunlar devam edeceğinden, borçlanma gereği beklentilerinde yapısal bir azalma gerçekleşmeyecek ve dolayısıyla yüksek faiz dışı fazla gereği de devam edecektir'' denildi. 
     Böylece ekonomi üzerindeki mali baskınlığın parasal aktarım mekanizması üzerinde yarattığı belirsizliklerin tam olarak ortadan kalkmayacağına dikkat çekilen raporda, şu görüşlere yer verildi 
     ''Borç dinamiklerindeki iyileşmenin kalıcı olabilmesi, hem yüksek hem de kaliteli faiz dışı fazla ile mümkün olacaktır. Bu bağlamda, sosyal güvenlik, mali kuruluşlar ve vergi alanında yapısal reformların bir an önce hayata geçirilmesi, parasal aktarım mekanizmasındaki belirsizliklerin giderek daha da azalmasına yardımcı olacağı için kritik önem taşımaktadır.'' 
     
</TEXT>
</DOC>
