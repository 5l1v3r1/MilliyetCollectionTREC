<DOC>
<DOCNO> 353807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas15.html </URL>
<DATE> 2005/06/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Nuh'un gemisi buharlıymış 
</HEADLINE>
<TEXT>

     ANKARA ANKA 

Hazreti Nuh'un, 7 bin 500 yıl önce meydana geldiği belirtilen tufanda "iman edenleri kurtaran" gemisinin, tahtadan değil metalden yapıldığı ileri sürüldü. 
     Kırmızı Çizgi isimli dergide yer alan araştırmasında dini kaynakları referans gösteren İlhami Yangın, Nuh'un gemisinin "Titanik" gibi buharla çalıştığını da savundu. Araştırmasını İslam alimlerinin yorumları ve Tevrat'a dayandıran Yangın, geminin 42.5 milyon santimetre küp, 50 bin ton ağırlığında, 205.7 metre boyunda olduğunu kaydetti. Elmalılı Hamdi Yazır'ın, Kur'an'ın Hud suresinin 40. ayetindeki "Nihayet emrimiz geldiği ve tennur kandır veya geminin kazanı tutuşup parladığı zaman" cümlesinden yola çıkan Yangın, "Gemi yelkenli olmayıp, vapur gibi ocaklı ve istim gibi feveranlı, yani kaynayıp fışkıran bir kuvvetle harekete geçmiştir" sonucuna vardığını bildirdi. 
     Eski Diyanet İşleri Başkanlarından Ömer Nasuhi Bilmen'in de geminin buharla çalıştığını onayladığını anımsatan Yangın, bu konudaki ilk bilginin Ebu Hayyam'ın tefsirinde yer aldığını kaydetti. Hayyam'ın "tennur"un "suyun toplandığı yer" olduğunu naklettiğini yazan Yangın, "Bu ifade hemen hemen geminin kazanı olduğunu doğrulamaktadır" dedi. 
     
</TEXT>
</DOC>
