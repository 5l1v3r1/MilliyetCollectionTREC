<DOC>
<DOCNO> 389519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko52.html </URL>
<DATE> 2005/10/25/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bredenkamp IMF güçlü ekonominin cari açığı sınırlayacağı görüşünde 
</HEADLINE>
<TEXT>

     Uluslararası Para Fonu IMF Türkiye Temsilcisi Hugh Bredenkamp, IMF heyetinin ''güçlü'' 2006 yılı bütçenin cari işlemler açığının daha da büyümesini sınırlayacağını görüşünde olduğunu bildirdi. 
     Bredenkamp yaptığı yazılı açıklamada, IMF Türkiye Masası Şefi Lorenzo Giorgianni başkanlığındaki heyetin stand-by düzenlemeleri çerçevesinde Türkiye'de birinci ve ikinci gözden geçirmeye yönelik çalışmalarını tamamladığını belirtti. 
     Bredenkamp, Giorgianni başkanlığındaki heyetin Türkiye'de özel sektör temsilcileri, finans kuruluşları, akademi çevreleri ile ekonomi ve Merkez Bankası temsilcileri ile görüşmelerde bulunduğunu kaydetti. 
     Görüşmelerde niyet mektubunun taslağı üzerinde anlaşmaya varıldığını ifade eden Bredenkamp, ekonomi bürokrasisi ile yapılan temaslarda 2005 yılının geri kalan kısmı ile 2006 yılı üzerinde yoğunlaşıldığını belirtti. 
     Hükümetin 2006 yılı bütçesinin yüzde 6.5'luk faiz dışı fazla hedefine uygun olarak hazırlandığını teyit ettiğini belirten Bredenkamp, IMF heyetinin bu güçlü bütçenin cari işlemler açığının daha da büyümesini sınırlayacağı görüşünde olduğunu bildirdi. 
     IMF Türkiye Temsilcisi, görüşmelerde ele alınan diğer konuları, hükümetin sosyal güvenlik sisteminin mali yapısının güçlendirilmesi, vergi reformu, vergi idaresinin güçlendirilmesi, mali politikalar, Merkez Bankası'nın 2006 yılı başında geçeceği enflasyon hedeflemesi, yeni bankacılık yasasının uygulanması, kamu bankalarının stratejileri, Tasarruf Mevduatı Sigorta Fonu'nun TMSF elindeki varlıkların elden çıkarılması olarak sıraladı. 
     Bredenkamp, TBMM'de olan Sosyal Güvenlik Yasası'nın çıkması için daha fazla zamana ihtiyaç duyulduğunu da ifade etti. 
     
</TEXT>
</DOC>
