<DOC>
<DOCNO> 372413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun08.html </URL>
<DATE> 2005/08/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Washington Post'a göre 15 kişi aklandığı halde bırakılmıyor 
</HEADLINE>
<TEXT>

     Amerikan Washington Post gazetesi, ABD'nin Guantanamo Körfezi'deki üssünde, Çin'in Sincan Uygur Özerk Bölgesi'nden, haklarındaki terörizm suçlarından aklanan 15 Uygur'un hala alıkonduğunu yazdı. 
     Gazetenin Amerikalı yetkililer ve mahkeme belgelerine dayandırdığı haberinde, ABD Savunma Bakanlığı'nın, 20 ayı aşkın süre önce Guantanomo'da tutulan 15 Uygur'un salıverilebileceğine karar verdiği kaydedildi. 
     Washington yönetiminin, aklanan 15 Uygur'u kötü muamele görebilecekleri gerekçesiyle Çin'e geri göndermemeyi tercih ettiği ifade edilen haberde, Dışişleri Bakanlığı'nın da bu kişileri kabul edecek başka bir ülke bulamadığı bildirildi. 
     Gazetenin dün geç saatlerde internet sitesinde yayına koyduğu haberde, ''Guantanamo'da terör zanlısı olarak tutulan 5 Uygur'un yanlış zamanda yanlış yerde oldukları için tutuklandığı, bazılarının da ABD'den maddi ödül almak isteyen Pakistanlılar tarafından yakalandığı, diğer 10 kişinin ise düşük risk altındaki zanlılar olduğu, ABD için tehdit oluşturmadığı, çünkü onların düşmanının Çin'deki komünist yönetim olduğunun düşünüldüğü'' ifade edildi. 
     Gazeteye göre, Amerikalı yetkililer, yaklaşık 20 ülkenin, 15 Uygur'a sığınma hakkı verilmesi yönündeki Amerikan önerisini reddettiğini söylediler. Washington'un kendisinin de bu kişilerin ABD'ye girmesine izin vermediği belirtildi. 
     
</TEXT>
</DOC>
