<DOC>
<DOCNO> 393639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/spor/spo07.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi hesaplaşma 
</HEADLINE>
<TEXT>


2004'te UEFA Tahkim Kurulu Başkanı olan Levent Bıçakcı'nın, Avrupa Şampiyonası finallerinde 5 maç ceza verdirdiği İsviçreli Alexander Frei, 'İntikam", şarkıları söylüyor 

CEMAL ERSEN 


Futbolda tarihi hesaplaşma 12 Kasım'da gerçekleşecek Futbol Federasyonu Başkanı Levent Bıçakcı, 2004 Avrupa Şampiyonası finallerinde 5 maç ceza verdiği İsviçreli Alexander Frei'nin ülkesindeki gazetelere, 12 Kasım'da oynanacak milli maçı işaret ederek, "Türkiye ve Bıçakcı'dan intikamımı alacağım" diye açıklamalarda bulunduğunu söyledi. 
Bıçakcı, "İsviçre'de de gazetelere düştük. 2004'te İngiltere ile İsviçre'nin oynadığı maçta rakibine tükürdüğü için UEFA Tahkim Kurulu Başkanı sıfatıyla Frei'ye tedbir koymuştum. Ardından 7 saatlik toplantı yapıp, bu futbolcuya 5 maç oynamama ve 9 bin frank para cezası vermiştik. Bunu unutmamış, ay-yıldızlı ekibimizle oynayacakları maçını intikam karşılaşması ilan etmiş. Bana haberleri geliyor. 'Bıçakcı bu sefer bana ceza veremeyecek, cezayı ben keseceğim diyormuş" şeklinde konuştu. 

Ne olmuştu 
UEFA Tahkim Kurulu Asbaşkanı Levent Bıçakcı 2004 yılında Portekiz'de yapılan Avrupa Futbol Şampiyonası'nda kurul başkanı sıfatıyla görev yapmıştı. 17 Haziran'da İsviçre ile İngiltere arasında oynanan maçta İsviçreli Alexandre Frei ikili mücadele sırasında İngiliz oyuncu Gerrard'ı omuzundan itmiş ve arkasından ensesine tükürmüştü. Olay hakem tarafından rapor edilmemiş, UEFA Disiplin Kurulu da televizyon görüntülerinden olayı net bir şekilde belirleyemediği için Frei'ye ceza verememişti. 
Ancak maçın gözlemcisinin itirazı üzerine UEFA Tahkim Kurulu toplanmış, Dr. Levent Bıçakcı bir televizyon kanalından görüntüleri temin ederek Frei'ye turnuva sonuna kadar tedbir koymuş, ardından da cezasını kesmişti. 


</TEXT>
</DOC>
