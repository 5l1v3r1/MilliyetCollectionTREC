<DOC>
<DOCNO> 374030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yazar/cemal.html </URL>
<DATE> 2005/08/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
30 Ağustos 
</HEADLINE>
<TEXT>


Ankara'daki gazetecilik yıllarımdı. Cumhuriyet'in temsilcisi olarak çalışıyordum. 
1979 olmalı. 
Bir gün Nadir Nadi seni arıyor dediler. Telefona gittim. Her zamanki gibi lafı uzatmadı. "Hasan Cemal, yarına Cumhuriyet imzalı bir başyazı yaz " dedi kısaca. Ertesi gün milli bayramlarımızdan biriydi. 
29 Ekim, 23 Nisan, 30 Ağustos... 
Hangisi, hatırlamıyorum. 
Heyecanlandım. 
Bir yıl önce, henüz İstanbul'da yazı işlerinde çalışırken arada bir gazetenin birinci sayfasında çıkan Olayların Ardındaki Gerçek sütununu yazmaya başlamıştım. Sanıyorum, İlhan Selçuk kalp krizi geçirdiği için arada bir beni denemeye başlamışlardı. 
Ama Cumhuriyet imzalı bir başyazı ilk kez oluyordu. 
Önce birkaç yılın gazete koleksiyonlarını açıp milli bayram başyazılarından yedi sekiz tanesini okumuş, notlarımı almış, yani kopyalarımı hazırlamıştım. Sonra da daktilonun başına geçerek, -rahmetli Uğur Mumcu'yu da şaşırtabilecek bir hızla- Cumhuriyet'teki ilk başyazımı çıkarmak ve -tabii- teleksle İstanbul'a geçmek hiç de zor olmamıştı. 
1981'de Genel Yayın Yönetmeni olarak İstanbul'a gittikten sonra, Nadir Bey arada bir yine daha çok milli bayramlarda Cumhuriyet imzalı başyazılardan bana yazdırdığı olmuştu. 
O yıllarda bir gün arşive çıkmış, tozlu Cumhuriyet ciltlerini getirtmiş, 1930'lara kadar eskiye giderek milli bayram başyazılarını okumuştum. 
Hepsi birbirine benziyordu. 
Düşman nasıl yenildi İzmir'e kadar nasıl kovalandı Yunan denize nasıl döküldü Sevr, Lozan... Bu açılardan biçimsellik ağır basıyordu. Klişeleşme dikkati çekiyordu başyazılarda... 
Tabii bazılarında güncelleştirme çabası vardı. Lafı eskiden getirip o günkü iktidarlara çatmak en sık başvurulan yöntemdi. 
Bazen de eskilerden bloklar halinde alıntılar yapılarak bir başyazı çıkarılmıştı. Nadir Bey'in zaman zaman bu yola başvurduğunu görmüştüm. Nadir Nadi yarım yüzyıl başyazarlık yapmıştı Cumhuriyet'te. O kadar yıl 29 Ekim, 23 Nisan, 30 Ağustos yaşamış, yazmıştı. 
Değişik ne yazabilirdi ki .. 
Geçenlerde kendi arşivimi karıştırırken bir dosya buldum, Cumhuriyet'in milli bayram başyazılarından oluşan. Yıllarca birlikte çalıştığımız rahmetli Edip Sakarya hazırlamış benim için... Nadir Bey'inkilere, kendi yazdıklarıma bir daha göz attım. 
Genellikle aynı şeylerdi. 
Elbette 30 Ağustos, ulusal kurtuluş tarihimizde büyük bir askeri zaferdi. 
Gerçekten bir dönüm noktasıydı. 
30 Ağustos'la laik Türkiye Cumhuriyeti'ne açılan yolda en önemli eşik atlanmıştı. Sevr'i tarihin çöp tenekesine atacak, Lozan sürecini başlatacak böyle bir zaferden elbette gurur duyacaktık. 
Ama her yıl üst üste yazılan yazılara toplu olarak bakınca, bir biçimselleşme, bir klişeleşme görülüyordu. Yazılar, yıllar içinde oluşan bir ezberin kopyaları haline geliyordu. Her yıl aynı tarihlerde iman tazeler gibi, kopya çeker gibi yazı yazmak da heyecan verici bir uğraş olmaktan çıkıyordu. 
Bu da kendini belli ediyordu. 
Bir 30 Ağustos'ta bu nokta düşünülebilir. Genç kuşaklara tarihimizi daha iyi nasıl öğretebiliriz, sevdirebiliriz, ulusal kurtuluş tarihimizin klişeleşmesini nasıl önleyebiliriz konusuna eğilmek akla neden gelmesin 
Biliyorum. 
Kimileri şimdi diyebilir ki 
Türkiye Cumhuriyeti yeniden tehdit altında Sevr yine kapımızda İkinci Kurtuluş Savaşı gündemde, vesaire... 
Bunları geçiniz. 
Ne Türkiye, ne Cumhuriyet tehdit altında... 
Ulusal kurtuluş tarihimizin bu güzel sayfasını 83 yıl sonra bugün h l günlük siyasete alet etmek isteyenleri, bu şanlı geçmişten bugün h l düşmanlık çıkarmak için uğraşanları, bu büyük zaferi bugün h l Türkiye'de demokrasi ve barışı karartmak için kullanmanın peşinde olanları geçiniz. 
Türkiye Cumhuriyeti, bugün artık birtakım klişe ve ezberlere muhtaç olmayacak kadar tarihsel deneyime sahip, büyük ve güçlü bir ülkedir. 
Evet, 30 Ağustos'la gurur duyuyoruz. Bu büyük zaferi gerçekleştirenleri, başta Atatürk'ü en güzel duygularla anıyoruz. 
30 Ağustos Zafer Bayramı kutlu olsun 



</TEXT>
</DOC>
