<DOC>
<DOCNO> 379396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun12.html </URL>
<DATE> 2005/09/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
The Observer Pamuk davasının zamanlaması bilinçli provakasyon 
</HEADLINE>
<TEXT>

     Yazar Orhan Pamuk hakkında açılan davanın ilk duruşmasının AB Zirvesinin başlayacağı 16 Aralık’a denk düşmesinin bir tesadüf olmadığı öne sürüldü. The Observer gazetesi, davanın zamanlaması için "bilinçli provokasyon" dedi. 
     Pazar günlerinde İngiltere’de yayınlanan The Observer gazetesi, "İfade Özgürlüğü Müzakere Edilmez" başlıklı haber yorumunda yazar Orhan Pamuk’un bir İsviçreli gazetede "Kürt ve Ermeni katliamları"na ilişkin ifadelerinden dolayının yargılanacağını belirtti. 
     Habere imza atan Robert McCrum, Pamuk davasının 16 Aralık’ta başlayacağına dikkat çekerek "Bunun, her altı ayda bir yapılan olağan AB Zirvesi’nin ilk günü oluşu tesadüf değil, bilinçli bir provokasyondur" diye yazdı. 
     
     PEN VE AB HAREKETE GEÇİYOR 
     Uluslararası Pen örgütü ve AB’nin bir protesto için harekete geçmekte olduklarını ancak dava tarihinin çok yakın olduğunu kaydeden gazete, "Eğer bu dava, bir yargıcın önüne gelirse 16 Aralık çağdaş edebiyat ve ifade özgürlüğü için kötü bir gün olur" yorumunu yaptı. 
     Pamuk’u 1991 yılında Cambridge’de tanıdığını belirten McCrum, o dönemde genç ve olağanüstü iyi bir İngilizcesi olan Pamuk’un "uluslararası" bir yazar olduğunu belli ettiğini yazdı. 
     Cambridge’den beri Pamuk’un çok güç kazandığı, ünlü ve en çok satan kitapların yazarı haline geldiğine dikkat çeken McCrum, "Bu daha çok dikkat çekicidir çünkü Pamuk, kolay bir yazar değil. Edebi içgüdüler post moderm. Borges Arjantinli yazar ile güçlü bağları var" yorumunu yaparken Pamuk’tan sık sık Nobel Ödülü adayı olarak sözedildiğine dikkat çekti. 
     Pamuk’un kitaplarının birinde "İstanbul’un kaderi benim kaderim" dediğine işaret edilen haberde "Ancak şimdi Pamuk’un kaderi, uluslararası kaygıyı yarattı" ifadesi kullanıldı. 
     Gazete bir ara yerel bir yetkilinin Pamuk’un kitaplarının yakılmasını istediğini anımsattı ve Pamuk davasının Avrupa İnsan Hakları Sözleşmesi’nin açık bir ihlali olduğunu belirtti. 

ANKA 
     
</TEXT>
</DOC>
