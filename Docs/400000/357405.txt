<DOC>
<DOCNO> 357405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo16.html </URL>
<DATE> 2005/07/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Galatasaray hazırlık kampı için Hollanda'ya gitti 
</HEADLINE>
<TEXT>

     Galatasaray, yeni sezon hazırlıklarını sürdürmek üzere Hollanda'ya gitti. 
     Sarı-kırmızılı takım, World Focus Havayolları'na ait özel bir uçakla Amsterdam'a giderken, Galatasaray Kulübü İkinci Başkanı Ergun Gürsoy'un başkanlığını yaptığı kafilede, teknik heyet ve 24 futbolcu yer aldı. 
     Bu arada Olimpik Milli Takım ile birlikte İspanya'da bulunan Cafercan Aksu ve Arda Turan ile Faryd Mondragon, Flavio Conceiçao, Rigobert Song ve Eren Poyraz'ın ise kampa Hollanda'da katılacakları bildirildi. 
     Atatürk Havalimanı'nda açıklamalarda bulunan Ergun Gürsoy, takımda herkesin üzerine düşen görevi yerine getirmek için uğraş verdiğini belirtirken, transfer çalışmalarıyla ilgili şunları söyledi 
     ''Galatasaray'ın ihtiyaç duyduğu 1 ya da 2 futbolcu var. Bunu en iyi şekilde değerlendireceğiz. Acele etmemize gerek yok. Geçen sezon da transferi geç yapmıştık. Transfer için önümüzde hala uzun bir süre var. Hem iyi, hem ucuz futbolcu almak için biraz sabretmek lazım.'' Gürsoy, FIFA'nın Fransa'nın Olympique Marsilya'ya imza atan Frank Ribery'nin lisansının gönderilmesi için Futbol Federasyonu'na yazı göndermesi konusunda da, ''FIFA geçici lisans verebilir, ama bu, ceza almasına engel olmayacaktır'' dedi. 
     Galatasaray Kulübü Sportif Direktörü Bülent Tulun ise İstanbul'da çok güzel bir çalışma dönemi geçirdiklerini belirterek, ''Artık burada havalar iyice ısındı. Şimdi daha serin bir yere gidiyoruz. 15 günlük kamp sonunda hazır bir şekilde döneceğiz. Bu arada transfer çalışmalarımız devam ediyor. Her an birkaç futbolcu alabiliriz'' diye konuştu. 
     Tulun, Conceiçao'nun yarın veya 3 Temmuz Pazar günü, ülkesinde evlendiği için teknik direktör Eric Gerets'in izin verdiği Song'un da 5-6 gün sonra kampa katılacağını söyledi. 
     Sarı-kırmızılı ekibin deneyimli oyuncusu Hakan Şükür de gelecek sezonun bütününü kapsayacak bir hazırlık kampı yapacaklarını belirterek, ''İyi bir şekilde hazırlanıp, geçen sene yaşadığımız talihsizlikleri yaşamadan, şampiyon olmak istiyoruz. İdeallerimize ulaşmamız için iyi hazırlanmamız şart'' dedi. 
     Galatasaray, kamp süresince 6 Temmuz'da FC UDI 19 Beter Bed, 7 Temmuz'da FC Panningen, 9 Temmuz'da BV Borussia Dortmund, 12 Temmuz'da Roda JC Kerkrade ve 15 Temmuz'da Beringen Heusden-Zolder takımlarıyla hazırlık maçları yapacak. 
     
</TEXT>
</DOC>
