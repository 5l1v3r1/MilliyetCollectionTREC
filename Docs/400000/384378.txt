<DOC>
<DOCNO> 384378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/axspo03.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saidou tavan yaptı 
</HEADLINE>
<TEXT>


Galatasaray'ın Kamerunlu yıldızı, Avrupa'nın önde gelen kulüplerinin gözdesi oldu. Saidou'nun transferi için Manchester United, PSG, Nantes ve Rennes sıraya girdi 

ÖZEL HABER ERHAN TELLİ 


Sarı - Kırmızılı kulüpte geçen sezon Teknik Direktör Gheorghe Hagi ile yıldızı barışmadığı için Malatyaspor'a kiralık olarak gönderilen Saidou için, Eric Gerets'in gelişi dönüm noktası oldu. İstikrarlı performansıyla dikkat çeken Kamerunlu yıldıza Avrupa'nın birçok ünlü kulübünden transfer teklifleri geldiği öğrenildi. 
Futbolcunun resmi menajeri Abdullah Kılıç, bu önerileri doğrularken, İngiltere'nin dev markası Manchester United başta olmak üzere, Rennes, Nantes ve Midlesbrough'un Saidou'yu renklerine bağlamak için kolları sıvadığı bildirildi. Son olarak da Fransız Paris Saint Germain, Trabzonspor maçında yıldız oyuncuyu izleyerek beğendiğini açıkladı. 

'Teklifler çok fazla' 
Sezon sonunda sözleşmesi sona erecek olan Saidou'nun, Galatasaray'da mutlu olduğunu ve kalmak istediğini belirten Kılıç, "Teklifler oldukça fazla. Ama öncelik Galatasaray'da" ifadesini kullandı. 
Saidou'nun özellikle Kamerun Milli Takımı'na seçilerek burada oynamaya başladıktan sonra Avrupa kulüplerinin ilgisini çektiği ve mevkisi nedeniyle aranan bir oyuncu olduğu belirtildi. Bu arada Manchester United'ın bu oyuncuyu takibe almasının ardından, Chelsa'nin Rus patronu Abramovic'in de Saidou'ya ilgi gösterip, araştırma başlattığı iddia edildi. 

Hakan Şükür alkış aldı 

Kayseri Erciyesspor maçının hazırlıklarını sürdüren Galatasaray, eksik kadrosuyla dün Florya'da tek idman yaptı. Milli Takım kadrosunda cezası nedeniyle yer almayan Hakan Şükür, çift kalede attığı birbirinden güzel gollerle beğeni topladı. İsabetli şutlarıyla dikkat çeken Hakan, Gerets'den övgü aldı. Ayrıca genç Zafer de idmanda yaptığı şık hareketlerle göz doldurdu. Antrenmana milli futbolcuların yanı sıra sakatlıkları süren Sabri, Hasan Şaş ve Ümit Karan katılmadı. 

Gerets'in hesabı Şaş'tı 

Ümit Karan'ın ardından Hasan Şaş'ın da sakatlanması Belçikalı hocayı köşeye sıkıştırdı. Yıldız futbolcu üç hafta sahalardan uzak kalacak 

Galatasaray Teknik Direktörü Eric Gerets, Milli Takım kampında sakatlanarak Ay - Yıldızlı kadrodan çıkarılan Hasan Şaş'ın, yaklaşık üç hafta yeşil sahalardan uzak kalacağını öğrenince adeta yıkıldı. 
İlk şoku golcü oyuncusu Ümit Karan'ın Trabzonspor maçında sakatlanmasıyla yaşayan Belçikalı hoca, ardından Sabri, son olarak da başarılı performansıyla göz dolduran Hasan Şaş'ı da kaybedince neye uğradığını şaşırdı. Hasan'ın ayak fibula kemiğinde ödem tespit edilirken, Gerets şimdiden sağ kanada çözüm arayışlarına başladı. 
Gerets, takımdan ayrı olarak çalıştırılan Hasan Kabze, Cihan ve Altan'ın durumlarının iyiye gittiğini öğrenince biraz olsun teselli buldu. Arka adalesindeki sakatlığı yüzünden tedavi gören Ümit Karan'ın da Erciyes maçına yetişmesi için doktorlar seferber oldu. 

Oruç izni 

Ramazan ayında geçen sezon yaşanan puan kayıpları çok eleştirilen Galatasaray'da bu sezon da oruç serbest bırakıldı. Eric Gerets'in sadece maç günleri oruç tutulmamasını isteyeceği bildirildi. Bu konuda bir din uzmanı aracılığıyla, oyuncuların da aydınlatılması sağlanacak. 


</TEXT>
</DOC>
