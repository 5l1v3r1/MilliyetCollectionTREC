<DOC>
<DOCNO> 394244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/ekonomi/eko05.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal marker İsrailli GFI'dan 
</HEADLINE>
<TEXT>


ANKARA Milliyet 

Akaryakıtın kaynağının tespit edilerek kaçak ve standart dışı ürün satışını önlemeyi amaçlayan ulusal marker ihalesini, en düşük teklifi veren İsrailli Global Fluids International GFI şirketi kazandı. Türkiye'de benzin ve motorine enjekte edilecek olan formülü gizli ve yakıtı bozmayacak bir 'işaretleyici - renklendirici' olan ulusal marker, denetimlerde akaryakıtta bulunmazsa ağır cezalar uygulanacak. 
Enerji Piyasası Düzenleme Kurumu'nun EPDK yaptığı ulusal marker ihalesine, yeterlilik alan 6 firmadan 4'ü katıldı. Dördüncü turda Anadolu Petrolleri AŞ - Authentix Ltd. İngiltere çekilince ihale, ton başına 1,352 YTL birim ulusal marker bedeli ile GFI'ya kaldı. Rakam litre başına bin 352 TL'ye tekabül ediyor. 

Fiyat yarıya indi 
GFI CEO'su Gadi Gannen ihale sonrası açıklama yapmaktan kaçınırken, şirketin İsrailli yerine 'çok ortaklı şirket' olarak tanımlanması gerektiğini söyledi. 2006'da 15 milyon tona yakın akaryakıta GFI tarafından rafineri çıkışı ve gümrük girişinde ulusal marker ilave ettirilecek. Önceki ihale, kazanan şirket yükümlülükleri yerine getirmediği gerekçesiyle feshedilmişti. 
EPDK Başkanı Yusuf Günay, uygulamanın 1 Şubat'ta başlayıp 2 yıl süreceğini, bine yakın personelin ilgili şirket tarafından eğitileceğini kaydetti. Günay, önceki ihaleye göre 'teklifin neredeyse yarıya inmesi' ile ilgili bir soruyu, "Daha önce bir şirket vardı. Şimdi iki şirket yarıştı. Rekabet tüketiciye yansıyor" diye yanıtladı. 


</TEXT>
</DOC>
