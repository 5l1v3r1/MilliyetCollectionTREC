<DOC>
<DOCNO> 395547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur16.html </URL>
<DATE> 2005/11/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hapisten kaçıp tecavüz ettiği iddia edilen kişi yakalandı 
</HEADLINE>
<TEXT>

     Bursa Kapalı Cezaevi’nden İstanbul’daki bir hastaneye sevk edilirken kaçan Oktay Ç, Çanakkale’nin Ezine İlçesi’nde yakalandı. 
     AA muhabirinin edindiği bilgiye göre, Ezine’nin Pınarbaşı Köyü’nde sokakta gezen bir kişiden şüphelenen vatandaşlar, durumu Ezine İlçe Jandarma Komutanlığı’na bildirdi. 
     Kısa sürede olay yerine gelen jandarma ekibi tarafından yakalanarak Ezine İlçe Jandarma Komutanlığı’na götürülen ve üzerinden herhangi bir kimlik çıkmayan kişinin parmak izi alındı. 
     Yapılan incelemenin ardından kişinin, Bursa Kapalı Cezaevi’nden İstanbul’daki bir hastaneye sevk edilirken kaçan Oktay Ç. olduğu belirlendi. 
     Yetkililer, olayla ilgili soruşturmanın sürdüğünü kaydettiler. 
     Geçen yıl Yalova’da bir kişinin öldürülmesi olayına karıştığı gerekçesiyle Yalova Ağır Ceza Mahkemesi’nce ömür boyu hapis cezasına çarptırılan Oktay Ç. 27 , rahatsızlanınca Bursa Kapalı Cezaevi’nden, İstanbul’daki bir hastaneye sevk edilirken Yalova’da girdiği bir tuvaletten kaçmıştı. 
     Yalova-Çınarcık karayolunda prefabrik binalarda yaşayan B.A’ya tecavüz ettiği öne sürülen Oktay Ç’nin, Çınarlı Mahallesi’nde de 13 yaşındaki bir kız çocuğuna da tecavüz girişiminde bulunduğu iddia edilmişti. 
     
</TEXT>
</DOC>
