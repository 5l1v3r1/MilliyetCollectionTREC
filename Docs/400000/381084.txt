<DOC>
<DOCNO> 381084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/yasam/ayas.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rita'nın ilk kurbanı yaşlılar 
</HEADLINE>
<TEXT>


Rita Kasırgası, ABD'de ilk canlarını 'dolaylı olarak' aldı. Kasırgadan kaçmak için bindikleri otobüsün alev almasıyla 24 yaşlı can verdi. 2 milyona yakın kişi Rita korkusuyla yollarda... 

SEMA EMİROĞLU New York 

Katrina'dan sonra ABD'yi bir ay içinde tehdit eden ikinci büyük kasırga "Rita"nın yolu üzerindeki eyaletlerde yaşayan 2 milyona yakın kişi evlerinden kaçarak yollara döküldü. Rita, ilk dolaylı kurbanlarını da otoyolda yakaladı. Güvenli bölgelere doğru yola çıkan yaşlıları taşıyan bir otobüsün alev alması sonucu 24 kişi öldü. Yangının yaşlıların kullandığı oksijen tüplerinden kaynaklandığı tahmin ediliyor. 

Kilometrelerce kuyruk 
Kasırga Teksas ve Louisiana eyaletlerine yaklaşırken, Teksas'tan Louisiana'ya kadar 500 kilometrelik sahil şeridindeki yerleşim birimleri de boşaltıldı. Felaketin yaklaşması üzerine bölgeden kaçanlar, taşıyabildikleri kadar eşya alarak otoyollarda kilometrelerce uzunluğunda kuyruklar oluşturdu. Kasırganın neden olduğu tropik fırtına, New Orleans ve Louisiana'nın güneybatı kıyılarında barıyerleri yıkarak su taşmalarına yol açtı. Kasırganın bölgedeki petrol rafinerleri de vurmasından endişe ediliyor. 
Rita'nın, Saffir-Simpson ölçeğine göre önceki gün 5'ten 4., dün de 3. kategoriye düşmesine karşın, saatte 200 km'lik rüzg r hızıyla yine de tehlikeli olduğu belirtildi. 


</TEXT>
</DOC>
