<DOC>
<DOCNO> 354079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo28.html </URL>
<DATE> 2005/06/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Gaziantep Başkanı Doğan'dan Fenerbahçe'ye eleştiri 
</HEADLINE>
<TEXT>

     Gaziantepspor Kulübü Başkanı Celal Doğan, Fenerbahçe'nin Kulüpler Birliği toplantılarına katılmama kararını eleştirerek, ''Spora demagojiyi sokmamak lazım, arkadaşlar demagoji yapıyorlar'' dedi. 
     Doğan, Ankaragücü'nden transfer edilen Özgür Yıldırım'ın Gaziantepspor ile sözleşme imzalaması dolayısıyla düzenlenen toplantıda bir gazetecinin sorusu üzerine Fenerbahçe Spor Kulübü Basın Sözcüsü Nihat Özdemir'in, konuya ilişkin dün yaptığı açıklamayı değerlendirdi. 
     Doğan, şöyle konuştu 
     ''Bu arkadaşları o toplantıya çağırmadan karar almışız. Sanki çağırsaydık geleceklerdi. Kimse enayi değil, çocuk da değil, İnsanların gözünün içine baka baka yalan söylemeye gerek yok, bunlar ayıp şeyler. Pekala bizim işimize gelmiyor diyerek doğruyu söyleyebilirlerdi. 
     Toplantıya gelmeyeceklermiş. Gelmezlerse gelmesinler, kendi bilecekleri iş. Yalnız çok ayrılık da iyi değil, sürüden ayrılanı kurt kapabilir.'' Ankaragücü'nden transfer ettikleri Özgür Yıldırım'ın genç ve yetenekli bir futbolcu olduğunu belirten Doğan, bu futbolcunun Gaziantep'te başarılı olacağına inandığını belirtti. 
     25 yaşında olduğu ve orta sahada görev yaptığı belirtilen Özgür Yıldırım da açıklamasında, Gaziantepspor'a transfer olmasının kendisi için yeni bir şans olduğunu kaydetti. Ankaragücü'nde 4 yıl futbol oynadığını belirten Özgür Yıldırım, destekleri nedeniyle Ankaragücü taraftarına ve yöneticilerine teşekkür etti. 
     Özgür Yıldırım, Gaziantepspor formasıyla yaptığı açıklamanın ardından 1 yılı opsiyonlu olmak üzere 3 yıllık sözleşme imzaladı. 

     
</TEXT>
</DOC>
