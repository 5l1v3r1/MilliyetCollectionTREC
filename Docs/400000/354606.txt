<DOC>
<DOCNO> 354606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/siyaset/axsiy02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, kırmızı çizgilerini korudu 
</HEADLINE>
<TEXT>


YÖK'ün, üniversite giriş sınavıyla ilgili toplantısı 4 saat sürdü. Başkan Erdoğan Teziç, çıkışta yaptığı açıklamada 'katsayılarda herhangi bir değişiklik olmadığını' söyledi 

Burcum Devrez - İstanbul 


YÖK'ün merakla beklenen Genel Kurul'unda, imam hatiplilerin üniversiteye giriş sınavında önünü açacak düzenlemeler yapılmadı. YÖK Başkanı Prof. Dr. Erdoğan Teziç, katsayılarda herhangi bir değişiklik olmadığını belirterek, "2006'daki sınavdan başlamak üzere, önümüzdeki yıl haziran ayında sınava girecek gençlerimizin müfredatın bütününden sorumlu olarak sınava girmesi kabul edildi" dedi. 
İÜ Baltalimanı Tesisleri'nde 4 saat süren toplantının ilk yarısından sonra bir açıklama yapan Teziç, "2006'daki sınavdan başlamak üzere, gençlerin, müfredatın bütününden sorumlu olarak sınava girecekleri kabul edildi. Yani öğrenciler lise 1, 2, 3 ve liseler 4 yıla çıkacaksa lise 4'ü de kapsayacak biçimde sorularla muhatap olacaklar. Ancak bu soruların 3'te 2'si yeteneğe bağlı ya da kavram üzerine, 3'te 1'i de bilgiye dayalı soru biçiminde olacak" diye konuştu. 

Sorular paket halinde 
Öğrencilerin kendi alanlarında başarılarının 0.8 katsayısıyla çarpılacağını, alan değiştirmek isterlerse, değerlendirilmesinin 0.3 katsayısıyla olacağını belirten Teziç, sınavın, müfredatın bütününü kapsayacak biçimde yapılacağını ve soru sisteminin de alanlara göre oluşturulacak soru paketleri içinde değerlendirileceğini söyledi. 
Alan değiştirmenin lise öğrencileri için de geçerli olduğunu belirten Teziç, bu konuda hükümetten telkin almadıklarını söyledi. "Hükümet meslek liselerinin problemini çözmek için yine bir kanun teşebbüsünde bulunursa tavrınız ne olacak " sorusu üzerine Teziç "Anayasa'ya göre bu YÖK'ün yetkisinde. Böyle bir yasal düzenlemeye gidilmesinin hukuki temeli söz konusu değil" şeklinde konuştu. Teziç, kararın Milli Eğitim Bakanı ile müzakere edilerek, tekrar değerlendirilmesinin söz konusu olmadığını da söyledi. 
Türbanlı kızların Çankaya Köşkü'ne yürümesi konusunu hatırlatan Teziç, "Laik Cumhuriyet'e, kutsal kitapla meydan okunmaz. Bu hepimizi üzdü" dedi. 

Başörtüsü yorumu 
Erzurum Atatürk Üniversitesi'ndeki mezuniyet töreninde yaşanan başörtüsü tartışmasına değinen Teziç, "Babalar kravatlı, ceketli gelmeyi arzu ederler. Bu bizim geleneğimizde de vardı. Annelerimizin de kendi tercih ettikleri giysi biçimleriyle oraya bir diploma törenine yaraşır biçimde gelmelerinde isabet vardır. Tercihine göre başörtüsüyle de gelebilir. Rektör bana, 'Eğer orada olsaydım ben bu olayın bu hale gelmesini önlerdim' dedi" diye konuştu. 

Milliyet yazmıştı 

Milliyet Yazarı Abbas Güçlü, dünkü haberinde YÖK'ün kırmızı çizgilerinden taviz vermeyeceğini yazmıştı. 

Çelik Açıklama net değil 

Milli Eğitim Bakanı Hüseyin Çelik, YÖK'ün attığı tek olumlu adımın ÖSS'nin tüm lise müfredatını kapsaması olduğunu söyledi. Teziç'in açıklamasının 'net olmadığını' belirten Çelik, katsayı uygulamasını değiştirme yetkisinin YÖK'te olduğunu, ancak mevcut yasanın buna dayanak oluşturduğunu ifade ederek, "Herhalde ne demek istediğimi anladınız" diye konuştu. 


</TEXT>
</DOC>
