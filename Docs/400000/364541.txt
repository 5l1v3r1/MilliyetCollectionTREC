<DOC>
<DOCNO> 364541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko09.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine kolay borçlandı 
</HEADLINE>
<TEXT>



Ayın son borçlanma ihalesine ilginin likidite fazlalığına da bağlı olarak yüksek olması, Hazine'ye bugün yapacağı iç borç itfasından ve aylık hedefinden fazla borçlanma imkanı sağladı. Hazine dün net yaklaşık 4.6 milyar YTL borçlanmaya gitti. 280 gün vadeli iskontolu bono ihalesinde bileşik faiz yüzde 16.43, 588 gün vadeli tahvil ihalesinde ise yüzde 16.36 oldu. İhalelere toplam nominal 5 milyar 75.6 milyon YTL teklif gelirken, net ise 2 milyar 79.5 milyon YTL'lik satış yapıldı. 
Hazine, piyasa yapıcı bankalar ve kamu kuruluşlarına yapılan net 2 milyar 483.8 milyon YTL'lik satışla birlikte, toplam 4 milyar 563.3 milyon YTL net borçlanmaya gitti. Dünkü 280 gün vadeli iskontolu bono ihalesine, nominal 1 milyar 591 milyon YTL'lik teklif geldi. Nominal 1 milyar 100.3 milyon YTL, net 978.8 milyon YTL satışın yapıldığı ihalede, basit faiz yüzde 16.14 oldu. Bonoların geri ödemesi 3 Mayıs 2006'da yapılacak. 

Geri ödeme 
Bu arada, 280 gün vadeli bonodan kamu kuruluşları ve piyasa yapıcılara yapılan toplam net satış 735.4 milyon, tahvilden net satış ise 1 milyar 748.4 milyon YTL oldu. Hazine, bu hafta 4 milyar 551 milyon YTL iç borç ödemesi yapacak. 


</TEXT>
</DOC>
