<DOC>
<DOCNO> 398181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun29.html </URL>
<DATE> 2005/11/26/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Batı Avrupa kar altında 
</HEADLINE>
<TEXT>

     Avrupa'nın batısı kara kışa teslim olurken, özellikle Fransa, Belçika, Almanya ve İngiltere'de kötü hava koşulları yaşamı olumsuz etkiliyor. 
     Fransa'da Paris dahil ülkenin kuzeyi, yoğun kar yağışının etkisinde bulunuyor. Paris'in iki büyük havaalanı Roissy-Charles-de-Gaulle ve Orly'de çok sayıda uçuş iptal edildi ya da gecikmeli olarak yapılabildi. Yoğun kar yağışı trafik kazalarına ve yolların kapanmasına neden oldu. 
     Fransa'nın kuzey bölgelerinde kar yüksekliği 25 cm'ye ulaşırken ülkenin batısında birçok yerleşim yerine elektrik verilemiyor. 
     Benzer ağır kış koşullarının görüldüğü Belçika'da da çok sayıda trafik kazası meydana geldi, Brüksel ve Charleroi havaalanlarında seferler aksadı. 
     Almanya'da da ülkenin batısındaki yoğun kar yağışı kara ve demiryolu ulaşımını olumsuz etkiliyor. Düsseldorf havaalanı dört saat süreyle kapalı kalırken, çok sayıda otoyolda kar yağışının neden olduğu kazalardan ötürü ulaşım sağlanamadı, yüzlerce kişi geceyi otomobillerinde geçirmek zorunda kaldı. 
     İngiltere'de de kötü hava koşulları ve yoğun kar yağışı, ulaşımı olumsuz etkiledi, okulların kapanmasına neden oldu. İskoçya'nın İnverness kenti yakınlarında bir yolcu treni kötü hava koşullarından ötürü raydan çıktı, yaralananlar oldu. 
     İspanya'nın kuzeyinde de yoğun kar yağışı yüksek kesimlerde ulaşımı büyük ölçüde aksattı. 
     
</TEXT>
</DOC>
