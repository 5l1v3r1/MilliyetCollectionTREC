<DOC>
<DOCNO> 362579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/guncel/agun.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör kurbanını bağırlarına bastılar 
</HEADLINE>
<TEXT>


İngilizce öğrenmek için gittiği Londra'da bombalı saldırıda ölen Gamze'nin cenazesi İstanbul'a getirildi. Kızının tabutuna sarılan babanın gözyaşları sel oldu 

TAHSİN AKSU İstanbul 

İngiltere'nin başkenti Londra'da El Kaide'nin gerçekleştirdiği bombalı intihar saldırıları sırasında hayatını kaybeden 25 yaşındaki Türk öğrenci Gamze Günoral'ın cenazesi dün Türkiye'ye getirildi. Londra'daki metro istasyonuna düzenlenen saldırıda ölen Gamze'nin cenazesi annesi Nesrin ve teyzesi Nevin Giritlioğlu tarafından, Türk Hava Yolları'nın THY 1992 sefer sayılı tarifeli uçağı ile saat 22.30'da İstanbul'a getirildi. 
Cenaze, Atatürk Havalimanı'nda uçağın alt tarafından görevliler tarafından kargo bölümüne alındı. 

Bugün toprağa verilecek 
Cenaze, kargo terminalinde yakınları tarafından karşılanırken, tabuta sarılan baba uzun süre gözyaşına boğuldu. 
Günoral'ın cenazesi daha sonra, konulduğu ambulansla morga kaldırıldı. Gamze'nin cenazesi, bugün Erenköy Tüccarbaşı Böcekli Camii'nde öğle namazının ardından kılınacak cenaze namazından sonra Ümraniye Kocatepe Mezarlığı'nda toprağa verilecek. 


</TEXT>
</DOC>
