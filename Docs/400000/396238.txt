<DOC>
<DOCNO> 396238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören depremi 
</HEADLINE>
<TEXT>


Beşiktaş Kulübü Başkanı Yıldırım Demirören dün spor camiasına bomba gibi düşen bir açıklama yaptı, çok yıpratıldıklarını öne sürerek Sivasspor karşılaşmasından sonra görevi bırakacaklarını söyledi 


Beşiktaş Kulübü Başkanı Yıldırım Demirören dün şok bir açıklama yaptı ve özellikle son dönemde yaşanan sıkıntıların kendilerini çok yıprattığını belirterek önümüzdeki hafta oynanacak Sivas maçının ardından istifa edeceklerini açıkladı. 
Camia içinden yönetim aleyhine başlatılan kampanyanın çirkin boyutlara ulaştığını, Fulya projesi için iki bankadan çıkmak üzere olan kredilerin bile Beşiktaşlı eski yöneticiler tarafından engellendiğini belirten Demirören, "Bu şartlarda görevde kalmakta ısrar etmenin bir anlamı yok. Bana Beşiktaş sevgisi aşılayan ve camianın içine girmemi sağlayan babama bile laf ediyorlar. Bu da beni çok üzüyor. Arkadaşlarla kısa süre içinde toplanıp bu işi noktalayacağız" dedi. Bu açıklamanın ardından Antalya'ya giden Demirören'in bir hafta süre ile telefonlarını bile kapatarak kararını gözden geçirmesi bekleniyor. 

İkna çabaları 
Divan Kurulu Başkanı Şeref Nasır, "Sanıyorum sinirli ve duygusal bir anına denk geldi. Kendisini bu karardan vazgeçireceğimize inanıyorum. Girişimlerimiz sürüyor. Kaldı ki Beşiktaş'ın şu aşamada ikinci bir olağanüstü kongreye tahammülü yok" dedi. Muhalefet lideri Fikret Orman'ın ise yakın çevresine, "Çok üzüldüm. Ancak ne görev düşüyorsa yapmaya da hazırız" dediği öğrenildi. Bu arada yine seçimlerde başkanlığa aday olan Affan Keçeci ise kulüpteki gelişmeleri yakından takip ettiğini belirtti ve "Beşiktaş asla sahipsiz değildir" dedi. 
Haberi alır almaz harekete geçen siyah - beyazlı yöneticiler de, Başkan Demirören'i bu kararından vazgeçirmek için yoğun baskıya başladı. Kulüpten sızan haberlere göre Demirören'in olağanüstü kongreye gideceği ve genel kuruldan yeniden güvenoyu istemeyi planladığı öğrenildi. 

Şimdi de Köln devrede 

Ailton'a, Borussia Dortmund'un ardından Köln de kancayı attı. Golcüsü Podolski'ye gelen teklifler üzerine harekete geçen Köln, listesine Beşiktaşlı yıldızı da ekledi. Köln Express Gazetesi'ne konuşan Ailton'un menajeri Angelo Moraitis, "Başkan Overath ile pazartesi günü görüşeceğiz" açıklamasını yaptı. Moraitis, "Köln, Almanya'ya dönüş için iyi kulüp olabilir" dedi. 

Pancu iki hafta yok 

Siyah - beyazlı takımda önceki günkü antrenmanın son bölümünde sakatlanarak, çalışmayı yarıda bırakan Daniel Pancu'nun iki hafta sahalardan uzak kalacağı açıklandı. Sağ arka adalesinde gerilme belirlenen Rumen futbolcunun dün MR'ı çekildi. Kulüp doktoru Ayhan Optur, Pancu'nun adalesinde ödem oluştuğunu ve Gaziantep ile Sivasspor maçlarında forma giyemeyeceğini söyledi. 


</TEXT>
</DOC>
