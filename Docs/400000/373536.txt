<DOC>
<DOCNO> 373536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yazar/yilmaz.html </URL>
<DATE> 2005/08/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yüzbaşı operasyonu TMSF'yi uyandırdı... 
</HEADLINE>
<TEXT>

Korkmaz Yiğit'in oğlu adına olduğunu iddia ettiği Kemerburgaz'daki Capital Hill projesi için Organize Suçlar ve Kaçakçılık Dairesi'nde ifade vermesi, TMSF'yi harekete geçirdi 

Tasarruf Mevduatı Sigorta Fonu TMSF , "Mutlu Akü" operasyonu sonrası, batık bankacı Korkmaz Yiğit'in mal varlığı üzerindeki soruşturmayı derinleştiriyor. 
Fon'un el koyduğu Bank Ekspres'in eski sahibi Yiğit, Mutlu Aküleri'nin sahibi Atilla Türker'i kaçırıp, 2 milyon dolar fidye istediği iddia edilen İstihbarat Yüzbaşı A.D ve 9 kişinin tutuklanmasına yol açan operasyonun sürpriz ismiydi. Yiğit, "çete soruşturması" yürüten, İstanbul Organize Suçlar ve Kaçakçılık Dairesi'nde verdiği ifadede, "Capital Hill" projesi ile ilgili olarak Hasdal Kışlası'na Yarbay A.Ş ile "çay içmeye" gittiğini açıklayınca, TMSF de harekete geçti. 

Villaların hepsi satıldı 
TMSF, "yüzbaşı oprerasyonuna" kadar "Benimle ilgisi yok, oğlumun yatırımı" dediği Feniks İnşaat'ın, Kemerburgaz'da yaptığı Capital Hill Vilları hakkında soruşturmayı bekletiyordu. Yiğit'in verdiği ifadeyi dikkate alan TMSF, Bankalar Kanunu'nun "Uzan maddesi" olarak anılan 15 7-b maddesini uygulamayı gündeme alıyor. Sözkonusu madde "borçlu ile maddi ilişki" saptandığı durumda, haciz işlemi başlatmayı öngürüyor. Toplam 16 bin 105 metrekarelik arazide konumlanan Capital Hill projesinde yer alan 97 villanın ise tamamı satıldı. Sözkonusu yasa işletildiği durumda, TMSF Feniks'in satış gelirlerine haciz koyabilecek. 
Yiğit, TMSF ile henüz Bank Ekpres'ten doğan 543 ile 707 milyon dolar arasında değişik faiz oranları ile yapılan hesaplamaya göre belirlenen borçlarına ilişkin ödeme planı imzalamamıştı. 

Damadı ve oğlu kurdu 
20 Ekim 2003 tarihinde kurulan Feniks İnşaat Taahhüt ve Ticaret şirketinin ortakları Yiğit'in oğlu Kahraman Yiğit, reklamcı Ali Nur Velidedeoğlu, damadı Berti Memi, Dori Baruh İshak Baruh'un oğlu , Lazar Aktel görülüyor. Feniks'in hissedarlarının, Yiğit'in önceki projelerindeki ortaklarının oğulları olması ilgi çekiyor. 
İkinci jenerasyon Feniks... 
TMSF şirketin kuruluşundan bugüne kadar, Capital Hill'in finansmanında, Kahraman Yiğit'in babasının kaynaklarını kullandığına ikna olmamıştı. Ancak hem "Hasdal", hem de Organize Suçlar Kaçakçılık Dairesi "oğul Yiğit'i" değil, Korkmaz Yiğit'i muhatap aldı. 
1999 yılından itibaren üç sayfayı aşkın icra takibi, kesinleşmiş davalar olmasına rağmen, Yiğit'in gayrimenkulleri üzerinde haciz işlemi ancak geçen ay gerçekleşmeye başladı. Buna göre, Platin Konutları'ndaki iki daire toplam 2 trilyon 505 milyar liraya Gürdal Abacı'ya ihale edildi. Ayrıca 2 trilyon 550 milyar liraya Mehmet Mesut Bayram'a ihale edilen daireyi Kastelli aldı. 

Ispartakule pazarlığı 
TMSF öte yandan da Yiğit'in Bahçeşehir Ispartakule'deki projesini "pazarlık masasında" tuttu. Yiğit, TMSF'ye haciz koyduğu Ispartakule'deki arsadaki inşaat sözleşmelerini göstererek, "Burada sizin adınıza villa yapayım, satış gelirinden borcumu düşün" önerisi getirdi. Oysa Ispartakule'deki 6 milyon metrekare arazinin imar planı hem Türkiye Mimar Mühendis Odası TMMO , hem de İstanbul Büyükşehir Belediyesi tarafından "şehir planına" uygun görülmeyerek mahkemeye verilmişti. TMSF mahkeme sürecine rağmen, pazarlığı sürdürmüştü. 
TMSF geçen ay hazırladığı raporda, üzerinde haczi bulunan Ispartakule'deki arsanın ihaleye çıkması ve Yiğit'in arsasına komşu parsellerin sahipleriyle yaptığı inşaat sözleşmelerinin de, "bir değer" olarak kayda geçmesi gerektiğini savundu. 

Yiğit'in evini Kastelli satın aldı TMSF, 15 Ağustos günü, Korkmaz Yiğit'in oturduğu Platin Konutları'ndaki A-3 Blok Daire 9'u, açık arttırmada 2 trilyon 550 milyar liraya Mehmet Mesut Bayram'a ihale etti. Ancak Bayram, 200 milyar liralık teminatı yakarak daireyi satın almadı. 
Banker Kastelli adıyla anılan Abidin Cevher Özden, yasa gereği ihale bedelinin yüzde 20 fazlasını vererek, TMSF'den daireyi 2.8 trilyon liraya satın aldı. Ödemeyi de yaptı. Tapu kaydında ise halen Korkmaz Yiğit'in adı görülüyor. 
Bundan 8 ay önce işadamı Doğan Kasadolu'ya 6 milyar lira borcunu, ancak 6 taksitte ödeyebilen Kastelli'nin, 2.8 trilyon lirayı nereden bulduğu anlaşılamadı. TMSF bu alış verişi de incelemeye alarak, satışın Yiğit ile "anlaşmalı" olup olmadığına karar verecek. İşadamı Kasadolu, 2004 yılı sonunda, Kadıköy 3. Asliye Ticaret mahkemesinde "Banker Kastelli" adıyla anılan Abidin Cevher Özden'in iflasını istemişti. 

Kastelli'nin desteği 
Kastelli ile Korkmaz Yiğit ismi yalnızca bu daire satışında yan yana gelmiyor. Bir yıl önce işadamı Kemal Gülman, uzun yıllar ortağı olan Yiğit'in, Özden'e olan 5 milyon dolarlık borcunun kendisine fatura edildiğini ve ölüm tehditi aldığını öne sürmüştü. Özden, avukat Çetin Yıldırımakın'ın bürosunda buluşma ayarlamıştı. 
Buluşmada Özden'in, Gülman'dan 5 milyon doları faiziyle birlikte istediği belirtilmişti. Gülman, görüşmenin yapıldığı büronun önünde, yer altı dünyasından Kürşat Yılmaz'ın otomobilinin beklediğini iddia ederek, savcılığa "tehdit edildiğini" ihbar etmiş, sonradan bu şik yeti geri almıştı. 



</TEXT>
</DOC>
