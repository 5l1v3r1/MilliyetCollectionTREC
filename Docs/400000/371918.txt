<DOC>
<DOCNO> 371918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo27.html </URL>
<DATE> 2005/08/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Atalay UNIVERSIAD 2005, dört dörtlük bir organizasyon oldu... 
</HEADLINE>
<TEXT>

     Gençlik ve Spor Genel Müdürü Mehmet Atalay, dün sona eren UNIVERSIADE 2005 organizasyonunun ''dört dörtlük'' geçtiğini söyledi. 
     Mehmet Atalay, AA muhabirine yaptığı açıklamada, tüm kurumların çok başarılı bir işbirliği sergilediğini ve Türkiye'nin bundan sonra talip olacağı organizasyonlar için ''elinin güçlendiğini'' bildirdi. 
     Atalay, şöyle konuştu 
     ''UNIVERSIADE tesisler, organizasyon, saha sonuçları ve seyirci desteği açısından dört dörtlüktü. İzmir seyircisi tam puan aldı, bilinçli olduğunu gösterdi. Eğer futbolda başarı sağlansaydı, mevcut seyirci sayısını ikiye katlayabilirdik. Sutopu, yelken ve okçuluk gibi branşlar bile gündeme geldi, bu dallarda madalya çıkardık. Dünya voleybolunda en önemli ülkeler arasında yer aldığımızı kanıtladık.'' Bundan önce kötü sonuçlarda dövünmedikleri gibi bu başarılarla fazla övünerek zaman yitirmeyeceklerini ve eksikleri görerek dersler çıkaracaklarını kaydeden Atalay, şöyle devam etti 
     ''Olimpiyat düzenleyen ülkelerde sporda patlama yaşanıyor. Biz de bu oyunların sonuçlarını sporun lehine kullanacağız. Tesisler boş bırakılmayacak. Her dalda şampiyon sporcular yetiştireceğiz. Bütün branşlarda lisanslı sporcu sayısı artacak. Bunun için bütün kurumlar üzerine düşen görevi yapacak. Türkiye, madalya sıralamasında İngiltere, Fransa, İtalya ve Almanya gibi sporda ileri ülkeleri geride bıraktı. Bundan önceki hiçbir organizasyonda bu ülkelerin birini bile geçememiştik.'' 
     
     OLİMPİYATA GENİŞ KATILIM 
     Atalay, Pekin Olimpiyatları'na, Atina Olimpiyatları'na olduğu gibi 67 kişiyle değil, en az 100-150 kişiyle gitmeyi hedeflediklerini ve çalışmalarını bu yönde sürdüreceklerini anlattı. 
     Atalay, yerel yönetimle merkezi hükümetin işbirliği içinde neler yapabileceğini herkesin gördüğünü belirterek, ''Bu, sporun getirdiği barıştır, kardeşliktir. Bu barış ortamına herkesi davet ediyoruz'' diye konuştu. 
     Avrupa Şampiyonlar Ligi finali, Eurovision Şarkı Yarışmaşı, Formula 1 ve UNIVERSIADE 2005 gibi organizasyonları Türkiye'nin büyük bir başarıyla düzenlediğini vurgulayan Atalay, ''Dünya, Türkiye'yi izlemeye devam etsin'' dedi. 
     
</TEXT>
</DOC>
