<DOC>
<DOCNO> 395967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/spo11.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ringde hüsran 
</HEADLINE>
<TEXT>



Dünya Boks Şampiyonası'nda tam bir hezimet yaşadık ve adeta ringe yapıştık. Çin'in Mianyang şehrinde yapılan şampiyonada dün çeyrek finale yükselme maçına çıkan üç boksörümüz de, rakiplerine yenilerek büyük bir hayal kırıklığı yarattı. 51 kilodaki madalya umudumuz, Olimpiyat ikincisi ve Avrupa Şampiyonu boksörümüz Atagün Yalçınkaya, Rus rakibi Georgy Balakshin önünde hiçbir varlık gösteremedi. Ringden 36-15 gibi açık sayı farkıyla mağlup ayrılan Yalçınkaya, ikinci maçında şampiyonaya veda etmiş oldu. 57 kilo temsilcimiz Yakup Kılıç ise Kazak Berik Serikbayev ile karşılaştı. Rakibine 29-25 yenilen Kılıç da elenen boksörlerimizin arasına katıldı. 60 kilodaki madalya umudumuz Selçuk Aydın, Koreli Jong Sub karşısında iyi başladığı maçın sonunu getiremedi. Son raundda üstünlüğü rakibine kaptıran Aydın maçı 38-30 sayı ile kaybederek elenen üçüncü boksörümüz oldu. Dünya Boks Şampiyonası'nda ringde kalan son sporcumuz 48 kilo Kadri Kordel, bugün Kazak Birzhan ile yarı finale yükselebilme maçına çıkacak. 



</TEXT>
</DOC>
