<DOC>
<DOCNO> 392469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/ekonomi/eko04.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 34.000'de direnç gösterebilir 
</HEADLINE>
<TEXT>


Senet bazlı hareketlerin giderek ön plana çıkmasıyla kısa vadede risk artarken, orta ve uzun vadede hem alım hem de satım fırsatlarını değerlendirmek gerekiyor 

Zeynep Candan Aktaş 

Kısa haftayı alıcılı geçiren İMKB 100 Endeksi en düşük 31.038 görürken en yüksek 33.336'yı test etti. Kapanış en yükseğe yakın 33.152'den gerçekleşti. 
Bu hafta, FED'den 0.25 faiz artışı geldi. İçeride ekim ayı enflasyon rakamları açıklandı. Tüketici fiyatları beklentinin 1.39 biraz üzerinde 1.79 olurken, üretici fiyatları 0.68 seviyesinde gerçekleşti. Şimdi gözler Merkez Bankası'nda. İşlem hacmindeki daralmaya rağmen çıkışta olan endekste kısa süreli bir, ikili dip oluşumu izleniyor. Teknik olarak 34.000-34.500 aralığını hedefleyen bu formasyon büyük olasılıkla 34.000'lerdeki güçlü direnç nedeniyle en azından önümüzdeki hafta hedef seviyelere ulaşmakta zorlanacaktır. İşlem hacminin de zayıf kalması bu olasılığı artırıyor. Peki öyleyse endekste ne beklenebilir Endeksin bulunduğu seviyeyi teknik olarak şöyle tanımlayabiliriz Yaklaşık 2.5 yıldır devam eden uzun vadeli çıkış trendinin son atılım çıkışı dalgasında bulunan endekste 34.000'in üstü güçlü direnç bölgesi olarak görünüyor. Mevcut hacimle 34.000'lerin geçilme olasılığı oldukça zayıf. Önümüzdeki hafta için endeksin hareket 32.500 - 34.000 aralığı olacak gibi. Senet bazında hareketlerin giderek ön plana çıktığı, uzun vadeli düzeltmeye başlayan senetlerin yanında, uzun vadeli çıkışına yeni başlayan senetlerin varlığı, dikkatli olunması gereken bir dönemden geçildiğini gösteriyor. Kısa vadeli yatırımlarda risk artarken, orta ve uzun vadeli yatırımlarda hem alım, hem de satım fırsatlarını birlikte değerlendirmek gerekiyor. 
Bilanço beklentileri senet bazlı hareketliliğe yön verirken, dış piyasalardaki gelişmeler endeksi etkilemeye devam edecek. Önümüzdeki hafta geniş marjlarda ve çalıkantılı hareketler izlenme olasılığı güçlü görünüyor. 
Geçmiş bayramınız kutlu olsun. 




</TEXT>
</DOC>
