<DOC>
<DOCNO> 369165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo12.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Barışa ilk adım Tunceli'den 
</HEADLINE>
<TEXT>


Anadolu'nun kızlarını da paraşüt sporuna çekmek gibi iddialı bir fantazi ile başlayan projenin ilk kıvılcımı Güneydoğu'dan parladı. Atlet Alev Önal, paraşütçü olmak için başvurusunu yaptı 

ERCAN GÜVEN 


İşte Anadolu insanı böyle. Kendisine bir adım gelene koşan, fırsat verene minnet duyan yapıda.İmkan hazırlayanın gözlerini yaşartacak özveride. Yeteneğine gelince içinde bulunduğu koşullara göre belki de dünyanın en becerikli insanı. 
Peki bu güne kadar Anadolu'dan süper bir paraşütçü kız neden çıkmadı 
Bu komik sorunu yanıtını İbrahim Tatlıses vermişti 
"Urfa'da Oksford vardı da biz mi okumadık". 

Mendilden paraşüt 
Bir kıvılcım lazımdı. Konu "Anadolu'nun istekli ve yetenekli kızlarını paraşüt sporuna özendirmek istiyoruz" gibi iddialı bir fantezi gibi görünse de minik bir kıvılcım yeterdi onlara. Yeter ki, parladığını görsünler. 
Geçen hafta Milliyet Taktik'te gördüler. 
Kavaklıdere Rotary Kulübü'nün başlattığı, Türk Hava Kurumu'nun desteklediği "Barış için bir adım" projesinin paraşüt kız takımı, böyle bir niyetle yola çıkmıştı. 
Bu kadarı yetti Tunceli İl Müdürlüğü'nün lisanslı sporcusu Alev Önal'a. Önce mendilden yaptığı paraşütüne kazandığı kupalardan birini bağladı. Sonra Tunceli İl Müdürü Haydar Doğan'ın kapısına dayandı. 
"Ben paraşütçü olmak istiyorum" dedi. 
Haydar Doğan, Türkiye'nin gelmiş geçmiş en iyi atletlerinden biri olarak çok iyi anlıyordu sporcusunun duygularını. Tuttu elinden Tunceli Salonu'nun önündeki Atatürk posterinin önüne getirdi ve mesajını verdi 
"Her aradığınızın en iyisi Anadolu'da. Yeter ki buraya bakın". 

Teröre doğanlar 
Alev Önal liseyi yeni bitirmiş. Spor Akademisi'ne girmek için hazırlanıyor. Uzun mesafede çok iyi bir atlet. Babası köy hizmetlerinde görevli, annesi ev hanımı. Dünyaya geldiği 1984'ten beri terörün ortasında yaşadığı için olmalı gökyüzünde süzülen barış meleklerinden biri olmak istiyor artık. Bu kadar basit işte. 




</TEXT>
</DOC>
