<DOC>
<DOCNO> 364469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur21.html </URL>
<DATE> 2005/07/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
''Sıcaklığın 5 derece fazlasını hesap edip dışarı çıkın'' uyarısı... 
</HEADLINE>
<TEXT>

     Meteorolojinin, sıcaklık ölçümlerini, güneş ışınlarından koruyan siperler içerisine yerleştirilmiş sıcaklık ölçerler aracılığıyla yaptığı, bu yüzden asfalt ve betonlaşmanın yoğun olduğu kent merkezlerinde hava sıcaklığının açıklanan değerlerin yaklaşık 5 derece üzerinde olabileceği bildirildi. 
     Devlet Meteoroloji İşleri Genel Müdürlüğü Hava Tahminleri Daire Başkanı Kemal Dokuyucu, AA muhabirine yaptığı açıklamada, sıcaklık ölçümlerinin siperlerin içine yerleştirilen ölçüm aletleri aracılığıyla yapıldığını söyledi. 
     Rasat parklarında içine termometre yerleştirilen siperlerin hava sirkülasyonuna uygun olarak doğal gölge ortamını yansıtan, çift tavanlı, kafes şeklinde ağaçtan yapıldığını ifade eden Dokuyucu, yerden yaklaşık 2 metre yükseklikteki siper içerisine yerleştirilen sıcaklık ölçerlerin doğrudan güneş ışınlarından, yağıştan ve yoğunlaşmadan korunduğunu bildirdi. 
     Sıcaklığın bu ortamda ölçüldüğünü ve açıklandığını ifade eden Dokuyucu, yükseklik, nem, rüzgar ve hava cereyanı gibi etkenlere bağlı olarak farklı ortamlarda sıcaklığın açıklanan değerin üzerinde ve altında olabileceğini kaydetti. 
     
</TEXT>
</DOC>
