<DOC>
<DOCNO> 364869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/dunya/adun.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'tan çekiliyor 
</HEADLINE>
<TEXT>


Irak'taki çokuluslu gücün komutanı General Casey, önemli sayıda Amerikan askerinin Irak'tan 2006'nın bahar aylarından itibaren aşamalı olarak çekilmeye başlayacağını açıkladı 

DIŞ HABERLER SERVİSİ 


Irak'taki çokuluslu gücün komutanı George Casey, kayda değer sayıdaki Amerikan askerinin aşamalı olarak Irak'tan çekilmesi işleminin önümüzdeki yıl bahar ya da yaz aylarında başlayacağını açıkladı. Bu açıklamadan birkaç saat sonra konuşan Irak Başbakanı İbrahim El Caferi, ABD askerlerinin Irak'tan hızlı bir şekilde çekilmesini istedi. Irak'ta yaklaşık 120 bin Amerikan askeri görev yapıyor. 
Casey bu açıklamayı, yine sürpriz bir şekilde Bağdat'a gelen ABD Savunma Bakanı Donald Rumsfeld ve ABD'nin Bağdat Büyükelçisi Zalmay Halilzad ile Irak başkentindeki görüşmelerinin ardından yaptı. Casey, Irak'taki siyasi süreç ve Irak güvenlik güçlerinin gelişmesinin iyi bir yolda devam etmesi durumunda, bu ülkedeki Amerikan askerlerinin sayısının önemli ölçüde azaltılabileceğini söyledi. Casey, "Irak güvenlik güçlerinin gelişimi ve ülkedeki siyasi süreç iyi yolda devam ederse ilkbaharda ve aralık ayındaki seçimlerden sonra asker sayısında önemli miktarda azaltmaya gidebiliriz" dedi. 

Caferi Çekilme vakti geldi 
ABD Savunma Bakanı Donald Rumsfeld ile dün Bağdat'ta ortak bir basın toplantısı düzenleyen Irak Başbakanı Caferi de, "Ülke genelindeki kontrolün ABD'den Irak ordusuna koordineli bir şekilde devri için plan yapma vakti geldi" dedi. Caferi, öncelikle ABD'nin Iraklı güvenlik kuvvetlerine verdiği eğitimin hızlandırılması gerektiğini ve daha sonra, kontrolün Irak'a devredilmesine yönelik planların yapılabileceğini söyledi. Caferi, kendi takvimleriyle uyuşmayan, beklenmedik bir çekilme işlemiyle şaşırmak istemediklerini ifade etti. 
Irak Başbakanı, Amerikan askerlerinin Irak'tan ne zaman çekilebileceklerinin sorulması üzerine, henüz bir takvim belirlenmediğini, ancak işlemlerin hızlandırılmasını arzu ettiklerini belirtti. 
Irak ordusunda şu anda 77 bin asker görev yapıyor. Bu sayının aralık ayına kadar 85 bine çıkarılması hedefleniyor. Irak'ta görev yapan polis sayısıyla 94 bin. 

Rumsfeld Bağdat'ta 

ABD Savunma Bakanı Donald Rumsfeld, dün Irak'a sürpriz bir ziyaret yaptı. Amerikalı ve Iraklı yetkililerle görüşen Rumsfeld, Irak Anayasası taslağının 15 Ağustos'tan önce bitirilmesini isteyerek, "Gecikme istemiyoruz" dedi. Rumsfeld, böylece Irak işgalinin başladığı Nisan 2003'ten bu yana 10. kez Irak'a gitmiş oldu. 


</TEXT>
</DOC>
