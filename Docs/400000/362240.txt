<DOC>
<DOCNO> 362240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/ekonomi/eko01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Global Steel, İzdemir'i almaktan vazgeçti 
</HEADLINE>
<TEXT>


Global Steel, İzdemir'in yüzde 54.68'ini almak üzere İş Bankası'yla yaptığı alış-satış sözleşmesini 'uluslararası fiyat dalgalanmalar'ını gerekçe göstererek sona erdirdi 

EKONOMİ SERVİSİ 

Global Steel Holdings Ltd., İzmir Demir Çelik'in İzdemir sermayesindeki yüzde 54.68 oranındaki payını almaktan vazgeçti. 
İş Bankası'ndan İMKB'ye gönderilen açıklamada,"Global Steel Holdings Ltd., İzdemir sermayesindeki yüzde 54.68 oranındaki payı satın almak amacıyla 5 Mayıs 2005 tarihinde banka ile imzaladığı hisse alış satış sözleşmesini, haklı bir gerekçeye dayanmaksızın sona erdirdi. Her türlü hukuki hakkımız saklı tutulmak kaydıyla, söz konusu hisselerin anılan firmaya satışı gerçekleştirilmeyecektir" denildi. İzdemir'in yüzde 54.68'lik hissesi için 78.4 milyon dolarlık değer tespit edilmişti. 

Sektörde hız kaybı 
Sektör yetkilileri, Global Steel'in Bulgaristan'da satın alacağı fabrika için İzdemir'den vazgeçtiği tahmininde bulunuyorlar. 
Ayrıca Global Steel'in Ağustos'un 15'ine kadar karar vermesi için süresi bulunduğunu belirten sektör temsilcileri, özellikle çelik sektöründe satışlar ve üretimde son iki ayda aşağı trend başladığını bunun da İzdemir'den vazgeçmesi için bir neden olabileceğini tahmin ediyorlar. Sektör yetkilileri, söz konusu grubunun ani karar değişikliklerine gidebildiğini belirttiler. 
İzdemir'in Global Steel'e satışı sırasında 'ucuza satıldı' tartışması yaşanmıştı. Yüzde 43'ü halka açık olan İzdemir'in borsadaki piyasa değeri 173 trilyon lira düzeyinde bulunuyor. 
1975 yılında kurulan İzdemir, 2003 yılını 14.4 milyon YTL zararla kapatırken, geçen yıl 48.8 milyon YTL, bu yılın ilk üç ayında da 16 milyon YTL net k ra geçti. 

Hisse değer kaybetti 
İzdemir hisseleri dün en çok işlem gören hisseler arasında yer alırken, yüzde 3.47 değer kaybederek 2.78 YTL'den kapandı. 
Dünya çelik devi Mittal Steel'in sahibi Hint asıllı Lakshmi Mittal'in kardeşlerine ait . 
Mittal Steel'den dün yapılan açıklamada "Global Steel Holding Limited, Mittal Steel Company NV'nin bir parçası değildir ve arasında organik hiçbir bağ yoktur" denildi. 




Perde arkası 
'Dalgalanma gerekçesi haklı değil' KADİFE ŞAHİN 
Global Steel'in İzmir Demir Çelik'i almaktan vazgeçmesi konusunda bilgi veren İş Bankası kaynakları, şirketin uluslararası dalgalanmaları gerekçe göstererek sözleşmeyi feshetmesinin haklı bir gerekçe olmadığını söyledi. 
Fiyat dalgalanmalarının sözleşmede fesih maddesi olarak yer almadığını belirten kaynaklar, demir çelik piyasasında yılda bir kaç kez dalgalanma yaşandığını, bunun gerekçe olmasının hiç bir haklı yönü bulunmadığını belirterek gelinen süreci şöyle özetlediler 
"Burada önemli olan niyettir. Bir buçuk yıldır devam eden süreç sonunda dört yatırımcıdan birine gelindi. İleri sürülen uluslararası fiyat dalgalanması sözleşmenin feshi için haklı gerekçe olamaz. Bizim açımızdan süreç bitmiştir. İş Bankası'nın iştiraklerine ilişkin politikası bellidir. 79 iştirakten 48'e geldik. İzmir Demir Çelik konusunda da banka yeniden piyasa koşullarına bakacaktır." 
İş Bankası kaynakları, alış sözleşmesinin iptal edilmesinde fiyatın etkili olup olmadığı konusunda ise "Dolaylı olarak yapılan açıklama sonucu kaçınılmaz olarak oraya götürüyor" değerlendirmesinde bulundu. 


</TEXT>
</DOC>
