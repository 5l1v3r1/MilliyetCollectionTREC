<DOC>
<DOCNO> 372887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur36.html </URL>
<DATE> 2005/08/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Eylemci kıza ailesinden izin çıkmadı 
</HEADLINE>
<TEXT>

     Cengiz ÇOBAN İSTANBUL, DHA 

GENÇLİK Federasyonu’na üye bir grup, duruşmaya çıkacak arkadaşlarına destek vermek için dün akşam otobüsle Ankara’ya giderken grupta yer alan bir kızın Ankara’ya gitmesi ailesi tarafından engellendi. 
     Beyoğlu İstikl l Caddesi’ndeki Galatasaray Lisesi önünde dün akşam toplanan Gençlik Federasyonu üyesi 150 kişilik grup, 17 Ocak 2005 tarihinde Ankara’da düzenlenen ABD ve AB karşıtı gösteride tutuklanan ve bugün Ankara’da hakim karşısına çıkan 6 arkadaşına destek için basın açıklaması yaptı. Grup tarafından yapılan açıklamada, AB’ye üye olmak vatana ihanettir. Vatana ihanetin ve işbirlikçiliğin her türlüsüne hayır, diyoruz. Herkesi Ankara’ya, arkadaşlarımızı sahiplenmeye, gücümüze güç katmaya çağırıyoruz'' denildi. 
     Grup, basın açıklaması ardından, İstiklal Caddesi’nde sloganlar atarak yürüyüş yaptı. İstiklal Cadesi’nden inip TÜYAP binası önüne gelen grup burada kendilerini Ankara Adliyesi’ndeki duruşmaya götürecek otobüsleri beklemeye başladı. 
     Bu sırada grubun yanına yaklaşan bir aile, eylemcilerin arasında bulunan kızını gruptan ayırdı. Adı belirlenemeyen eylemci kızla ailesi bir süre konuştu. Kızın Ankara’ya gitmesine engel olmak isteyen aile fertleri ile kızı arasında devam eden konuşma sırasında, ailesi kızı kolundan tutup taksiye bindirmek istedi. Gruptan bir kişi de kızı diğer kolundan çekerek ailesiyle gitmesine engel olmak istedi. Ancak kız, ailesinin uğraşları sonucunda taksiye bindirilerek evine götürüldü. 
     
</TEXT>
</DOC>
