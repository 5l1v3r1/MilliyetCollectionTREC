<DOC>
<DOCNO> 376689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun49.html </URL>
<DATE> 2005/09/08/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Benaki "Kıbrıs'ta süren sorun güvelik problemi yaratıyor" 
</HEADLINE>
<TEXT>

     Yunanistan Parlamento Başkanı Anna Benaki, "Akdeniz’in uluslararası alandaki stratejik rolü, Ortadoğu’da devam eden gerilim ve Kıbrıs’ta süren sorunun güvenlik problemi yarattığını" savundu. 
     Parlamentolar Arası Birlik PAB tarafından düzenlenen "II. Dünya Parlamento Başkanları Konferansı" çerçevesinde BM Genel Kurulu’nda konuşan Benaki, "11 Eylül saldırılarının yıldönümünün yaklaştığı şu günlerde güvenlik meselesine özel bir atıfta bulunmak istiyorum. 
     Akdeniz’in uluslararası alandaki stratejik rolü, Ortadoğu’da devam eden gerilim ve Kıbrıs’ta süren sorunun bir güvenlik problemi yaratmaktadır" dedi. 
     Benaki, konuşmasına şöyle devam etti 
     "Hiç şüphe yok ki ülkelerimizin kalkınması, halklarımızın refahı güvenli bir ortam olmadan sağlanamaz. Yine hiç şüphe yok ki ’duvarlar’ inşa ederek ve silahlanma ya da savaş tehdidiyle korkutarak güvenlik empoze edilemez." Güvenlik sorununun en belirgin yönünün terörizm olduğunu ifade eden Benaki, "İnsanlık için ciddi bir tehdit oluşturan bu sorun, ekonomik ve sosyal yapısının kırılganlığından dolayı Akdeniz için özel bir boyuta sahiptir. 11 Eylül’de verilen alarm ne yazık ki Madrid ve Londra saldırıları aracılığıyla Avrupa’ya da taşındı. Bu yüzden bu kabusa son vermek için eylemlerimizi koordine etmemiz gerekmektedir" diye konuştu. 
     
</TEXT>
</DOC>
