<DOC>
<DOCNO> 363294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yasam/yas04.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
50 gün içinde 60 bebek öldü 
</HEADLINE>
<TEXT>


Bir yatağa 3 çocuk, tek kuvöze 2 bebeğin yatırıldığı Diyarbakır Çocuk Hastalıkları Hastanesi'nde 60 bebek solunum yetmezliğinden can verdi 

ŞEYHMUS ÇAKAN Diyarbakır DHA 

Edirne ve Manisa'daki bebek ölümlerinin ardından, dehşet verici bir sağlık skandalı da Diyarbakır'da yaşanıyor. 
İshal vakalarında artışla hasta akınına uğrayan Diyarbakır Çocuk Hastalıkları Hastanesi'nde 1 yatağa 3 çocuk, kuvözlere de 2'şer bebek konuldu hastanede, son 50 günde 441 prematüre bebekten 60'ı solunum güçlüğü nedeniyle öldü. 

'Yatırmak zorunda kaldık' 
Başhekim Dr. Misbah Ekinci, bölgede son zamanlarda çok sayıda pramatüre erken doğum vakası görüldüğünü, hastaneye getirilen bu bebekleri de yetersiz kalan kuvözlere 2'şer 2'şer yatırmak zorunda kaldıklarını ifade etti. 

'Açıkta bırakmak istemedik' 
Hava sıcaklığının zaman zaman 45 dereceye ulaştığı Diyarbakır'da, bulaşıcı mevsim hastalıklarının da arttığına dikkat çeken hastane Başhekimi Ekinci, hastaneye haziran ve temmuzda 1744 ishalli hasta yatırıldığını ve bu vakaların ölümle sonuçlanmadığını söyledi. 
250 yatak kapasiteli hastanede son 6 ayda 180 bin 371 poliklinik hizmeti verildiğini vurgulayan Ekinci, özellikle ishal vakalarında görülen artış nedeniyle yer sorunu yaşadıklarını, Dicle Üniversitesi Tıp Fakültesi Araştırma Hastanesi'ne gönderdikleri bazı hastaların da "Yer yok" denilerek geri gönderildiğini söyledi. Ekinci, "Biz de hastaları açıkta bırakmamak için, bir yatağa 2-3 hasta yatırmak zorunda kalıyoruz" diye konuştu. 




</TEXT>
</DOC>
