<DOC>
<DOCNO> 355533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/gun06.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'ten 'özel haber' genelgesi 
</HEADLINE>
<TEXT>


TOLGA ŞARDAN Ankara 

EMNİYET Genel Müdürü Gökhan Aydıner, merkez teşkilatı için yayımladığı genelgede, gazetecilerin birbirlerine haber atlattıkları gerekçesiyle özel bilgi verilmemesini istedi. 
Göreve geldiği günden bu yana basına bilgi verilmemesi için teşkilatına 3 ayrı genelge gönderen Aydıner, bilgi sızmasını yine de önleyemeyince geçen hafta ilginç bir genelgeye imza attı. Aydıner genelgede, "Bazı basın mensuplarının çeşitli birimlerde görevli personelimizle ikili ilişkiler kurmak suretiyle ilgili mevzuata aykırı olarak bilgi aldıkları ve bu şekilde bireysel bilgiye ulaşan basın mensuplarının da diğer meslektaşlarına kendi tabirlerine göre 'haber atlattığı' görülmektedir" dedi. Aydıner, 'Teşkilatımızın tüm basın mensuplarına eşit mesafede olduğunu göstermek' için basına tek elden bilgi verilmesi gerektiğini bildirdi. 


</TEXT>
</DOC>
