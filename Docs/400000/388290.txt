<DOC>
<DOCNO> 388290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy06.html </URL>
<DATE> 2005/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bilgi, millete var vekiline yok 
</HEADLINE>
<TEXT>

     Kültür ve Turizm Bakanı Atilla Koç, Bilgi Edinme Yasası kapsamında vatandaşların kendi bakanlığından bilgi alabileceğini, ancak milletvekillerinin bu haktan yararlanamayacağını bildirdi. Söz konusu yasayı hazırlayan Adalet Bakanlığı’nın bile milletvekillerinin bilgi edinme başvurularını yanıtlarken, Bakan Koç’un, bu yolu izlemesi dikkat çekti. 
     ANAP İstanbul Milletvekili Emin Şirin, eylül ayı içerisinde Bilgi Edinme Yasası kapsamında Kültür ve Turizm Bakanlığı’na 4 ayrı başvuruda bulunarak, "Ortodoks patriğin katolik mekanlarda ayin yapmasının normal olup olmadığını, müzeye çevrilmesi yönündeki Bakanlar Kurulu kararı kaldırılarak Ayasofya’nın yeni bir kararla yeniden camiye dönüştürülmesinin mümkün olup olmadığını, kürdistan haritasının gösterildiği TV5 yayını anımsatarak önceden içeriği bilinmeyen programlara hangi kriterlere göre destek verildiğini, Rixos otelleri sahibinin sahte içki satıldığı açıklamasının ihbar kabul edilerek araştırma yapılıp yapılmayacağını" sormuştu. 
     
     BAKAN KOÇ ÖNCE BAŞVURU METNİNİ DOLDUR 
     Şirin, Rum Ortodoks Patriği’nin Anadolu’da katıldığı ayinlerle ilgili olarak temmuz ayında yaptığı benzeri bir başvuruyu 23 Ağustos’ta yanıtlayan Kültür Bakanı Koç, bu kez bu dört ayrı başvuruya yanıt yerine toplam bir sayfalık ret yazısı gönderdi. Koç, 4982 sayılı Bilgi Edinme Hakkında Yasa’nın genel ilkelerini anlattıktan sonra, konuyla ilgili yönetmelik uyarınca, elektronik posta veya faks yoluyla başvuracak kişilerin, yönetmeliğin ekinde yer alan formu doldurması gerektiğini anımsattı. Sadece isim, soyisim, adres bilgileri ve T.C. Kimlik Numarasının yazıldığı ve yanıtın hangi yolla alınmasının tercih edildiği belirtilen formun bulunmamasını da buna gerekçe olarak gösteren Bakan Koç’un tartışma yaratacak yazısı şöyle 
     "...Daha önce cevaplandırıldığı halde ayrnı kişiler tarafından yapılan tekrar mahiyetteki başvurular ile soyut ve genel nitelikteki boşvuruların işleme konulamayacağı hükme bağlanmıştır. Milletvekillerinin hükümetlerin icraatlarını denetlemelerine ilişkin usul ve esaslar TBMM İçtüzüğünde vazedilmiş olup, 4982 sayılı Kanunun bu amaca yönelik düzenlenmediği açıktır. Bir kısmı daha önce cevaplandırılmış olan, soyut ve genel nitelikteki, bir kısmı ise Bakanlığım kayıtlarındaki bilgi ve belgelere ilişkin olmayan ilgi dilekçelerinizdeki sorularınız söz konusu yönetmelik uyarınca işleme konulmamıştır." 
     
     ŞİRİN İTİRAZ ETTİ 
     Koç’un bu yanıtı üzerine ANAP İstanbul Milletvekili Emin Şirin, Bilgi Edinme Değerlendirme Kurulu’na bugün başvurdu. Kültür Bakanlığı’nın bu tavrının Kurul kararıyla değiştirilmesini isteyen Şirin, "Sorularıma yanıt veremediği için bu yolu seçtiler" diyerek tepki gösterdi. 
     
     HÜKÜMET KAPSAMI GENİŞLETİYOR KOÇ TERSİNİ YAPIYOR 
     Bakan Koç, diğer hiçbir bakanlığın yapmadığı bir tavırla milletvekilinin bilgi edinme başvurusunu yasa ve yönetmeliği farklı yorumlayarak karşılıksız bırakırken, hükümetin sene başında hazırladığı ve halen Genel Kurul gündeminin 7’nci sırasında bekleyen, Bilgi Edinme Yasasının kapsamını genişleten bir yasa tasarısı da bugünlerde Meclis’ten geçirilmeye çalışılıyor. 
     
</TEXT>
</DOC>
