<DOC>
<DOCNO> 372802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko42.html </URL>
<DATE> 2005/08/25/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Unakıtan Enflasyon ve kar payları düşecek 
</HEADLINE>
<TEXT>

     Maliye Bakanı Kemal Unakıtan, özelleştirmelerde yabancı yatırımcıya karşı getirilen eleştirilere ilişkin olarak ''Türkiye'deki komünist kafalılar işsizlikten yakınıyorlar, ancak yabancı yatırımcı gelmesin diyorlar'' dedi. 
     Unakıtan, Ege Bölgesi Sanayi Odası Meclis Salonu'nda Egeli işadamları ile biraraya gelerek sorunlarını dinledi. 
     Kemal Unakıtan, mecliste yaptığı konuşmada, devletin bundan sonra ''iş kapısı, baba ya da ayak değneği'' olmayacağını ifade etti. 
     Hükümet olarak özel sektöre büyük önem verdiklerini, kalkınmanın da özel sektör eliyle olacağını dile getiren Bakan Unakıtan, bu nedenle ''özel sektörün önündeki taşları tek tek kaldırdıklarını'', buna da devam edeceklerini söyledi. 
     Unakıtan, Türkiye gerçeklerinin ortada olduğunu ve kimsenin bunları gözardı ederek ''karnından konuşmaması'' gerektiğini belirtti, Türkiye ekonomisinin güzel bir yola girdiğini ve bunun Türk halkının başarısı olduğunu vurguladı. 
     
     ''KORKAK DAVRANMAYIN'' 
     İşadamlarına, krizin getirdiği alışkanlıkla korkak davranmamaları, yeni fırsatları değerlendirmeleri tavsiyesinde bulunan Unakıtan, şöyle konuştu 
     ''Enflasyon ve kar payları düşecek. Daha iyi hesap yapmak gerekir. Elinizi korkak alıştırmayın. Krizle birlikte bu ülkenin üzerinden bir tank geçti ezdi geçti. O korkaklıkla yoğurdu üfleyerek yemeyin. Krizle birlikte bir sürü fırsatlar elde edildi. Türkiye krizden kazançlı çıktı.'' 
     
     ÖZELLEŞTİRMEDE YABANCI SERMAYE ELEŞTİRİSİ 
     Maliye Bakanı Unakıtan, özelleştirme ve yabancı yatırımcı konularına da değindiği konuşmasında, komünist rejime sahip olmasına rağmen Çin'in en çok yabancı sermaye çeken ülkeler arasında yer aldığına dikkat çekti. 
     Buna karşın, Türkiye'de yabancı sermaye yatırımlarına karşı çıkanlar olduğunu hatırlatan Unakıtan, şunları kaydetti 
     ''Türkiye'deki komünist kafalılar işsizlikten yakınıyorlar, ancak yabancı yatırımcı gelmesin diyorlar. Onları Çin'e göndereceğim görsünler. Paranın rengi olmaz. Bize para gökten yağmıyor ki İzmir Limanı için yerli sanayiciler biraraya geldiler. Erdemir için de. Mübarek olsun. Ancak, yerliye verin, ucuza verin mantığı yok. Parayı veren düdüğü çalar. Parayı kim verirse, onun olur.'' Sanayicilerin sorularını da yanıtlayan Unakıtan, Organize Sanayi Bölgeleri'ne elektrik indirimi taleplerine karşılık, bunun şu anda mümkün olmadığı yanıtını verdi. 
     
     ALKOLLÜ İÇECEKLERE ELEKTRONİK KONTROL 
     Unakıtan, şarap sektörünü temsilen konuşan Yazgan Şarapçılık Yönetim Kurulu Başkanı Nurtekin Yazgan'ın, Özel Tüketim Vergisi'nde yapılan artışın şarap sektörünü ''tökezlettiği ve adeta devletin bindiği dalı kestiği'' eleştirisi üzerine, sektörde kaçağın çok fazla olduğunu söyledi. 
     Kaçağı önlemek için ''Elektronik Kontrol Sistemi'' getireceklerini ve böylece daha üretim hattında sayım yapılarak kaçak olup olmadığını saptayabileceklerini belirten Kemal Unakıtan, bunun için bir yasa tasarısı hazırladıklarını bildirdi. 
     
</TEXT>
</DOC>
