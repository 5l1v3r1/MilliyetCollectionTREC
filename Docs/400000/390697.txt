<DOC>
<DOCNO> 390697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonsiy03.html </URL>
<DATE> 2005/10/29/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
ANAVATAN ve CHP Milletvekilleri arasında kavga yaşandı 
</HEADLINE>
<TEXT>

     TBMM Genel Kurulu’nda gece yarısı kavga çıktı. CHP ve ANAVATAN milletvekilleri birbirlerinin üzerine yürürken, sert tartışmalar yaşandı. 
     Genel Kurul’da uluslararası anlaşmalar görüşülürken, kişisel görüşlerini açıklamak üzere söz alan CHP Yalova Milletvekili Muharrem İnce’nin, "parti değiştirilmesi ve eski Anavatan Partisi yöneticileri ile ilgili" konuşması sırasında kavga çıktı. 
     CHP İstanbul Milletvekili İsmet Atalay ile bir süre önce CHP’den Anavatan Partisi’ne geçen Mersin Milletvekili Hüseyin Güler’in karşılıklı laf atmasıyla başlayan tartışmada, milletvekilleri birbirlerinin üzerine yürüdü. 
     
     Küfürlü kavga 

     CHP'li Muharrem İnce'nin uluslararası anlaşmalar görüşüldüğü sırada kürsüde yaptığı konuşmada parti değiştirenleri eleştirmesi üzerine ANAP'lı Hüseyin Güler, "Bize ahlak dersi vermeye hakkın yok" dedi. CHP'liler de ANAP'lılara, "Satılmış p...k" diye laf attı. ANAP'lı Turan Tüysüz, Muharrem Doğan ve Ömer Abuşoğlu, CHP sıralarına doğru yürüdü. Çıkan arbedede CHP'li Şefik Zengin, ANAP'lı Güler'e yumruk savurdu. ANAP'lıları AKP'liler yatıştırdı. 
     Yaşanan arbede sırasında CHP Mersin Milletvekili Şefik Zengin, ANAVATAN’lı Güler’e yumruk savurdu. 
     TBMM Başkanvekili Nevzat Pakdil, birleşime ara verdi milletvekillerinin araya girmesiyle de kavganın büyümesi önlendi. 
     
     CHP'Lİ KOÇ ESKİYE RAĞBET OLSA BİT PAZARINA NUR YAĞARDI 

     Türkiye ile Avrupa Serbest Ticaret Birliği Devletleri Arasında Anlaşma Çerçevesinde Oluşturulan Türkiye-EFTA Ortak Komitesinin 1 2004 ve 2 2004 Sayılı Kararlarının Onaylanmasının Uygun Bulunduğuna Dair Kanun’un görüşmelerine geçildiğinde söz alan Anavatan Partisi Grup Başkanvekili Süleyman Sarıbaş, iktidarın, "28 Şubat süreci mağdurlarının, Kıbrıs Türk’ünün, Alevi vatandaşların sorunlarını çözmek yerine, "CHP’nin dümen suyuna girdiğini" öne sürdü. 
     "Onların dümen suyunda giderseniz, o yolun sonu uçurum olur" diyen Sarıbaş, CHP’nin, "laiklik ve Cumhuriyetin elden gideceği" yönünde siyaset yaptığını, ancak bunun gerçekçi olmadığını söyledi. Sarıbaş, laiklik ve Cumhuriyetin Türkiye’de yaşam biçimi olduğunu ve sonsuza kadar yaşayacağını kaydetti. 
     Seçim meydanlarında, "Beraber yürüdük biz yollarda" diye oy istediklerini ifade eden Sarıbaş, "Bugün IMF ile Ofer ile ABD ile yürüyoruz. Beraber yürüdüklerimizi yolda bıraktık" diye konuştu. 
     
     "NAZİK ÜSLUPLA CEVAP VERDİM" 

     CHP Grup Başkanvekili Haluk Koç, söz alarak Sarıbaş’ın konuşmasına cevap verdi. ANAVATAN’lı milletvekillerinin yeni grup kurmaları nedeniyle heyecan içinde olduklarını söyledi. 
     "Eskiye rağbet olsa bit pazarına nur yağardı. Bu sözü, özellikle söylüyorum" diyen Koç, 28 Şubat sürecinde mağdur olanlar üzerinden siyaset yapılmaması gerektiğini bildirdi. 
     CHP’nin Galataport ve Kuşadası liman ihaleleri ile Tüpraş’ın bir kısmının hissenin satışıyla ilgili olarak verdiği gensorunun görüşmeleri sırasında, Anavatan Partisi Genel Başkanı Erkan Mumcu’nun, Kuran’dan bir sureye atıfta bulunduğu anımsatan Koç, Mumcu’nun kutsal değerleri siyasete malzeme yaptığını iddia etti. 
     
     "TAPU, CHP’YE AİT" 

     Türkiye’nin, dünyadaki tek Müslüman ve laik ülke olduğunu belirten Koç, "Bunun tapusu, CHP’ye aittir" dedi. CHP’nin, inançlara karşı olduğu iddialarının gerçeği yansıtmadığını ifade eden Koç, İslam’ın özüne uygun, demokrasi ve Cumhuriyet değerleriyle barışık yaşamak isteyen insanların teminatının partisi olduğunu kaydetti. 
     Anavatan Partisi milletvekillerinden sözlerine dikkat etmelerini isteyen Koç, "Aklınıza her geleni söylerseniz, çok çabuk yıpranırsınız, gruptan düşersiniz" dedi. 
     
     "... EN BÜYÜK KÖTÜLÜK..." 

     Partisinin, muhalefet görevini başarıyla yaptığını söyleyen Koç, "Bir gecede hidayete ererek, yeni bir siyasi kimlikle, milletin size verdiği sözleri, tapuyu reddederek, bu millete ve siyaset kurumuna en büyük kötülüğü yapıyorsunuz" diye konuştu. 
     Dışişleri Bakanı ve Başbakan Yardımcısı Abdullah Gül’ün, CHP Genel Başkanı Deniz Baykal’ı ziyaret ettiğini anımsatan Koç, Gül’ün, "Torba Yasa’da karşı oldukları maddelerin çıkarılması konusunda güvence verdiği için Anayasa değişikliği oylamasında "evet" diyeceklerini ifade etti. 
     
     "UTANÇTAN, RENGİNİ DEĞİŞTİRDİ" 

     Kişisel görüşlerini açıklamak üzere söz alan CHP Yalova Milletvekili Muharrem İnce ise Anavatan Partisi’ne eleştiriler yöneltti. 
     "Bir parti düşünün, geçmişindeki utançlarından dolayı sarı rengini, yeşil yapacak... İnsanda biraz vicdan olsa, utanır, kızarır. 
     Yeşil değil, kırmızı yapar rengini" diyen İnce, Türk siyasi tarihine, "Anayasayı bir kere delsek ne olur", "Siz benimle değil, küçük Turgut’la uğraşın", "Benim memurum işini bilir" sözlerinin bu parti ile girdiğini söyledi. İnce, Anavatan Partisi’nin eski yöneticilerinin Yüce Divan’da yargılandıklarını da hatırlattı. 
     
     "...CHP OYLARIYLA GİDERİM" 

     Partilerinden istifa ederek ANAVATAN’a katılan milletvekillerinin, ayrıldıkları partinin genel merkezlerinde kavga ettiklerini ileri süren İnce, "Ben de parti yöneticilerimle ters düştüm. Burada söylüyorum milletvekilliğini bırakırım, ancak başka bir partiye geçmem. CHP oylarıyla geldiysem, CHP oylarıyla giderim" dedi. 
     İnce, "Bize ahlak dersi verenler, kırmızı plaka, grup başkanvekilliği için parti değiştirenlerdir" diye konuştu. 
     Bu sırada, Anavatan Partisi ile CHP milletvekilleri arasında kavgaya varan tartışmalar yaşandı. Bunun üzerine, TBMM Başkanvekili Nevzat Pakdil, birleşime ara verdi. 
     Verilen aranın ardından konuşmasına devam eden İnce, CHP’nin arkasında, Anadolu ve Rumeli’deki örgütlenmeler, Kurtuluş Savaşı, devrimler olduğunu söyledi. İnce, "İsmet Paşa’nın arkasında savaşlar var. Senin arkanda Terzi İzzet’in ceketi var" sözünün bir dönem çok kullanıldığını hatırlatarak, "Arkasında terzinin ceketinden başka bir şey olmayanlar, CHP’nin ne dünü, ne bugününe laf edebilirler. CHP’ye laf edebilmeniz için o asalette olmanız gerekir" diye konuştu. 
     
     MİLLETVEKİLLERİNİN İSTİFASI 

     İnce’den sonra söz alan Anavatan Partisi Grup Başkanvekili Ömer Abuşoğlu, Türkiye’de yapılan yasal düzenlemelerle siyasi partilerin kapanmasının zorlaştığını belirtti. 
     Siyasi partilerin bugünkü yapısı içinde milletvekillerine söz hakkı verilmediğini öne süren Abuşoğlu, "Milletvekilleri, bu yüzden istifa etmekte. Siyasi partiler, istifa eden milletvekillerinden rahatsızlık duyuyorlarsa, kendileriyle yüzleşsinler. Bu yüzleşmeyi yapmadığımız sürece istifaların arkası kesilmez" dedi. 
     "İstifa eden milletvekillerini suçlayarak bir yere varamazsınız" diyen Abuşoğlu, milletvekillerinin tüm topluma örnek olması gerektiğini de kaydetti. 
     
</TEXT>
</DOC>
