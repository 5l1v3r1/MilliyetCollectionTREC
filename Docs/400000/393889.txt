<DOC>
<DOCNO> 393889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur44.html </URL>
<DATE> 2005/11/10/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Bakan Çelik, cehaleti ayaklar altına alacaklarını söyledi 
</HEADLINE>
<TEXT>

     Milli Eğitim Bakanı Hüseyin Çelik, ''Türkiye'de cehaleti ayaklar altına alıncaya, mükemmel işleyen bir eğitim sistemini ülkemize kazandırıncaya kadar kar kış, yağmur çamur, köy belde demeden çalışmaya devam edeceğiz'' dedi. 
     Bitlis'te Sosyal Hizmetler İl Müdürlüğü Çocuk Esirgeme Kurumu'nu ziyaret eden Çelik, Tatvan İlçesi'nde de İstanbul Menkul Kıymetler Borsası İMKB tarafından yaptırılan Mehmet Akif Ersoy İlköğretim Okulu'nu okulunu gezdi. 
     Çelik'in okuldaki incelemeleri sırasında yanına gelen 5. sınıf öğrencisi Handan Kaya, Çelik için yazdığı şiiri okudu. 
     Kaya, okullarında bilgisayar bulunmadığını belirterek, Bakan Çelik'ten bilgisayar istedi. Çelik de okula bilgisayar gönderilmesi için Milli Eğitim Bakanlığı Müsteşar Yardımcısı Cevdet Cengiz'e talimat verdi. 
     Daha sonra, ilçeye bağlı Koyunpınar Köyü'nde, işadamı Hüsamettin Peker tarafından 150 bin YTL'ye yaptırılan 4 derslikli Hüsamettin Peker İlköğretim Okulu'nun açılışına katılan Çelik, burada yaptığı konuşmada, ait olduğu topraklara vefa borcunu okul yaptırarak ödeyen Peker'e teşekkür etti. 
     Tatvanlı diğer işadamalarını aynı duyarlılığı göstermeye davet eden Çelik, herkesin sosyal sorumluluk projelerinde aynı çabayı göstermesi gerektiğini belirtti. 
     Bakan Çelik, ilköğretimini Tatvan YİBO'da tamamladığını, bu nedenle de ilçeye ve ilçe halkına karşı vefa borcu bulunduğunu ifade ederek, ''Tatvan'ın benim hayatımda özel bir yeri var. Tatvan'ın çok ekmeğini yedim, suyunu içtim'' dedi. 
     Eğitim seferberliğini geri kalmış tüm yörelerde halkın desteğiyle sürdüreceklerini anlatan Çelik, şöyle devam etti 
     ''Türkiye'de cehaleti ayaklar altına alıncaya, mükemmel işleyen bir eğitim sistemini ülkemize kazandırıncaya kadar kar kış, yağmur çamur, köy belde demeden çalışmaya devam edeceğiz. Bunun için de bizim neden ve kimden yana olduğumuzu bilmemiz gerekir. Sefaletten, cehaletten, karanlıktan yana mıyız, ilimden, irfandan, kalkınmadan yana mıyız Bunu ortaya koymalıyız.'' 
     
     ''AÇILIŞTA TABELA DİYALOGU'' 
     Bakan Çelik, Hüsamettin Peker İlköğretim Okulu'nun tabelasında Milli Eğitim Bakanlığı yerine Bitlis Valiliği ibaresinin yer aldığını görünce, ''Okulun tabelasında, Milli Eğitim Bakanlığı yerine Bitlis Valiliği yazılmış. Tabelanın bu şekilde yazılmasıyla Bitlis Valiliği Türkiye'de bir devrim yapmış'' diye konuştu. 
     Vali Hacımustafaoğlu ise Türkiye'nin birçok yerinde valiliklere ait okul tabelalarının bulunduğunu belirterek, bu konuda doğru olanın kendi yaptıkları olduğunu savundu. 
     
     YATAKHANESİNİ ZİYARET ETTİ 
     Cumhuriyet İlköğretim Okulu ile Tatvan Anaokulu'nun açılışını da yapan Çelik, daha sonra ilköğretimini tamamladığını YİBO'yu ziyaret etti. 
     YİBO'da okuyan öğrenciler, Çelik'i ''Biz de Bakan Olacağız'' yazılı pankartlarla karşıladı. Okulda çeşitli incelemelerde bulunan Çelik, öğrencilik yıllarında kaldığı yatakhaneyi de gezdi. 
     Tatvan Belediye Başkanı Mehmet Emin Peker'i de makamında ziyaret eden Çelik, Bitlis'e bağlı tüm ilçe kaymakamları, milli eğitim müdürleri ve belediye başkanlarıyla basına kapalı bir değerlendirme toplantısı da yaptı. 
     Geceyi Tatvan'da geçirecek olan Çelik'in, Bitlis'teki ziyaretlerini tamamladıktan sonra yarın uçakla Ankara'ya döneceği bildirildi. 
     
</TEXT>
</DOC>
