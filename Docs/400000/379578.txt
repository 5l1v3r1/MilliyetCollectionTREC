<DOC>
<DOCNO> 379578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yazar/idiz.html </URL>
<DATE> 2005/09/19/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Terörle mücadele yasası ve İngiltere örneği 
</HEADLINE>
<TEXT>


Terörle mücadele yasası Türkiye'nin gündemini meşgul etmeye devam ediyor. Başbakan Erdoğan da bu alandaki "zafiyetten" söz etmeye başladı. Ancak, birçok hukukçuya göre mevcut yasalar aslında yeterli. AKP içinde de böyle düşünenler var. Adalet Bakanı Cemil Çiçek de aynı kanıda. Bu görüşte olanlar, asıl sorunun mevcut yasaların uygulanmasında olduğunu söylüyorlar. 
Belki farkında değiller ama bunu söylemekle AB'nin Türkiye'ye "uygulama" konusunda yönelttiği eleştirileri farklı bir açıdan tekrarlamış oluyorlar. 
Zaten, imardan insan haklarına kadar uzanan birçok alanda kanunların ne denli uygulandığını öğrenmek için gazetelerimizi okumak yetiyor. 
Bu arada, İngiltere'nin Terörle Mücadele Yasası'na eklemeye çalıştığı bazı maddeler de bizde son dönemde çok kullanılmaya başlandı. İngiltere'nin son derece katı maddeler üzerinde çalışıyor olması, Türkiye'ye de bu konuda açık çek sağlıyormuş gibi değerlendiriliyor. 

Meydan boş değil 
Bu yaklaşım, meydanın Blair hükumeti için bu konuda tamamen boş olduğunu da çağırıştırıyor ki, bu doğru değil. Bugün hem parlamento içinden, hem hukukçulardan, hem de sivil toplum örgütleri ve insan hakları kuruluşlarından Blair'e büyük tepki var. 
Terörle Mücadele Yasası'na eklemeye çalışılan "terörü yüceltmek" kavramıyla ilgili hararetli tartışmalar ise canlı bir şekilde sürüyor. İngiliz basınına bakılacak olursa, böyle bir maddenin uygulamaya sokulması zaten mümkün değil. Bu arada, getirilmeye çalışılan söz konusu maddelerden bazılarının AB müktesebatıyla ne kadar uyumlu olduğu da ciddi bir şekilde sorgulanıyor. 

Mevzuatta zaten var 
İngiltere, zaten geçmişte Avrupa İnsan Hakları Mahkemesi'nde aleyhinde en çok dava açılan ülkeleriden biriydi. Nedeni ise ayrılıkçı terör örgütü IRA ile mücadele etmek için 1970'lerde çıkardığı "Terörle Mücadele Yasası"ydı. Bugün Blair hükumetini eleştirenler bunu sık sık anımsatıyorlar. Getirilmeye çalışılan bazı maddelerin uygulanmasıyla aynı şeyin bugün de olacağını söylüyorlar. 
Öte yandan, Blair hükumetinin getirmeye çalıştığı yasal düzenlemelerin çoğu Türk mevzuatında şu veya bu şekilde zaten var. Başka bir ifadeyle, orada olmayan bir şey ortaya çıkarılmaya çalışılırken, bu durum bizde, olanın üstüne yeni birtakım şeylerin konması için bir örnek olarak kullanılmaya çalışılıyor. 

Göz ardı edilenler... 
Yalnız bunu kullanmaya çalışanlar bir şeyi göz ardı ediyorlar. Basından son günlerde takip ediyoruz. Diyarbakır'da parklara Kürtçe isimlerin verilmesi yasaklanıyor. Bir siyasi partinin yöneticileri, Kürtçe davetiye çıkardıkları için yargılanıyorlar. Bunlar yapılırken terör örgütü ile bağlantı aranıyor. Bunun gibi örnekleri çoğaltmak mümkün. Ancak bunlar, İngiltere'nin öngördüğü terörle mücadele yasasının alanına giren türden konular değil. 
Buna karşın, adı daha önce hiç duyulmamış olan, fakat "Ben Kürdüm diyen herkes potansiyel PKK'lıdır" diye yazdığı için birdenbire üne kavuşan "Türksolu" adlı derginin yazdıkları, İngilizlerin getirmeye çalıştıkları ve "sözlü veya yazılı olarak şiddeti teşvik edenlerin engellenmesini" öngören maddedeki "suç" tarifine uyuyor. 

Sorun uygulamada... 
Aslında, var olan mevcut yasalarımızın hem "lafzına" hem de "ruhuna" göre, bizde de böyle bir şeyi yazmak ve yayımlamak yasak. Ama uygulamaya gelince her şey düğümleniyor. Esas sorunumuz da bu. Bırakın AB'yi, bunu kendi Adalet Bakanımız bile teyit ediyor. 



</TEXT>
</DOC>
