<DOC>
<DOCNO> 389221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko30.html </URL>
<DATE> 2005/10/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İşte Türkiye'nin en yüksek binalarının özellikleri... 
</HEADLINE>
<TEXT>

     Dubai Holding bünyesindeki Dubai International Properties DIP ile İstanbul Büyükşehir Belediyesi'nin ortak gayrimenkul yatırım ortaklığı şirketinin Levent'te inşa edeceği burgu formundaki kuleler, Türkiye'nin en yüksek binaları olacak. 
     5 milyar dolarlık yatırımının ilk halkasını oluşturan Dubai Towers İstanbul, dünya çapında ünlü mimarlar tarafından tasarlandı. 
     Dubai Towers İstanbul, DIP'ın ''Dubai Towers'' adını taşıyan ikinci projesini oluşturuyor. 
     Yaklaşık 300 milyon dolara mal olan ilk proje, ünlü markaları bünyesinde toplayan 3 katlı alışveriş merkezi, 5 yıldızlı butik bir otel ve Batı Körfezi'ni 360 derece gören daireleri tek çatı altında toplayan Dubai Towers-Doha adını taşıyor. 
     
     ''TÜRKİYE'NİN GURURU'' 

     İş, eğlence, yaşam alanlarını içinde barındıracak projeyle ilgili hazırlanan dokümanda, Dubai Towers İstanbul'un ''Türkiye'nin gururu ve en prestijli adresi'' olacağı vurgulanıyor. 
     Merdivenlerine kırmızı halıların serildiği Çırağan Sarayı'ndaki toplantıda verilen bilgiye göre, Dubai International Properties, tasarımdaki futuristik yaklaşımı, mimaride simgeleşmiş farklı yapıları ile İstanbul'un siluetini değiştirecek. 
     21. yüzyılın tüm ihtiyaçlarını karşılayacak şekilde tasarlanan Dubai Towers İstanbul'da, akıllı bina teknolojisi kullanılacak. Tüm ofis alanları, binanın diğer bölümleri ile uyum içerisinde olacak. 
     Binaya taşınacak olan kiracıların hepsine taşınma esnasında hem alan hem de hizmet olarak destek verilecek. 
     Ofis alanları aynı zamanda anahtar teslim, tamamen mobilyalı ve gerekli tüm ağ hizmetleri tamamlanmış olarak tahsis edilebilecek. 
     Farklı opsiyonları olan oturma alanlarından en etkileyicisi, lüks tesisleri ve panoramik manzarası ile çatı katları olacak. Kiracılara, 24 saat temizlik, güvenlik, geniş otopark, spor salonu, sağlık merkezi, kablosuz internet bağlantısı ve bakım hizmetleri verilecek. 
     Dubai Towers İstanbul, iş merkezi ve rezidanslara ek olarak yemekten modaya, dünyaca ünlü markaların yer aldığı Türkiye'nin en gözde alışveriş mekanını da İstanbullulara sunacak. 
     300 metre civarında bir yükseklikte inşa edilmesi planlanan Dubai Towers İstanbul, Türkiye'nin en yüksek binası unvanını da İş Kuleleri'nden alacak. İş Bankası Genel Müdürlüğü'nün hizmet verdiği 3 kuleden en yükseği 181.1 metre uzunluğunda bulunuyor. 
     
     DÜNYANIN EN YÜKSEK BİNALARI 

     Dünyanın en yüksek binası ünvanını şu sıralarda Tayvan'daki 509 metrelik Taipei 101 binası taşıyor. Ardından sırasıyla, 452 metrelik Kuala Lumpur'daki Petronas Kuleleri ve Chicago'daki 441 metrelik Sears Towers geliyor. Şangay'daki 420 metrelik Jian Mao, 412 metrelik Hong Kong Finans Merkezi, 391 metre uzunluğundaki CITIC Plaza Çin , 384 metrelik Shung Hing Square, 381 metrelik Empire State New York ve yine 381 metrelik Central Plaza Hong Kong da onları takip eden dev gökdelenler. İstanbul'daki ikiz kuleler de dünyadaki sayılı yapılardan biri olacak. 
     
     DUBAİ HOLDİNG 

     Dubai Holding, Ekim 2004'de Dubai'de son 5 yıldır yürütülen büyük ölçekli çeşitli altyapı ve yatırım projelerini aynı çatı altında toplamak, büyük projeleri araştırmak, tanımlamak ve yürürlüğe koymak için kuruldu. 
     Holding bünyesinde sağlık, teknoloji, finans, gayrimenkul, araştırma, eğitim, insani yardım, turizm, enerji, iletişim, sanayi, biyoteknoloji ve ağırlama sektörlerinde faaliyet gösteren 20 şirket yer alıyor. 
     Dubai Holding'in uluslararası gayrimenkul yatırımlarını ve projelerini yürüten Dubai International Properties ise Dubai'nin gelişiminde büyük rol oynayan Dubai Internet City, Dubai Media City ve Burj Al Arab gibi projelerin ardındaki isim olarak biliniyor. 
     
</TEXT>
</DOC>
