<DOC>
<DOCNO> 386843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/siyaset/siy01.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanla yolları ayrıldı 
</HEADLINE>
<TEXT>


İstanbul Kültür Müdürü Ahmet Bilgili, Sakal-ı Şerif olayının ardından kendisine 'yalaka' dediği öne sürülen Kültür ve Turizm Bakanı Atilla Koç'un dün İstanbul'daki programlarına katılmadı 

GÜRKAN AKGÜNEŞ İstanbul 


Sakal-ı Şerif olayı, İstanbul Kültür Müdürü Ahmet Bilgili ile Kültür ve Turizm Bakanı Atilla Koç arasında soğuk rüzg r estirdi. Bilgili, Sakal- ı Şerif'i Atatürk Havalimanı'na getirdiği gerekçesiyle kendisine "yalaka" dediği öne sürülen Bakan Koç'u dün İstanbul'daki programında yalnız bıraktı. Koç, bugüne kadarki hemen hemen tüm programlarında kendisine eşlik eden Bilgili için, "yalaka" değil "işgüzar" dediğini söyledi. 

Protesto konusu 
Koç, Türker İnanoğlu tarafından Maslak'ta yapılan kültür merkezinin tanıtımına katıldı. Koç, Attil İlhan'ın cenaze töreninde protesto edilmesi konusunda, "Namuslu, Türkiye'ye mal olmuş bir yazarın, uçlarda protestonun konusu olabilecek cenaze merasimiyle gömülmesini arzu etmezdim. Bu bana yapılan ayıptan da önemlisi, İlhan'ın cenazesine m ni olunması" dedi. 
Koç, Bilgili'yi "yalakalıkla" suçladığı iddiası anımsatılınca şunları söyledi "Ben bitirdim o işi, izah ettim de. Ben suçlamadım, tekrar söyleyeyim 'işgüzarlığı', 'yalakalığa' çevirme becerisine ben sahip değilim, ama siz sahipsiniz. Konuyla ilgili gelişme yok, sayın Başbakanımız da izah ettikten sonra daha ne gelişme arıyorsunuz ki." 
Koç, dün yazar Orhan Kemal'in Cihangir'deki müzesini de ziyaret etti. 

Erdoğan Kapatın 
Dünkü AKP MKYK'nın basına kapalı bölümünde Başbakan Erdoğan, Sakal-ı Şerif tartışmalarının provokasyon olduğunu belirterek, geçmişte Ürdün Kralı'nın Sakal-ı Şerif'i istediğini ancak gönderilmediğini söyledi. 
Erdoğan, Koç'u da eleştirerek, "Uygunsuz açıklamalar bu konuyu buraya getirdi" dedi. Erdoğan, "Ben bu konuyu kapattım. Siz de kapatın" diye konuştu. 

Baykal Sakal-ı Şerif'i götürmek densizliktir 

ANKARA Milliyet 

CHP Genel Başkanı Deniz Baykal, Sakal-ı Şerif tartışması konusunda kendisine yönelik eleştirilere "densizlik" karşılığını veren Başbakan Erdoğan'a, "Ortada densizlik varsa o da Sakal-ı Şerif'in havaalanına getirilmesidir" dedi. Baykal, Başbakan'ın köşeye sıkıştığında ona buna hakaret ettiğini söyleyerek şöyle devam etti "Densizlik sözünü kullanma ihtiyacını hissetmesi, bu sözün ağırlığından kurtulma çabasıyla ilgili olabilir. Ortada densizlik varsa o da Sakal-ı Şerif'in havaalanına getirilmesidir. Başbakan, 'olay doğru değildir' desin, bitsin." 


</TEXT>
</DOC>
