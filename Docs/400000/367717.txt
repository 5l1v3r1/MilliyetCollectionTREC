<DOC>
<DOCNO> 367717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/ekonomi/eko05.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere hükümetinin vize ihalesini Setur kazandı 
</HEADLINE>
<TEXT>


DİLEK TAŞ 

HSBC ve İngiliz Konsolosluğu'nda meydana gelen patlamaların ardından Setur, Asya Tur ve UND tarafından yapılan İngiltere vizesi işlemleri kasım ayından itibaren sadece Setur tarafından yapılacak. İngiltere hükümetinin geçtiğimiz günlerde yaptığı ihaleyi Setur kazandı. 
Setur Satış ve Pazarlama Müdürü Gökhan Dedeoğlu, İngiltere vizesi işlemlerini yapmak için şimdi üç olan eleman sayıları kasım ayına kadar 26'ya çıkaracaklarını ve bu iş için özel bir departman kuracaklarını kaydetti. Dedeoğlu, Setur'a bağlı olacak çalışacak vize departmanı için İstanbul Avrupa yakasında yer arayışı içinde olduklarını da sözlerine ekledi. 
HSBC ve İngiliz Konsolosluğu'nda geçtiğimiz yıl meydana gelen patlamaların ardından İngiliz Konsolosluğu Setur, Asya Tur ve UND'yi görevlendirmişti. Ancak Asya Tur'un iflasının ve turizm sektöründeki dengelerin değişmesinin ardından İngiltere hükümeti bir ihale açma yoluna giderek acentayı görevlendirdi. 
İngiltere hükümeti halen benzer uygulamaları Hindistan ve Pakistan gibi ülkelerde görevlendirdiği seyahat acentaları aracılığıyla yapıyor. İngiliz hükümetinin aldığı bu kararın aralarında Fransa da olmak üzere başka bazı ülkelerce de uygulamaya geçirileceği biliniyor. 


</TEXT>
</DOC>
