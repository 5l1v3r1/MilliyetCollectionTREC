<DOC>
<DOCNO> 364069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko20.html </URL>
<DATE> 2005/07/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sanal alışveriş çok tutuldu... 
</HEADLINE>
<TEXT>

     Hülya Çorakçı AA 

Türkiye'de hızla artan e-ticaret hacmi, sektörde faaliyet gösteren firmaların hedef büyütmesini sağladı. 
     Teknoloji alanında yaşanan gelişmelerle birlikte, Türkiye'de yaklaşık 6-7 yıldan bu yana çeşitli firmalar tarafından internetten alışveriş imkanı sunulmaya başlandı. 
     İlk başlarda bu yöntem pek çok kişiye cazip gelmese de internet bağlantılarının yaygınlaşması ve hızlanması, teknolojiye olan merak ve yoğun iş yaşamı yüzünden alışverişe zaman ayıramayanların da yönelmesiyle e-ticaret katlanarak arttı. 
     Firmadan firmaya yönelik uygulamaların yanı sıra elektronik eşyadan kişisel bakım ürünlerine, ofis-kırtasiye ürünlerinden bilgisayara, kitaptan yemeğe kadar çok sayıda ürün, internetten sipariş edilebilir hale gelirken, geçtiğimiz yıllarda sektörün en büyük sorunu olarak görülen, müşterilerdeki ''güven'' eksikliği ise firmaların ve bankaların yaptığı çeşitli çalışmalarla aşılmaya başlandı. 
     
     6 AYLIK E-TİCARET 563.5 MİLYON YTL 
     Bankalararası Kart Merkezi BKM verilerine göre, yılın ilk çeyreğinde 242 milyon 770 bin YTL olan kredi kartlarıyla sanal POS'lar üzerinden yapılan e-ticaret işlem hacmi, Haziran sonu itibariyle 6 aylık dönemde 563 milyon 470 bin YTL'ye yükseldi. 
     BKM Genel Müdürü Sertaç Özinal, sanal poslar üzerinden kredi kartı ve banka kartı ile gerçekleştirilen işlemlerde büyük artış gözlendiğini söyledi. 
     Bunun yanı sıra sahtekarlıklar gibi olumsuzlukların önüne geçebilmek için bankaların, Visa ve Master Card'ın güvenlikle ilgili bir takım sertifikasyon çalışmalarının olduğunu vurgulayan Özinal, bu sertifikasyonu kullanan üye işyerlerinin ek bir güvenlik sağladığını, bunun da sanal ortamdaki alışverişe önemli katkıda bulunduğunu ifade etti. 
     İnternet kafe gibi halka açık yerlerde henüz tam olarak güvenliğin sağlanamamış olabileceğinin de altını çizen Özinal, BKM'nin de güvenlikle ilgili sertifikasyon konusunda önümüzdeki kısa dönemde bir çalışmasının olacağını belirtti. 
     Özinal, ''Bankalar aracılığıyla bu sertifikalar alındığı takdirde, arzuladığımız internette güvenlik konusunu önemli ölçüde sağlayabileceğimizi düşünüyorum'' dedi. 
     
     KANGURUM.COM 
     Türkiye'de bu alanda faaliyet gösteren sitelerden biri olan Kangurum.com'un Genel Müdürü Serdar Kaşıkçı, Koç grubu şirketlerinden Migros'un sanal market operasyonlarının geliştirilmesiyle büyüyen ve sanal alışveriş merkezi olarak hizmet vermeye başlayan Kangurum.com'un 2000 yılında Sanal Merkez T.A.Ş. adı ile şirketleşerek sipariş almaya başladığını söyledi. 
     Kangurum'dan verilen siparişlerin Türkiye'nin her bölgesine ulaştırıldığını belirten Kaşıkçı, Kangurum içinde yer alan Migros Sanal Market'teki teslimatların ise İstanbul, Ankara, İzmir, Antalya, Adana, Mersin, Fethiye, Bodrum, Marmaris, Çeşme ve Göcek'de yapıldığını kaydetti. 
     2000 yılında 14 mağazayla faaliyete geçen Kangurum'un, bugün pastaneden beyaz eşyaya, çiçekçiden kitapçıya 70'den fazla seçkin mağaza ile 100 bini aşkın ürünü satışa sunduğunu belirten Kaşıkçı, Migros Sanal Market mağazasının da günde yaklaşık 10 bin kişi tarafından ziyaret edildiğini, günde 500 siparişin ise başarıyla teslim edildiğini anlattı. 
     Sistem güvenliğinin sağlanmasının yanı sıra, değişik ödeme seçenekleri ile de üyelere daha güvenli alışveriş yapma imkanı verdiklerini dile getiren Kaşıkçı, Kangurum'un ziyaretçilerinin tamamen alışveriş odaklı ve internet bilincine sahip kişiler olduğunu, üyelerinin yüzde 80'inin yaşlarının 23 ile 43 arasında değiştiğini, özellikle yoğun çalışan kişiler ile hasta ve hamilelerin Kangurum'u yoğun olarak kullandığını söyledi. 
     KOBİ'lerin de tüketim malzemeleri için Kangurum'u tercih ettiğini ifade eden Kaşıkçı, dijital fotoğraf makineleri, televizyonlar, cep telefonları, DVD player gibi ürünlerin en çok satanlar arasında yer aldığını, yaz sezonunda ise bahçe mobilyaları ve klimaların satışlarında ciddi bir artış görüldüğünü kaydetti. 
     Dünyadaki trend ve e-ticaretin getiri-verim oranları göz önüne alındığında, bütün şirketlerin ürün ve hizmetlerini internet üzerinden pazarlamalarının kaçınılmaz olduğunu belirten Kaşıkçı, sektörün, teknolojinin ucuzlaması ve internet altyapısının güçlenmesi ile büyümesini arttıracağını söyledi. 
     
     ESTORE 20 MİLYON DOLARIN ÜZERİNDE CİRO HEDEFLİYOR 
     Estore.com Genel Müdürü Gülfem Uycan da, Estore'un geçen yılı 10 milyon dolar ciro ile kapattığını, bu yılın ilk 6 ayında ise bu rakama rahatça ulaştıklarını söyledi. 
     Uycan, 2005 yılını 20 milyon doların üzerinde bir ciroyla kapatmayı umduklarını kaydetti. 
     Sektörün inanılmaz hızla büyüdüğünü dile getiren Uycan, internette en çok ilgi gören ürünlerin ise cep telefonları ve bilgisayarlar olduğunu, özel günlerde ise çiçek ve altın aksesuarların satışlarında hareketlilik gözlendiğini anlattı. 
     Uycan, internetten alışverişte güvenlik konusunda ise 6 yıldır kendilerini mutsuz edecek bir olay yaşamadıklarını, artık müşterilerin kafasında güvenlikle ilgili soruların gittikçe azaldığını, birkaç yıl içinde de kalmayacağını düşündüklerini dile getirdi. 
     İnternetten alışverişi genellikle erkeklerin tercih ettiğini belirten Uycan, müşterilerine sundukların taksit ve finansman imkanları sayesinde İstanbul dışında olan KOBİ'lerin de ciddi oranlarda alım yaptığını anlattı. 
     Uycan, yapılan alışverişlerin yaklaşık yüzde 75'lik bölümünü taksitli alışverişlerin oluşturduğunu bildirdi. 
     
     BASCUDA, KADINLARI ÇEKMEYE ÇALIŞIYOR 
     Bascuda.com'un Genel Müdürü Tuna Yüksel ise internetten alışverişin her yıl büyüme gösterdiğini, internet bağlantılarının da fazlalaşmasıyla e-ticarette çok büyük yollar kat edildiğini söyledi. 
     Yüksel, güvenlik sorunun ise bankaların destekleri ve kendilerinin bu konuyu kamuoyunda sık sık gündeme getirip anlatmasıyla aşıldığını kaydetti. 
     Bascuda.com'dan alışveriş yapan müşterilerin profiline bakıldığında iki özelliğin göze çarptığını anlatan Yüksel, şunları söyledi 
     ''Bazı ürünlere ulaşamayan, taşrada yaşayan devlet memurları, askeriye personeli ve öğrenciler internetten alışveriş yapıyor. Büyükşehirlerde ise şehrin kalabalığında zaman bulamayan yoğun çalışan insanlar bizi tercih ediyor. Alışveriş yapanların yüzde 80'ini ise erkekler oluşturuyor. Biz de bayanları çekmek için tekstil konusunda çalışmalar yapıyoruz.'' Yüksel, sektörde her yıl yüzde 50'lik bir büyüme öngördüklerini, bu yılın sonunda ise 30 milyon dolar ciro hedeflediklerini sözlerine ekledi. 
     
     GİMA'NIN ''SEN-AL'' MARKETİ... 
     Gima T.A.Ş. Alternatif Kanallar Müdürü Tunca Meriç ise Gima'nın internet ve telefon mağazacılığı kanallarının, hizmete başladığı yıldan bugüne kadar sürekli büyüyerek, ciro büyüklüğü bakımından ilk 10 mağazaları arasında girdiğini, her yıl bir önceki yılın yüzde 50 fazlası kadar ciro ve müşteri adedi artışı sağlandığını söyledi. 
     Meriç, müşterilerin internetten alışveriş yapmalarındaki en büyük tereddütleri olan güven sorununu, sitenin güvenliği, fiyat istikrarı, iade ve değiştirme garantisi, hızlı ve doğru teslimat konularında bilgilendirmeyle aştıklarını anlattı. 
     Sen-Al Market'i yoğun çalışanlar, yalnız yaşayanlar, asansörü olmayan eski binaların sakinleri, küçük çocuğu olan ve hamile kadınlar ve çeşitli nedenlerle evden çıkamayan kişilerin tercih ettiğini bildiren Meriç, kurumsal olarak da bazı işyerlerinin temizlik, kafeterya ve çay ocağı malzemelerini Sen-Al Market'ten karşıladığını söyledi. 
     Meriç, Türkiye'de internet kullanımı arttıkça aynı oranda olmasa bile sanal market alışverişinin de artacağını belirterek, ''Günümüzün meşgul insanı, her konuda, kendisine zaman kazandıracak, hayatını kolaylaştıracak çözümler arıyor'' dedi. 
     
</TEXT>
</DOC>
