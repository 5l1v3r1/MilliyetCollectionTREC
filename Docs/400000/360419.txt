<DOC>
<DOCNO> 360419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko29.html </URL>
<DATE> 2005/07/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ford Transit 40 yaşında... 
</HEADLINE>
<TEXT>

     Ford Avrupa Başkanı John Fleming, üretimine 40 yıl önce başlanılan Ford Transit'in, pazara yeni standartlar getirdiğini ve sunduğu yeni teknolojilerle hep önde olduğunu söyledi. 
     Ford Transit'in Avrupa'da üretime başlamasının 40. yılı kutlamalarına, Ford Otosan'ın Kocaeli'nin Gölcük İlçesi'ndeki fabrikasında düzenlenen törenle başlandı. 
     John Fleming, törendeki konuşmasında, geçen 40 yıl içinde Avusturya'dan Belçika'ya sayısız ülkede kurulan üretim tesisleriyle Transit'in başarısının dünya çapında yayıldığını belirtti. 
     Gölcük'teki törenle 40. yıl kutlamalarının başladığını ve önümüzdeki günlerde İngiltere Sauthomton'da 5 milyonuncu aracın banttan indirileceğini ifade eden Fleming, şunları kaydetti 
     ''Kocaeli Transit'in, Sauthamton ile Avrupa'daki başlıca üretim üssü olmuştur. Koç ekibi, en son teknolojinin kullanıldığı bu tesisteki çalışanlarıyla, profesyonlikleri ve kaliteye bağlılıklarıyla ün kazandılar. Tabiiki Transit Türkiye'de yeni değil, 1969 yılından beri burada üretiliyor. Ancak bu üretim daha çok yerli pazar içindi. Kocaeli'ndeki şu anki modelimizin üretimine geçilmesiyle 2001 yılında bu durum değişmiş oldu. 
     Transit, 40 yıl önce pazara yeni standartlar getirdi, her zaman önde oldu ve sürekli yeni teknolojiler sunarak liderliğini sürdürdü. Tüm dillerde Transit dayanıklılık ve çok yönlülük anlamına geliyor. Aslında birçok ülkede o kadar iyi tanındı ki, minibüs tipi ticari araçların genel adı haline geldi.'' 
     
     ''KOÇ TOPLULUĞU AB YOLUNDA DA HAZIRLIKLI...'' 
     Koç Holding Üst Yöneticisi CEO Bülend Özaydınlı ise topluluğun kurucusu Vehbi Koç'un uzun yıllar önce disribütörlükle başlattığı Ford-Koç ilişkisinin, geçen süre içinde gelişerek, 1997 yılında hisselerin eşitlenmesiyle yeni daha güçlü bir ortaklık yapısına dönüştüğünü söyledi. 
     Özaydınlı, 77 yıldır süregelen bu işbirliğinde pek çok dönüm noktası ve başarının bulunduğunu ifade ederken, şöyle konuştu 
     ''Türkiye'nin seri üretimine geçen ilk aracını devreye aldığımızdan bu yana uzun zaman geçti ama Otosan başarılarıyla anılmaya devam ediyor. Son 3 yıldır lider olarak otomotiv sektörünü yönlendiren Ford Otosan, 2005 yılındaki performansıyla bu yıl da liderliği kimseye bırakmaya niyetli değil. Bugün 40. yılını kutladığımız Ford Transit ise tek başına bir başarı hikayesidir. İşbirliğimizin en uzun süreli ürünü olan arcımızın Türkiye üretim rakamlarına baktığımızda Ford Otosan'ın ilk üretime başladığı 1969 yılından bu yana 550 bin Ford Transit ürettiğini görüyoruz. Transit ailesinin en küçük üyesi Transit Connect'in üretim adedi ise 230 bin adet. Ford Avrupa'nın 40. yılında ulaştığı rakam ise 5 milyonuncu Ford Transit olacak. Bugün 40. yılını kutladığımız Ford Transit ise tek başına bir başarı hikayesidir.'' Bu rakamların, Ford'un Avrupa'daki gücünü açıkça gösterdiğine de işaret eden Özaydınlı, devamla şunları söyledi 
     ''Ford Otosan'ın ulaştığı kapasite, gerek Türk otomotiv endüstrisinde, gerekse Avrupa otomotiv pazarında ulaştığı noktayı vurgulamak açısından son derece önemlidir. Ford Otosan sahip olduğu teknolojileri düşük maliyetle, kaliteli üretim yapma yeteneği ve değerli insan kaynağıyla Ford Avrupa'nın üretim merkezlerinden biri olma yolunda hızla ilerlemektedir. 
     Bu rakamlar ayrıca Koç topluluğunun AB yolunda ne kadar hazırlıklı olduğunu ve ihracatı ne boyutta önemsediğini göstermektedir.'' Ford Otosan Genel Müdürü Turgay Durak da, ''dünyanın önde gelen otomobil markası 102 yıllık Ford ile Türkiye ekonomisinin gelişmesinde öncü rol oynamış 79 yıllık Koç'un 77 yıllık işbirliği sonucu ulaştığı gurur verici başarılardan birini hep birlikte kutlamaktayız'' dedi. 
     Konuşmaların ardından Fleming, Özaydınlı ve Durak, önümüzdeki günlerde Sauthamton'da bandtan indirilecek olan 5 milyonuncu aracı sembolik olarak Gölcük'te de hattan indirdiler. Araç, Gölcük Devlet Hastanesi'ne hibe edildi. 
     
</TEXT>
</DOC>
