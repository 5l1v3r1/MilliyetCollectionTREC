<DOC>
<DOCNO> 371328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonyas13.html </URL>
<DATE> 2005/08/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Tüm rekorları kırdı 'Yabancı Damat' Yunanistan'da en çok izlenen dizi 
</HEADLINE>
<TEXT>

     Yunanistan'da temmuz ayında yayınlanmaya başlanan ''Yabancı Damat'' dizisinin, en yüksek izlenme oranını elinde bulundurduğu öğrenildi. 
     Yunanistan'ın Mega televizyonunda yayınlanan bölümleriyle tüm programları geride bırakan ''Yabancı Damat'', yayımlanmaya başladığı tarihten bu yana elde ettiği ortalama yüzde 42 izlenme payıyla en yüksek izlenme oranına ulaştığı kaydedildi. 
     İlk bölümlerinde 9.2 reyting ve yüzde 31.8 izlenme payı elde eden, sonrasında bu oran yüzde 52'ye kadar ulaşan dizinin kaydettiği bu sonuçla yayınlandığı Mega televizyonu dahil olmak üzere, Yunanistan'daki tüm TV kanallarının günlük izlenme payı ortalamasında üstünlük sağladığı belirtildi. 
     Yunan basını, ''Yabancı Damat'' dizisinin ilk belirlemelere göre, 10 milyon nüfuslu Yunanistan'da yaklaşık 1 milyon 230 bin evde izlendiğini, bazı bölümlerinde artış kaydeden izleyici kitlesiyle Yunan Milli takımının karşılaşmalarından da fazla ilgi gördüğünü yazdı. 
     Yunan halkını her akşam televizyon başına sürükleyen diziyi, yüzde 36 izlenme payıyla bir Yunan dizisinin takip ettiği kaydedildi. 
     
</TEXT>
</DOC>
