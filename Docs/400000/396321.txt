<DOC>
<DOCNO> 396321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy11.html </URL>
<DATE> 2005/11/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Öymen CHP'de demokrasi eksikliği var... 
</HEADLINE>
<TEXT>

     CHP Eski Genel Başkanı Altan Öymen, son birkaç kurultayda partide rahatsızlık ortaya çıktığını, bunun parti içindeki demokrasi eksikliğinden kaynaklandığını savundu. 
     Öymen, CHP'nin 31. Olağan Kurultayı'nda çalışma ve hesap raporları oylanarak ibra edildi. 
     Çalışma ve hesap raporları üzerindeki görüşmeler sırasında söz alan Öymen, partiye 1950 yılında katıldığını ve ''kıdemli bir arkadaş'' sıfatıyla konuşma yapacağını belirtti. 
     CHP Genel Başkanı Deniz Baykal'ın sabahki konuşmasında ülkenin içinde bulunduğu sorunlara teşhisler koyduğunu ve bu teşhisleri doğru bulduğunu kaydeden Öymen, AK Parti iktidarının, uygulamaları, niyetleri ve ''beceriksizlikleriyle'' halkta endişeler uyandırdığını öne sürdü. 
     ''Bu iktidarın değişmesi gereklidir'' diyen Öymen, bunun için bir başka partinin iktidara gelmesinin şart olduğunu, CHP'nin de şimdiden yapacağı hazırlıklarla kendisini kanıtlaması gerektiğini dile getirdi. 
     Öymen, CHP'nin yapılacak genel seçimlere hazır olup olmadığı konusundaki soruya iyi niyetle ''evet'' yanıtı verilebileceğini, ancak bazı anketler ile seçim sonuçları gibi göstergelerin bunun ''aşırı iyimserlik'' olduğunu ortaya koyduğunu ifade etti. 
     Sorunlara teşhis koyarken çıkış noktasını da göstermek gerektiğini vurgulayan Öymen, Baykal'ın konuşmasında, bu konuda neler yapılabileceği konularında somut açıklamaların yer almadığını ileri sürdü. 
     Partide son birkaç kurultaydan bu yana bir rahatsızlık ortaya çıktığını, buna inkar etmeye gerek olmadığını anlatan Öymen, bunun parti içindeki demokrasi eksikliğinden kaynaklandığını söyledi. 
     Genel Başkan Baykal'ın konuşmasında demokrasinin faziletlerinden söz ettiğini, çözümün demokraside olduğunu vurguladığını anımsatan Öymen, ''Sayın Genel Başkan bunları söylüyor da CHP acaba demokrasiye layık değil midir de son 3 kurultayda 3 defa tüzük değişikliği yapılıyor'' dedi. 
     Tüzük üzerinde yapılan değişikliklerle 250'nin üzerinde imza toplanarak genel başkan adayı olabildiğini, önceki kurultaylarda 3 partilinin bu madde nedeniyle aday olamadığını anlatan Öymen, şimdi de tüzük değişikliği konusunda antidemokratik bir değişiklik önerildiğini iddia etti. 
     Tüzük değişikliğinin parti içindeki demokrasiyi yeniden tesis etmek için kullanılması gerektiğini belirten ve bu değişiklik konusunda partililerin karar vermesinin daha doğru olacağını vurgulayan Öymen, bu sayede parti içi katılımın artacağını, Genel Başkanın karşısına aday çıkarılmasına olanak sağlanmasının partiye bir şey kaybettirmeyeceğini ifade etti. 
     
</TEXT>
</DOC>
