<DOC>
<DOCNO> 359462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur49.html </URL>
<DATE> 2005/07/08/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Nato mayın gemileri İstanbul'da... 
</HEADLINE>
<TEXT>

     NATO Mukabele Kuvveti Daimi Mayın Karşı Tedbirleri Görev Grubu-2’ye SNMCMG2 bağlı 6 gemi, 3 günlük ziyaret için Tuzla’daki Deniz Harp Okulu Limanı’na demirledi. 
     Yunanistan, Fransa, İtalya, İspanya ve Türkiye’den katılan gemilerden oluşan kuvvetin İstanbul’u ziyareti nedeniyle, Yunan Deniz Kuvvetleri’ne ait komuta gemisi HS Aliakmon’da düzenlenen basın toplantısında, SNMCMG2 Kurmay Başkanı Neil Holden, gazetecilere kuvvetin görevleriyle ilgili bilgi verdi. 
     Holden, öncelikli olarak Akdeniz, Karadeniz ve Kızıldeniz’in görev yerleri olduğunu, ancak dünyanın her yerinde görev yapmaya hazır olduklarını belirtti. 
     Görevlerinin harekat olarak her zaman hazır, gelişmeye açık daimi bir deniz kuvvetini ikame etmek olduğunu kaydeden Holden, amaçlarının deniz tabanının fotoğraflarını çekmek ve teröristler tarafından bırakılan ya da eskiden kalma mayınları bularak imha etmek olduğunu söyledi. 
     Söz konusu görevi sadece uluslararası sularda yaptıklarına işaret eden Holden, Akdeniz Diyaloğu programıyla da Akdeniz, Karadeniz ve Kızıldeniz ülkeleriyle birlikte çalışmalar gerçekleştirdiklerini ifade etti. 
     Holden, "Görevimiz, NATO’nun varlığını her tarafta gösterebilmek ve müttefiklik ruhunu yansıtabilmek" dedi. 
     Bu amaçla milli ve uluslararası tatbikatlara katıldıklarını, limanları ziyaret ettiklerini kaydeden Holden, bütün Akdeniz’i tam olarak kapsadıklarını, ayrıca su üstü çalışması da yaparak, ticari gemilerin seyirleriyle ilgili bilgi topladıklarını bildirdi. 
     Topladıkları bütün bilgilerin Napoli’deki Harekat Merkezi’nde değerlendirildiğini anlatan Holden, uluslararası terörizme engel olabilmek için deniz bilgisi oluşturulduğunu vurguladı. 
     Holden, kuvvetin komuta gemisi dışında 5-7 gemiden oluştuğunu, Türkiye, Yunanistan, İtalya, İspanya ve Almanya’nın kuvvete daimi gemi verdiğini, Belçika, İngiltere, ABD ve Hollanda’nın da zaman zaman kuvvete gemi vererek katıldığını söyledi. 
     
     KOMUTA TÜRKİYE’YE DEVREDİLECEK 
     Holden, komuta görevlerinin 1 yıl süreyle dönüşümlü olarak yapıldığını ifade ederek, Yunanlı komutanın da 21 Mayıs 2005’te görevi aldığını, görev süresi sonunda komutayı Türk komutana devredeceğini belirtti. 
     İstanbul’dan 11 Temmuz Pazartesi günü ayrılacak olan Yunanlı Komutan Albay Alexandros Theodosiou komutasındaki kuvvette Yunanistan Deniz Kuvvetleri’ne ait HS Aliakmon ve HS Kichli, Fransa Deniz Kuvvetleri’ne ait FGS Laboe, İtalya Deniz Kuvvetleri’ne ait ITS Alghereo, İspanya Deniz Kuvvetleri’ne ait SPS Sella ve Türk Deniz Kuvvetleri’ne ait TCG Saros gemileri bulunuyor. 
     
</TEXT>
</DOC>
