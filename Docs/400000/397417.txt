<DOC>
<DOCNO> 397417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur15.html </URL>
<DATE> 2005/11/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Her yıl yarım milyar dolarlık ilacı çöpe atıyoruz 
</HEADLINE>
<TEXT>

     Sağlık Bakanlığı Müsteşar Yardımcısı Orhan Fevzi Gümrükçüoğlu, Türkiye’de yıllık ilaç israfının 500 milyon dolar civarında olduğunu belirterek, "O halde neden evimizi yarın-bugün miadı dolup da çöpe atacağımız ilaçlarla dolduralım ve boşu boşuna milli servet kaybına yol açalım" dedi. 
     İlaç ve Eczacılık Genel Müdürlüğü verilerine göre, Türkiye’de 2004-2005 Kasım ayları arasında 200 milyon kutu antibiyotik tüketildi. 
     Gümrükçüoğlu, AA muhabirine yaptığı açıklamada, "Akılcı İlaç Kullanımı"nın, bir hastalığın önlenmesi, kontrol altına alınması veya tedavi edilmesi için, doğru ilaçların, uygun nedenlerle, gerektiği zamanlarda, uygun hastalara, gerektiği miktarda ve uygun fiyatla ulaştırılması olduğunu bildirdi. 
     Bilim ve teknolojideki gelişmeler, sosyo-ekonomik ve demografik faktörler ve ilaç endüstrisinin yapısal özelliklerinin ilaç tüketimini etkileyen faktörler olduğunu ifade eden Gümrükçüoğlu, akılcı ilaç kullanımı konusunda hükümetler, ilaç endüstrisi, üniversiteler, öğretim kurumları ve meslek örgütleri ile reçete yazanlar, halk, hastalar ve tüketici gruplarına görevler düştüğünü söyledi. 
     Akılcı ilaç kullanımı konusunda, hekimler, sağlık çalışanları ve eczacıların, mutlaka endikasyonu ve tetkikleri ile birlikte yeteri kadar ve dozda ilaç ile tedaviye yönelmeleri gerektiğini anımsatan Gümrükçüoğlu, ilgililerin zaten bu bilinçte oldukları inancını taşıdığını belirtti. 
     Gümrükçüoğlu, ilgili kesimlerin bu konudaki titizliklerini sürdürmelerini isteyerek, halktan gelen ilaç yazdırma gibi taleplere hiçbir şekilde rağbet edilmemesi çağrısında bulundu. 
     Vatandaşlara da, "kesinlikle" doktor önerisi ve reçetesi olmadan, ilaç kullanmamalarını tavsiye eden Gümrükçüoğlu, "İlaç birtakım yan etkileri olabilen bir üründür. İlaçların doktor tavsiyesi olmadan dozu, kullanım şekli ve hangi hastalığı iyi edeceği kararlaştırılmadan, kendi kendine kullanılması halinde, bu yan tesirlerin ölüme kadar götürebilecek etkileri olduğunu önemle hatırlatıyoruz" dedi. 
     
     "ENDİŞELER YERSİZ" 
     Türkiye’nin, halkına en iyi sağlık hizmetini verebilecek bir seviyeye ulaştığına dikkati çeken Gümrükçüoğlu, ilaca ulaşabilmenin artık çok kolay hale geldiğini söyledi. 
     Gümrükçüoğlu, ülkenin her yerinde hekim, sağlık personeli ve eczanelerin mevcut olduğuna işaret ederek, herhangi bir ilacın bulunamamasının ya da "kıtlığa girmesinin" söz konusu olamayacağını belirtti. 
     Vatandaşların yüzde yüze yakınının sosyal güvenlik şemsiyesi altıda olduğunu kaydeden Gümrükçüoğlu, "Vatandaşlarımızın ilacı bulamam, ulaşamam diye endişeye kapılmaları, sosyal güvencem yok, bulabildiğim ilacı alayım, depolayayım, ecza dolabında bulundurayım diye düşünmeleri son derece yersiz" diye konuştu. 
     -"YILLIK İLAÇ İSRAFI 500 MİLYON DOLAR CİVARINDA"- Bir çok vatandaşın evlerindeki ecza dolaplarında, düşme ve kanamalar için gerekli olanlar dışında, çok sayıda ilaç bulundurulduğunu belirten Gümrükçüoğlu, "Vatandaşlarımızın evleri adeta küçük birer eczane birimi gibi. Evlerde 500-1000 YTL arasında ilaç bulunduruluyor. Bu son derece yersiz" dedi. 
     Gümrükçüoğlu, vatandaşların istediği zaman hekime ve eczaneye ulaşabildiğini ve reçetesiyle ilacını temin edebildiğini dile getirerek, "O halde neden evimizi yarın-bugün miadı dolup da çöpe atacağımız ilaçlarla dolduralım ve boşu boşuna milli servet kaybına yol açalım" diye konuştu. 
     Türkiye’de yıllık ilaç israfının tutarıyla ilgili soru üzerine, Gümrükçüoğlu, "Abartılı olmayan bir rakamla, bizde 500 milyon dolardan aşağı olmadığı kanaati var. Bu epey bir para ediyor" karşılığını verdi. 
     Gümrükçüoğlu, israf edilenlerin, halkın kendiliğinden aldığı, şu veya bu şekilde depolama ihtiyacı hissettiği ilaçlardan oluştuğunu ifade ederek, ayrıca hekim tarafından verilen ilaçların üçte ikisi veya daha fazlasının da kullanılmayarak heba edildiğini söyledi. 
     Gümrükçüoğlu sözlerini şöyle sürdürdü 
     "Halbuki bir ilaç doktor muayenesi ile bir hastalığı iyi etmesi için alınmışsa, tayin edilen gün kadar kullanımı gereklidir. Akılcı ilaç kullanımının esaslarından biri budur. Diyelim ki herhangi enfeksiyon durumunda doktor bir antibiyotiğin bir hafta süreyle kullanılmasını reçete etmişse, o ilacın 2 günde bırakılması halinde, sersemletilmiş mikroorganizmalar, bir müddet dinlendikten sonra aynı odaklarda üreyerek ve direnç kazanmış olarak, daha büyük bir maliyetle, daha uzun bir süreçte, belki daha pahalı antibyotiklerin kullanımını gerektirmektedir. Doktor tavsiyesi ve süresine göre ilacın alınması ve alındığında da önerilen süre kadar kullanılması önemlidir." Gümrükçüoğlu, Türkiye’de en fazla ağrı kesiciler, antiromatizmal ilaçlar ve antibiyotiklerin tüketildiğini kaydederek, toplumun akılcı ilaç kullanımı konusunda belli bir kültüre ulaşmasının amaçlandığını bildirdi. 
     Herhangi bir soğuk algınlığı veya enfeksiyonda, antibiyotiklere yüklenilmemesini isteyen Gümrükçüoğlu, bu ilacın insan hayatı açısından önemli olan diğer rahatsızlıklarda kullanılmasının yararlı olacağını söyledi. 
     Diyabet ya da hipertansiyon gibi hastalıklarda, yaşam boyu ilaç kullanımının "önemli ve gerekli" olduğunu ifade eden Gümrükçüoğlu, "Bunun sabrını ve kültürünü toplumumuza vermeliyiz. İhmal söz konusu olursa insan yaşamına malolan risklere yol açabilir" dedi. 
     Öte yandan, Sağlık Bakanlığı İlaç ve Eczacılık Genel Müdürlüğü verilerine göre, Türkiye’de 2004-2005 Kasım ayları arasında 200 milyon kutu antibiyotik tüketildi. 
     Aynı dönem içinde 150 milyon kutu solunum sistemi ilacı, 110 milyon kutu ağrı kesici, 98 milyon kutu kalp ve tansiyon, 45 milyon kutu mide, 33 milyon kutu da sinir sistemi ilacı alındı. 
     İlaç Endüstrisi İşverenler Sendikası verilerine göre ise 2000 yılında 1 milyar 550 milyon dolar olan ilaç ithalatı, 2003’de 2.4 milyar dolara, geçen yıl ise 2.7 milyar dolara yükseldi. 
     Ayrıca, geçen yıl Türkiye’de üretici fiyatlarıyla 6.1 milyar dolar, perakende fiyatlarıyla ise 8.8 milyar dolarlık ilaç tüketildi. 
     
</TEXT>
</DOC>
