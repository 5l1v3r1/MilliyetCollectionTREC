<DOC>
<DOCNO> 364093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy03.html </URL>
<DATE> 2005/07/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Erdoğan'a DYP'den sert yanıt Başımızı kuma gömmeyiz 
</HEADLINE>
<TEXT>

     DYP, Başbakan Recep Tayyip Erdoğan’a, "Terör konusunda hükümeti ikaz etmenin adı, ne zamandan beri terörü siyasete alet etmek olmuştur" diye sordu. 
     Erdoğan’ın, DYP Genel Başkanı Ağar’ın "ülkeyi sıfır terörle devralmışlardı" çıkışına verdiği, "terörü siyaset aracı olarak kullanmak saygıdışı bir davranıştır" cevabına DYP’den sert tepki geldi. 
     DYP Genel Başkan Yardımcısı Saffet Arıkan Bedük, yaptığı açıklamada "Sayın Başbakan’ın DYP’yi kastederek terörü siyasete alet edenler var şeklindeki sözünü tatil yaparken rahatı bozulmuş bir Başbakan’ın alışılagelmiş, talihsiz bir gafı olarak görüyoruz" dedi. 
     "’Açım, işsizim’ diye haykıran insanlara dahi fırça atan bir Başbakan’ın bu gafını da normal karşılıyoruz" diyen Bedük, Türkiye’de bir terör yaşanıyorsa bunun nedenlerini, sonuçlarını ve çözümlerini gündeme getirmek hususunda asla bu türden sözleri dikkate almayacaklarını söyledi. 
     "Sanki ülkede terör yaşanmıyormuş gibi davranmasını ve konuşmasını anlamakta güçlük çekiyoruz" diyen Bedük, tepkisini "DYP’nin muhalefet anlayışında "Başını kuma gömmek" diye bir anlayış olmaz" diye sürdürdü. Bedük, şöyle devam etti 
     "İnsanlarımızın hayatı, güvenliği, milletimizin bütünlüğü söz konusu iken hiç kimse bizden sessiz kalmamızı ve olup bitenleri seyretmemizi beklemesin. DYP, dini siyasete alet etmemek kadar terörün de siyasete alet edilmemesine samimi olarak inanan ve uygulamalarını da bu bağlamda değerlendiren bir anlayışın ve misyonun sahibidir. 
     Terörle mücadele elbette siyaset üstü olmak zorundadır. 
     Bu gerçeği DYP her ortamda ısrarla dile getirmekte ve milletimizi soğukkanlı olmaya davet etmektedir. Fakat terörü bertaraf edecek olan da, terörle mücadelenin şeklini belirleyecek olan da, bunun için bütün alanlarda savaşacak olan da yine muhalefetiyle ve iktidarıyla birlikte bizzat siyasetin kendisi değil midir Terör konusunda hükümeti ikaz etmenin adı, ne zamandan beri terörü siyasete alet etmek olmuştur " 
     
</TEXT>
</DOC>
