<DOC>
<DOCNO> 371165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko22.html </URL>
<DATE> 2005/08/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İş garantili ücretsiz kursa başvuran yok... 
</HEADLINE>
<TEXT>

     Türkiye Tekstil Hazır Giyim Deri Sanayii Teknoloji ve Tasarım Araştırma Vakfı'nın iş garantili, ''ücretsiz'' kurslarına, son aylarda 1 kişinin bile başvurmadığı bildirildi. 
     TARGEV İktisadi İşletme Müdürü M. Yaşar Nergiz, ''aşa, işe ihtiyacı olanların'' kendilerine başvurmasını istediklerini, ancak son aylarda ''bir kişinin dahi kapılarını çalmadığını'' bildirdi. 
     Nergiz, AA muhabirine yaptığı açıklamada, iş garantili ücretsiz tekstil elemanı yetiştirme kurslarını tamamlayan 15-30 yaş arasındaki herkese konfeksiyon sektöründe iş bulduklarını belirtti. 
     Atölyelerinde uygulanan bir programla ''makinacı'', ''kesici'', ''ütücü'' ve ''kalite kontrolcü'' yetiştirdiklerini kaydeden M. Yaşar Nergiz, bugüne kadar üç binden fazla işsiz gence meslek kazandırarak tüketici olmaktan kurtarıp, üretken bir insan olarak sektöre kazandırdıklarını söyledi. 
     Bunların yüzde 90'ının kendilerine gelip teşekkür ettiğini, çalıştıkları yerlerde ''idareci, yönetici konuma yükseldiklerini'' ifade ettiklerini anlatan Nergiz, en az ilköğretim mezunu, ikametgahı olan ve 6 fotoğraf getiren herkesi kursa kaydettiklerini belirtti. Yaşar Nergiz, şöyle konuştu 
     ''Kursiyerlerimize ilk 5 hafta, el becerileri ve makineler konusunda eğitiyoruz. Daha sonra üretim atölyelerimizde 8 hafta çalıştırıyoruz. Teorik ve pratik eğitimi vererek, sınavdan geçiriyoruz. 65 iş gününde yetiştirdiğimiz elemanlardan başarılı olanlara hemen iş buluyoruz ve 6 ay süreyle işyerinde takip ediyoruz. Bu sürede ücret, servis, sigorta yemek gibi ihtiyaçları işyerleri karşılıyor.'' 
     
     SON AYLARDA BAŞVURU YOK 
     Stajın sonunda kursiyerlere TARGEV- Bornova Atatürk Anadolu Meslek ve Meslek Lisesi tarafından, Milli Eğitim Bakanlığı'nın onaylı sertifikasının verildiğini dile getiren Nergiz, ''ancak son aylarda bu eğitim görmek için bir kişi bile kapımızı çalmadı. Bu durum karşısında Türkiye'de her halde işe, aşa ihtiyaç kalmadı diye düşünüyoruz'' diye konuştu. 
     Nergiz, kurslara katılmak isteyenlerin, TARGEV'in Bornova'daki merkezine veya ''232-374 17 64'' numaralı telefonuna veya targev targev.org.tr, yasarnergiz targev.org.tr internet adreslerine başvuru yapmalarını istedi. 
     
</TEXT>
</DOC>
