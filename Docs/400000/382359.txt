<DOC>
<DOCNO> 382359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur20.html </URL>
<DATE> 2005/09/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bismil'de 2 terörist ölü ele geçirildi, 3 güvenlik görevlisi yaralandı 
</HEADLINE>
<TEXT>

     Diyarbakır’ın Bismil İlçesi’nde terör örgütü PKK üyelerine yönelik operasyonda, 2 terörist ölü ele geçirildi, 3 güvenlik görevlisi yaralandı. 
     Diyarbakır Valiliği’nden yapılan yazılı açıklamada, 27 Eylül günü saat 23.40 sıralarında Emniyet Müdürlüğü’nü telefonla arayan bir kişinin "PKK adına dağdan gelen 3 gerilla, yanlarında getirmiş oldukları bomba ve silahlarla, Diyarbakır il merkezi başta olmak üzere Bismil veya Çınar’da eylem yapacaklar" ihbarının değerlendirilmesi sonucu, kentin giriş çıkışlarında kişi ve araçlar üzerinde gerekli aramaların yapılmaya başlandığı bildirildi. 
     Bu gün saat 00.45 sıralarında Bismil çıkışının 2. kilometresinde bulunan Sanayi Mahallesi üzerinde, durumundan şüphelenilen bir otomobilin durdurulmak istendiği, ancak "dur" ihtarına uymadığı belirtilen açıklamada, şöyle denildi 
     "Aracın dur ihtarına uymayarak kaçması üzerine görevli ekiplerimizce takip edilmiş, aracın önü kesilmek istendiğinde kaçan araç içindeki teröristlerce ekibimize silahla ateş açılmıştır. Çıkan çatışmada biri hayati tehlike arz eden ve hayati tehlikesi olmayan 3 emniyet görevlisi yaralanarak, tedavi altına alınmıştır. Çatışmada 2 terörist ölü ele geçirilmiştir." Açıklamada, olay yerinde 2 kalaşnikof uzun namlulu silah, bu silahlara ait 6 şarjör, 2 el bombası, 1 telsiz, 1 dürbün ile 4 şarjör kapasiteli kütüklük ve örgütsel doküman ele geçirildiği, teröristlerin kimlik tespit çalışmaları ile olayla ilgili geniş çaplı çalışmanın yürütüldüğü kaydedildi. 
     
</TEXT>
</DOC>
