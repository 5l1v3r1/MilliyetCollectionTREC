<DOC>
<DOCNO> 369359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur30.html </URL>
<DATE> 2005/08/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İki aile arasında silahlı kavga, 10 kişi gözaltında... 
</HEADLINE>
<TEXT>

     Manisa'nın Saruhanlı İlçesi'nde, aralarında husumet bulunan iki aile arasında çıkan silahlı kavgayla ilgili 10 kişinin gözaltına alındığı bildirildi. 
     Aralarında husumet bulunduğu bildirilen Taşkın ve Yılmaz ailelerinin fertleri, Kurtuluş Mahallesi'ndeki bir kahvede kavga etmeye başladı. 
     Tabanca, pompalı tüfek, taş ve sopaların kullanıldığı kavgada, Reis, Memduh ve Askeri Taşkın, Refik, Mehmet ve Tevfik Aydemir, Sait ve Salih Yılmaz, Ali Sarıgül ile Mehmet Çetinbaş çeşitli yerlerinden yaralandı. Hastaneye kaldırılan yaralılardan Salih ve Sait Yılmaz ile Reis Taşkın'ın sağlık durumlarının ciddiyetini koruduğu bildirildi. 
     Manisa Emniyet Müdürlüğü'ne bağlı Çevik Kuvvet ve Özel Harekat Şube Müdürlüğü'ne bağlı ekipler, söz konusu mahallede geniş güvenlik önlemleri aldı. 
     Olaydan sonra soruşturma başlatan Manisa Emniyet ve Saruhanlı İlçe Emniyet Müdürlüğü ekipleri, pazarcılık yapan 2 aile arasında çıkan kavgada kullanıldığı belirlenen 2 tabanca ve bir pompalı tüfek ele geçirdi. 
     Yetkililer, olayla ilgili ifadelerine başvurulmak üzere 10 kişinin gözaltına alındığını, hastanedeki yaralılar arasında da gözaltına alınacakların bulunduğunu bildirdi. 
     Manisa Emniyet Müdürü Kahraman Koçak yaptığı açıklamada, ilçede durumun sakin olduğunu belirterek, her türlü önlemin alındığını, zanlılar hakkında yasal işlem yapılacağını kaydetti. 
     
</TEXT>
</DOC>
