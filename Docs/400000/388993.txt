<DOC>
<DOCNO> 388993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun24.html </URL>
<DATE> 2005/10/23/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Muallim, 'Hariri'yi tehdit etme' iddialarını yalanladı 
</HEADLINE>
<TEXT>

     Suriye Dışişleri Bakan Yardımcısı Velid Muallim, eski Lübnan Başbakanı Refik Hariri ile ilgili hazırlanan BM raporunda, Hariri'yi öldürülmeden önce tehdit ettiği yönündeki iddiaları yalanladı. 
     Muallim, Suriye televizyonunda katıldığı programda, ''Bu, tamamen yalan. Başbakan Hariri'yi tehdit etmek için gitmedim. Görevim hakkında bilgi vermek için gittim ve görevin başarılı olması için ondan işbirliği yapmasını istedim'' dedi. 
     Hariri ile ilişkisinin arkadaşlık temelinde olduğunu ve 1980'li yıllardan itibaren birlikte çalıştıklarını söyleyen Muallim, ''Rapor, sadece Suriye değil, bölgede belli bir amaca hizmet için araç olarak hazırlandı. Onlar bölgeyi ABD'nin hegemonyasına sokmak istiyorlar'' diye konuştu. 
     BM'nin Perşembe günü açıklanan Hariri suikastıyla ilgili raporunda, Hariri'nin öldürülmesinden 13 gün önceye denk gelen 1 Şubat günü, Muallim ile Hariri arasında yapılan görüşmenin kaydı da yer almıştı. Rapora göre, bu görüşmede Hariri, güvenlik servislerinin kendine karşı bir kampanya yürütmesinden yakınarak, ''Ancak Lübnan hiçbir zaman Suriye tarafından yönetilmeyecek. Bu artık olmayacak'' diyor. Muallim ise Hariri'ye, ''Biz ve güvenlik servisleri seni burada köşeye sıkıştırdık. Lütfen bunları hafife alma'' ifadesini kullanıyor. 
     Raporda, konuşma kaydının, Muallim'in Hariri'nin öldürülmesiyle ilgili olarak BM soruşturma komisyonuna verdiği ifadeyle tamamen aykırı olduğu belirtilmişti. Muallim'in, ifadesinde Hariri ile yaptığı görüşmeyi ''dostça ve yapıcı'' olarak değerlendirdiği ve kendisine yöneltilen sorulara doğrudan yanıt vermekten kaçındığı kaydedilmişti. 
     BM Soruşturma Komisyonu Başkanı Detlev Mehlis'in raporunda, Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği bildirilmişti. 
     
</TEXT>
</DOC>
