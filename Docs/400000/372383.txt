<DOC>
<DOCNO> 372383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yasam/axyas02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da tam 88 bin ruhsatlı silah sahibi var 
</HEADLINE>
<TEXT>


Son istatistiklere göre, İstanbul'da ruhsatlı silah 87 bini geçti. Son yıllarda memurların aldığı ruhsat sayısında artış gözlendi 

ERDAL KILIÇ İstanbul 

İstanbul'da, ruhsatlı tabancası olanların sayısı 87 bin, tüfek sahiplerinin sayısı da bin 400'ü geçti. Son yıllarda harç ve vergiler nedeniyle düşüş yaşanan ruhsatlı silah alımında, son 5.5 yılda memurların aldıkları ruhsat sayısı ise arttı. 
İstatistiklere göre, kamu çalışanlarının aldığı ruhsat sayısı 2000'de 992 iken bu rakam 2004'te bin 820'ye, 2005'in ilk altı ayında bin 352'ye ulaştı. Emekli olan kamu çalışanlarının 2000'de 660 olan ruhsat sayısı 2004'te bin 802'ye yükseldi. 

Soygunlar artınca... 
Kuyumcularda 2000'de 145 ruhsatlı silah bulunurken, bu rakam 2001'de 492'ye, 2002'de 774'e çıktı, 2003'te düşüşe geçerek 497'ye, 2004'te de 445'e indi. Bu rakam, bu yılın ilk 6 ayında 248 oldu. 2002, 2003 ve 2004 yıllarında kuyumcu soygunlarının yoğun yaşandığı ve bu nedenle silah ruhsatı almak için yoğun müracaatların yapıldığı belirtildi. 

Can güvenliği talebi 
Can güvenliği için silah ruhsatı alan kişilerin sayısı ise 2000'de 369 iken, bu sayı 2003'te 580'e çıktı, ancak 2005'te 144'e kadar düştü. 
Avukat ve noterlerin aldığı ruhsat sayısı 2000'de 95, 2001'de 262, 2002'de 320, 2003'de 352, 2004'te 244 ve bu yılın ilk yarısında 134 oldu. 
Silah ruhsatlarının son yıllarda düşmesinde, artan harç ve vergi oranlarıyla ruhsatla ilgili şartların ağırlaştırılmasının etkili olduğu belirtiliyor. 




</TEXT>
</DOC>
