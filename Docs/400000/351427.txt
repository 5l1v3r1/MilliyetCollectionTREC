<DOC>
<DOCNO> 351427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun01.html </URL>
<DATE> 2005/06/13/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Suriye, ABD'nin yönelttiği suçlamaları reddetti 
</HEADLINE>
<TEXT>

     Suriye, ABD'nin Lübnan'daki Suriye gizli servis görevlilerinin tamamen çekilmediği yönündeki suçlamalarını reddetti. 
     Suriye'nin BM Büyükelçisi İmad Mustafa, CNN televizyonunun ''Late Edition'' Son Baskı programına yaptığı açıklamada, ABD'nin Suriye'ye yönelik iddialarının, Irak'a yönelttiği kitle imha silahları bulunduğu yönündeki suçlamalar kadar temelsiz olduğunu söyledi. 
     Mustafa, ''Dünyadaki tek süper güç, ABD'nin kendisini bu seviyeye kadar alçaltabilmesinin çok yazık olduğunu söylemek isterim'' diye konuştu. 
     Lübnan'dan çekilmeyi tamamladıkları gün ABD'nin sürekli olarak, Suriye'nin Lübnan'dan çekilmediğini ve halen burada gizli servis görevlilerinin bulunduğunu iddia ettiğini hatırlatan Mustafa ''Bu doğru değil. Bu iddia ancak savaştan önce Irak'ta kitle imha silahları bulunduğu iddiası kadar güvenilir bir iddiadır'' dedi. 
     ABD'nin Suriye yönelttiği Lübnan'daki önemli kişileri hedef alan ''ölüm listesi'' oluşturmak suçlamalarını da yanıtlayan Mustafa, şunları söyledi 
     ''Suriye'ye karşı bu iddialara ortaya atan kişi bundan 2 yıl önce ABD hakkında da öylesine hikayeler uydurdu ki ABD bu kişinin ABD vizesini iptal etti. Şimdi Lübnan'daki siyasi süreçte yeralan yine bu aynı kişi, Suriye'nin ölüm listesi oluşturduğu iddiasını ortaya atıyor.'' 
     
</TEXT>
</DOC>
