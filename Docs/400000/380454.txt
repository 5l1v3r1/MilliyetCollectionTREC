<DOC>
<DOCNO> 380454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo02.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek seçenek zarar 
</HEADLINE>
<TEXT>


Fenerbahçe, Deniz Barış konusunda iki arada kaldı. Sarı-Lacivertliler, Gençlerbirliği'nin ceza maddesini kabul etmezse yıldız futbolcu forma giyemeyecek, kabul ederse 1 milyon Euro ödemek zorunda kalacak 

Cemal ERSEN 


Fenerbahçeli Deniz Barış'ın lisansını askıya alan Tahkim Kurulu'nun, milli oyuncunun Gençlerbirliği ile yaptığı ve tazminat hükmü içeren özel anlaşmasının Fenerbahçe tarafından da bilindiğinin kanıtlanması halinde yıldız futbolcuya tekrar oynama izni vereceği bildirildi. 
Geçen haftaki oturumda bir örneği Almanya'daki avukatında, bir örneği de Fenerbahçe kulübünde olduğu Deniz Barış tarafından ifade edilen ön protokolü isteyen Tahkim Kurulu'nun bu belgelere ulaşması durumunda 1 milyon Euro'luk tazminatın ödenmesi konusunda Sarı - Lacivertli kulübü de sorumlu tutacağı öğrenildi. Bu durumda ya iki kulüp aralarında uzlaşma sağlanacak, ya da söz konusu tazminatın belirlenecek bir bölümü Fenerbahçe kulübünün naklen yayın gelirlerinden tahsil edilip Gençlerbirliği'ne ödenecek. Diğer kısım ise Deniz Barış tarafından üstlenilecek. 
Lisansın askıya alınması kararının, Tahkim Kurulu'nun bugünkü toplantısında kaldırılabileceği, ancak böyle bir karar için taraflardan istenen belgelere ulaşılmasının şart olduğu vurgulandı. Fenerbahçe kulübünün Deniz Barış'a 2005-2006 sezonu için yaptığı ödemelerin stopaj ve KDV belgelerinin de tedbirin kaldırılmasında rol oynayacağı belirtildi. 

Yedekler gol yağdırdı 7-0 

Fenerbahçe, Kayserispor maçının hazırlıklarını iki idmanla sürdürürken, akşam yedek oyunculardan kurulu takım Yalovaspor'u 7-0 yendi. Sarı - Lacivertliler Yalovaspor karşısında Serdar, Kerim Davidson , Can, Servet, Mahmut Hanefi, Mehmet, Kemal, Gürhan, Olcan, Nobre ve Semih'ten oluşan kadro ile mücadele etti. Fenerbahçe'nin gollerini Nobre 2 , Semih 2 , Kemal 2 ve penaltıdan Mehmet attı. Daum'un Almanya'da olması nedeniyle takımı antrenör Koch çalıştırırken sabahki idmana çıkmayan Appiah ve Serkan, tedavisi süren Zafer ve lisansı askıya alınan Deniz takımdan ayrı çalıştı. Yalova maçında oynamayan as futbolcular ise hafif bir antrenman yaptı. 

Yıldız sözü 

Fenerbahçe'nin ürünlerini satan Fenerium mağazalarının 42.'si, Beylikdüzü'nde açıldı. Migros Alışveriş Merkezi'ndeki açılışı Tuncay, Volkan, Kemal ve Önder yaptı. 
Volkan, iyi futbol oynamaya başladıklarını belirterek, Türkiye ve Avrupa'ya damgalarını vuracaklarını iddia etti. Tuncay ise camianın beklentilerini çok iyi bildiklerini dile getirdi. Yıldız futbolcu, "Türkiye'de her takım, birbirini yenecek güçte. İstediğimiz oyunu sahaya yansıtıp maçlarımızı kazandığımız sürece mutlu sona biz ulaşırız" dedi. 

Daum takipte 

SARI - Lacivertliler'in teknik patronu Daum, dün Almanya giderek Şampiyonlar Ligi'ndeki rakiplerinden Schalke'yi yakın takibe aldı. Alman çalıştırıcı, Bundesliga'da üst sıralar için ter döken rakiplerinin Nürnberg ile 1-1 berabere kaldığı lig maçını izleyip, notlar tuttu. 

Ödeme günü 

FENERBAHÇE Yönetimi, Beşiktaş zaferinin ardından kesenin ağzını açtı ve dört maçta elde edilen 12 puan karşılığı kazandıkları primleri dağıttı. Antrenman öncesinde çek olarak yapılan ödemeler, Sarı - Lacivertli futbolcuların moralini en üst seviyeye çekti. 

Geri sayımdalar 

ŞÜKRÜ Saracoğlu Stadı'nda yenilenen son bölüm olan Fenerium tribününün inşaat çalışmalarında son aşamaya gelindi. Kulüpten yapılan açıklamada, tribünün son durumunun heyecan verici bir görüntüye sahip olduğu vurgulandı. 


</TEXT>
</DOC>
