<DOC>
<DOCNO> 360965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun07.html </URL>
<DATE> 2005/07/14/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
"ABD ile savaşın" diyen müslüman vaize ömür boyu hapis... 
</HEADLINE>
<TEXT>

     ABD’de Müslüman bir vaiz, 11 Eylül terörist saldırılarının ardından hitap ettiği cemaati ABD güçlerine karşı savaşmaya ve Taliban’a katılmaya teşvik etmekten suçlu bulunarak ömür boyu hapis cezasına çarptırıldı. 
     Amerikan medyasındaki haberlere göre, başkent Washington’a komşu olan Virginia eyaletinde bölge mahkemesinde görülen davanın sonunda Ali Timimi adlı ABD doğumlu ve Amerikan vatandaşı vaiz, kararın açıklanmasından hemen önce yaptığı konuşmada, "bana atfedilen suçu kabul etmeyeceğim veya bu mahkemenin affını dilemeyeceğim. Çünkü suçsuzum" dedi. 
     Timimi’nin avukatı Edward MacMahon da, müvekkilinin, dini inançları yüzünden önyargılı bir muameleye maruz kaldığını ve savcı tarafından haksız yere terör örgütü El Kaide’nin lideri Usame bin Laden ile bağlantılandırıldığını savundu. Savcı Gordon Kromberg ise Timimi’nin ABD’den nefret ettiğini ve ABD’nin yıkılması için çağrıda bulunduğunu savunarak, "bu kişinin ihanet propagandası yapmaya hakkı yok. Hapiste yatacağı her günü hak ediyor" dedi. 
     Savcı, Falls Church semtindeki bir camide vaazlar veren Timimi’yi cemaat üzerinde büyük etkisi olan bir kişi diye tanımladı. Timimi’nin vaazlarını dinleyen bazı kişilerin, daha sonra radikal örgütler tarafından eğitilmek üzere Pakistan’a gittikleri, ancak Afganistan’a ulaşamadıkları belirtildi. Timimi, 11 Eylül saldırılarından sonra verdiği vaazlarda, cemaati ABD’ye karşı cihada çağırmak ve Taliban’a katılmak yönünde telkinde bulunmaktan ve Amerikan askerlerinin "meşru hedefler" olduğunu söylemekten suçlu bulundu. 
     Bölge mahkemesi yargıcı Leonie Brinkema, Timimi’nin, kanıtlanan suçlarından dolayı Amerikan yasalarına göre ömür boyu hapis cezasına çarptırıldığını duyurdu. 
     
</TEXT>
</DOC>
