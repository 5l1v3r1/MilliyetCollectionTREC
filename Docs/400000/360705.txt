<DOC>
<DOCNO> 360705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko10.html </URL>
<DATE> 2005/07/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Piliç etine zam... 
</HEADLINE>
<TEXT>

     Piliç eti fiyatlarına değişik oranlarda zam yapıldı. Izgaralık kanadın kilosu 6.25 YTL oldu. 
     AA muhabirinin aldığı bilgiye göre, sektörün önde gelen kuruluşlarından Banvit, Keskinoğlu ve Şeker Piliç, haziran ayında kilosu ortalama 3.20 YTL olan bütün piliç etinin kilosunu 4 YTL'ye yükselttiler. 
     Bütün piliç etinin zamlanmasıyla kanat, pirzola, bonfile gibi işlenmiş ürünlerin fiyatları da değişik oranlarda artırıldı. 
     Haziran ayında kilosu 4.2 YTL olan ızgaralık kanat yüzde 48 artarak 6.25 YTL oldu. Bonfilenin kilosu 4.8 YTL'den 5.5 YTL'ye, inciğin kilosu 3.8 YTL'den 4.3 YTL'ye, pirzolanın kilosu ise 4.8 YTL'den 5.75 YTL'ye çıktı. 
     Piliç eti satıcılarından Suat Metin, talebin canlanması nedeniyle üretici firmaların fiyatları artırdığını söyledi. Metin ''Piknik dönemi başlayınca piliç eti fiyatları tırmanışa geçti. En çok talep ızgaralık kanat için olunca en çok kanat zamlandı'' dedi. 
     
</TEXT>
</DOC>
