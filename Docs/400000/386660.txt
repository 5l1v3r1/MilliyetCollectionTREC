<DOC>
<DOCNO> 386660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko35.html </URL>
<DATE> 2005/10/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şeker Piliç Sektör neredeyse durma noktasına geldi 
</HEADLINE>
<TEXT>

     Şeker Piliç ve Yem Sanayi Ticaret A.Ş. Genel Müdür Yardımcısı Betül Demirel, Balıkesir'in Manyas İlçesi'ne bağlı Kızıksa Beldesi'nde tespit edilen kuş gribi vakalarının ardından, sektörün neredeyse durma noktasına geldiğini söyledi. 
     Demirel, yaklaşık 6 ay önce 3 YTL olan piliç etinin fiyatının 2 YTL'ye düşmesine karşın alıcı bulamadıklarını, ancak bu durumun da fiyatla ilgisinin olmadığını belirterek, ''Çünkü, tüketim durdu'' dedi. 
     Kuş gribi vakalarının ardından sektörün neredeyse durma noktasına geldiğini ifade eden Demirel, ''Satışlarda yüzde 80 kayıp var. Tabi buna bağlı olarak üretimi de azaltmaya çalışıyoruz'' diye konuştu. 
     Sektör olarak tüketicinin sağduyusuna güvendiklerini anlatan Demirel, şöyle konuştu 
     ''Medya kuruluşlarından üstüne basa basa bu hastalığın piliç eti ve yumurta ile bulaşmayacağını anlatmalarını istiyoruz. Kapalı sistemle üretim yapan Şeker Piliç ve benzeri entegrelerde bu hastalıkla ilgili hiçbir tehlike yok. Tüketici güvenerek ürünlerimizi yiyebilir. 
     Direkt ve indirekt 2.8 milyon çalışanı olan, GSMH içinde yüzde 2 gibi paya sahip işlem hacmi yıllık yaklaşık 3 milyar dolar olan bu sektöre yazık ediyoruz.'' 

     
</TEXT>
</DOC>
