<DOC>
<DOCNO> 385093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo16.html </URL>
<DATE> 2005/10/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Schalke 04 Başkanı Daum'a karşı oynamak ayrı bir duygu olacak 
</HEADLINE>
<TEXT>

     Fenerbahçe'nin Avrupa Şampiyonlar Ligi E Grubu'ndaki rakiplerinden Almanya'nın Schalke 04 Kulübü'nün Başkanı Gerhard Rehberg, grubu Fenerbahçe'nin önünde ikinci sırada bitirmek istediklerini söyledi. 
     Almanya'nın Gelsenkirchen kentiyle ''kardeş şehir'' olan Büyükçekmece Belediyesi'nin konuğu olarak Kaya Ramada Plaza Otel'de basın toplantısı düzenleyen Rehberg, Fenerbahçe'nin grubun ilk maçında Milan'a karşı iyi mücadele ettiğini belirterek, şunları söyledi 
     ''Daha sonra PSV Eindhoven'ı yendiler. Fenerbahçe ile yapacağımız maçın sonucu bizi çok ilgilendiriyor. Grupta birinci olacak takım belli. En azından Schalke 04'ün ikinci olmasını diliyorum. Biz Milan'a karşı son yılların en iyi futbolunu oynadık. Bu da Milan'ın yenilmeyecek bir takım olmadığını gösterdi. Fenerbahçe ile 19 Ekim'de İstanbul'da yapacağımız maçta ilk hedefimiz galibiyet olacak. Ama beraberlik de olabilir. Alex ve Anelka'ya dikkat etmek lazım.'' 
     
     DAUM'A KARŞI OYNAMAK AYRI BİR DUYGU OLACAK'' 
     Fenerbahçe Teknik Direktörü Christoph Daum'a karşı oynayacak olmalarının da kendilerini ayrıca heyecanlandırdığını ifade eden Rehberg, kendilerinin Daum konusunda daha önceki tepkilerinin hatırlatılması üzerine şunları kaydetti 
     ''Daum'un geçmişi biliniyor. Normal olarak bir insana ikinci bir şans verilmeli. Kendisi iyi bir teknik adam. Türkiye'de de kendini kanıtladı. Çalıştığı dönemde 3 şampiyonluk yaşadı. Bizim için Daum'a karşı oynamak ayrı bir duygu olacak'' dedi. 
     Rehberg, çeşitli nedenlerden dolayı sık sık İstanbul'a geldiğini de hatırlatarak, ''19 Ekim'de Fenerbahçe maçı için yine İstanbul'da olacağım. İstanbul'daki dostluklarım hayata öyle yansıyor ki, Fenerbahçe maçında ev sahibi olabilirim. Ayrıca Türkiye gelecek hafta Dünya Kupası'nda grup eleme maçı oynayacak. İnşallah başarılı olur ve Almanya'ya gider'' diye konuştu. 
     Gerhard Rehberg, Fenerbahçeli taraftarların baskısından etkilenip etkilenmeyecekleri yönündeki soruyu ise şu şekilde yanıtladı 
     ''Almanya'da 62 bin seyirci önünde maçlarımızı oynuyoruz. Oyuncularımız Fenerbahçe Şükrü Saracoğlu Stadı'ndaki atmosferi biliyor. Ayrıca geçen ocak ayında Galatasaray'a karşı oynadık. Beşiktaş da geçen yıl Şampiyonlar Ligi'ndeki Chelsea maçını bizim stadımızda oynadı. Bu bakımdan Türk taraftarlarının oluşturduğu atmosferi biliyoruz.'' 
     
     ''HAMİT SATILIK DEĞİL'' 
     Rehberg, takımlarında forma giyen Türk milli futbolcu Hamit Altıntop'un, kendileri açısından satılık olmadığını söyledi. 
     Başkan Rehberg, Hamit'i Türk takımlarının istediği yönündeki soruyu, ''Hamit'e ciddi bir teklif gelmedi. Kendisinin 2007 yılına kadar bizimle sözleşmesi var. Hamit ile 14 gün önce görüştüm. Bu oyuncumuz kesinlikle kulübünde kalmak istediğini bana söyledi. Ailesi ve evi orada. Halil de Gelsenkirchen doğumlu. İkisi de kentimizde yaşamaktan mutlu. Ayrıca Hamit çok büyük bir oyuncu potansiyeline sahip. Ama henüz zirvesinde değil. Zirveye çıkacak yeteneklere sahip. Hamit'i 2007'den sonra da takımda tutmak için çalışıyoruz'' şeklinde yanıtladı. 
     
     ''AİLTON'A GÜVEN DUYULMALI'' 
     Schalke 04 Kulübü Başkanı Rehberg, sezon başında Beşiktaş'a transfer olan eski futbolcuları Ailton'a güven duyulması gerektiğini söyledi. 
     Ailton'ın kendi takımlarında golcülüğünü ortaya koyduğunu ifade eden Alman başkan, şöyle konuştu 
     ''Ama aniden parlayan bir oyuncu. Kazanmak için ona güvenmek gerek. Üstüne gitmemek gerekir. Bizde forma giyerken antrenörümüz kendisini sonradan oyuna alıyordu. O da her seferinde parmağını başına götürüp imalı el hareketlerinde bulunuyordu. Antrenörümüz de bu nedenle bize 'Ben ne yapayım şimdi' diye soruyordu. Ancak Ailton daha sonra yaptığının el hareketi değil, sadece başını kaşımak olduğunu söylüyordu. Ayrıca Ailton henüz hazır değil.'' Türkiye'de bu sezon şampiyonluk mücadelesinin Galatasaray ile Fenerbahçe arasında olacağını savunan Rehberg, şampiyonluk yarışında düşündüğü Beşiktaş'ın geride kaldığını dile getirdi. 
     
     ''ALMANYA'DAKİ TÜRK OYUNCULAR ERKEN GİDİYOR'' 
     Gerhard Rehberg, şu anda 18 yaşaltı takımlarında 5 Türk oyuncu bulunduğunu vurgulayarak, ''Bunlardan en az 2'si gelecek vaadediyor. Ancak Almanya'daki Türk oyuncular geliştikleri dönemde Türk takımlarının tekliflerinden etkileniyorlar. Ben bu oyunculara olgunlaştıktan sonra Almanya dışına çıkmalarını tavsiye ederim'' diyerek sözlerini tamamladı. 
     
</TEXT>
</DOC>
