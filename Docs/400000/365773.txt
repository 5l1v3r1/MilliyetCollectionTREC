<DOC>
<DOCNO> 365773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/guncel/axgun01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralık cennet 
</HEADLINE>
<TEXT>


Göcek'te Poruklu Koyu'nun 29 yıl için 870 bin YTL'ye kiralanmasının ardından, Yavansu için 10 yıllık 10 bin YTL muhammen bedel saptandı. Yetkililer, kirlilik konusunda uyarıyor 

MUSTAFA SARIİPEK Muğla DHA 

Yat turizminin gözde durağı Göcek'te, doğal güzelliğiyle göz kamaştıran koyların tek tek kiraya verilmesi endişeleri artırdı. Yavansu ve Ayten koylarının da sırada olduğunu belirten Belediye Başkanı CHP'li Recep Şatır, kiralama işlemlerinin devam etmesi halinde denizin kirliliğe yenik düşeceğini ve yat turizminin biteceğini öne sürerek, "Göcek'e yapılacak en büyük yatırım, cennet kıyıların doğal haliyle bırakılması olacak" dedi. 
Koyları kiralama işlemleri, 1989'da Fethiye'ye bağlı Göcek beldesi köyken başladı. Önce Büngüş ve Maden koyları 49 yıllığına kiralandı. 

Pepe iptal ettirdi 
Tarım İşletmeleri Genel Müdürlüğü TİGEM de 1982'de zeytin fidanı üretmek amacıyla Poruklu Koyu'nu 49 yıllığına Orman Genel Müdürlüğü'nden kiraladı. TİGEM'in, koyu, çalışanları için kamp haline getirdiğini gören Çevre ve Orman Bakanı Osman Pepe, tahsisi iptal etti. Geçen ay, ihaleyle üzerinde 38 bungalov bulunan koy, 29 yıllığına 870 bin YTL bedelle Ramazan Ulusoy'a kiralandı. 
Etibank Koyu olarak bilinen 121 bin 260 metrekarelik Büngüş Koyu'nun bir kısmı da 27 Temmuz'da Mustafa Cihan İçağası'na 49 yıllığına devredildi. 
Çevre ve Orman Bakanlığı'nın açıklamasına göre, Kapıdağı Yarımadası'ndaki Dalaman Belediyesi mücavir alanı sınırlarında kalan Yavansu Koyu'nun da kiraya verilmesi için hazırlıklar tamamlandı. Dalaman Orman İşletme Müdürlüğü'nde 2 Ağustos'ta kapalı zarf usulüyle 10 yıllığına kiraya verilecek koy için sadece 10 milyar lira muhammen bedel ve 300 milyon lira teminat bedeli saptandı. 

2 koy daha 
Kral mezarlarının da bulunduğu Bedri Rahmi Koyu'nu da içine alan Yavansu'dan sonra Ayten Koyu için de ihale çalışmaları başlatıldı. 
Göcekli bir turizmci, İçağası'nın, büyük olasılıkla Ayten Koyu'na da talip olacağını, 2 koyu birleştirip büyük bir marina kurmayı planladığını iddia etti. 

'Yat turizmi biter' 
Koyların tek tek ve düşük bedellerle elden çıkarılmasına tepki gösteren Şatır da, "Bir turist, 5 yıldızlı otelde 1 hafta 500 - 600 dolara kalıyor. Bir guletin günlük kirası 2 - 3 bin dolardan başlıyor. Gulet müşterileri doğaya geliyor. Bu koylar yollar açılıp insanla dolacaksa, yat turizmi biter. Ayrıca Göcek Körfezi yeni bir marinayı kaldırmaz" dedi. 
Kent Meclisi Başkanı Bülent Fidan da Etibank Koyu ihalesinin iptali için yasal yollara başvuracaklarını açıkladı. 

Zeytin bahane, tatil şahane 

YILDIZ YAZICIOĞLU Ankara 
Çevre ve Orman Bakanı Osman Pepe, yatlara ev sahipliği yapan Göcek Körfezi'ndeki koyları kesinlikle satışa çıkarmadıklarını ve kiralanan koylarda da yapılaşmaya dayalı ticari girişimlere fırsat vermeyeceklerini bildirdi. 
Göcek'teki koyların durumunu Milliyet'e değerlendiren Pepe, geçmişte Etibank'a tahsis edilen koyun özelleştirme kapsamına girmesiyle arazi tahsisini kaldırdıklarını, yapılaşmaya izin vermeyeceklerini de kaydetti. TİGEM'e de "zeytincilik geliştirme" faaliyetleri için arazi tahsis edildiğini hatırlatan Pepe, "Ancak yıllardır arazi TİGEM personeli için kullanılmış. Özetle zeytincilik bahane, tatil şahane" dedi. 

'Satılık koy yok' 
Pepe, sözlerini şöyle sürdürdü "Biz burayı da satmıyoruz, sadece kiralıyoruz. Yeni yapılaşmaya izin vermeden, halka açık tesisler olacak. Türkiye'nin en değerli elmaslarından birini koruyacağız. Göcek'te satılık ve yapılaşmaya açılacak koyumuz yok." Göcekliler'in endişelenmelerini gerektiren ticari faaliyetler olmayacağını ifade eden Pepe, Göcek Körfezi'nin Özel Çevre Koruma Bölgesi sınırları içinde bulunduğunu da hatırlattı. 
Göcek Körfezi, Fethiye ile birlikte 1988'de Bakanlar Kurulu kararıyla Özel Çevre Koruma Bölgesi ÖÇK ilan edilmişti. Göcek'te turizm tesisi kurmak için Çevre ve Orman Bakanlığı'na bağlı Özel Çevre Koruma Kurumu'nun onayı gerekiyor. 


</TEXT>
</DOC>
