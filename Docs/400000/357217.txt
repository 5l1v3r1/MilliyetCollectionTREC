<DOC>
<DOCNO> 357217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/axspo02.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve şampiyon sahnede 
</HEADLINE>
<TEXT>


Süper Lig'de son iki yılı zirvede tamamlayan Fenerbahçe yeni sezonun hazırlıklarına dün Samandıra Tesisleri'nde başladı. Taraftarların alınmadığı ilk antrenmana 18 futbolcu katıldı 


Şu ana kadar transferde sadece kaleci Serdar'ı kadrosuna dahil eden Sarı-Lacivertlliler dün Samandıra Tesisleri'nde yeni sezon hazırlıklarına başladı. 
Öğle saatlerinde Samandıra'da toplanan futbolcular, akşam saat 18.30'da 2005-2006 sezonu için start aldı. Taraftarların alınmadığı, Teknik Direktör Christoph Daum yönetimindeki çalışmaya Volkan, Recep, Serdar, Anelka, Önder, Mahmut, Mehmet Yozgatlı, Kemal, Serkan, Tuncay, Selçuk, Olcan, Semih, Deniz, Ümit ve Gürhan katıldı. 
Brezilyalı Nobre ve Luciano ise çalışmanın ortalarına doğru Samandıra'ya geldi. Daum bu iki oyuncunun sahaya geldiğini görünce kendilerinden kıyafetlerini çıkarıp idmana katılmalarını istedi. Bu isteği espri sanan Sambacılar kısa bir tereddütten sonra tesislere giderek antrenman kıyafetlerini giydiler ve çalışmaya çıktılar. Antrenman sırasında oldukça neşeli gözüken Sarı-Lacivertliler önce düz koşu yapıp ardından kondisyon çalışması ile idmanı bitirdi. Daum'un oyuncularına günde üç antrenman yaptırmak üzere program hazırladığı kaydedildi. 
Bu arada Aurelio gece geç saatlerde İstanbul'a gelirken, tedavi için Almanya'ya giden Servet'in bugün çalışmalara katılacağı öğrenildi. Alex'in ise diş problemi nedeniyle 6 Temmuz'dan itibaren antrenmanlara katılacağı bildirildi. 

FENER GÜNLÜĞÜ 
Rüştü'de pürüz 
Barcelona'nın, Rüştü'yü yeniden Fenerbahçe'ye kiralamayı kabul etmesine rağmen, yönetimin milli kalecinin İspanyol kulübünden aldığı ücreti ödemeye yanaşmadığı öğrenildi. Bu nedenle Rüştü transferi yeniden çıkmaza girdi. 

Yurtdışı kampı bir hafta 
Daum, Sarı-Lacivertliler'in yurtdışı kampını kısaltarak bir haftaya indirdi. Fenerbahçe 18 Temmuz'da Köln'e gidecek, 19 Temmuz'da Anderlecht, 21 Temmuz'da Standart Liege, 24 Temmuz'da Köln ile hazırlık maçları oynayacak, 25 Temmuz'da ise Türkiye'ye dönecek. 

Saracoğlu'na son teknoloji 
Yönetim, saha zemini için son teknolojiyi kullanılıyor. Saha üzerindeki fazla suyu çeken, göletlerin oluşmasını engelleyen drenaj boruları için yaklaşık 2 bin 600 metre uzunluğunda kanallar açıldığı, bunların içine de boruların gelecekte tıkanmasını önlemek için geotekstiller yerleştirildiği belirtildi. 


</TEXT>
</DOC>
