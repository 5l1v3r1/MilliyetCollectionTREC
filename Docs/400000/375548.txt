<DOC>
<DOCNO> 375548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko03.html </URL>
<DATE> 2005/09/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TMSF Başkanı Motorola ile görüşmelerimiz olumlu bir seviyede yürüyor 
</HEADLINE>
<TEXT>

     Yıldız TAŞDELEN - Tasarruf Mevduatı Sigorta Fonu TMSF Başkanı Ahmet Ertürk, Motorola ile görüşmelerinin olumlu bir seyirde yürüdüğünü belirterek, Telsim satışı öncesinde konuyu bitirme kararlılığında olduklarını söyledi. 
     Ertürk, ''Satışa bağlı Nokia ödemesi benzeri anlaşma tercihimiz. O model kabul görmezse erken ödeme durumu söz konusu olur. Şu anda Motorola ile erken ödeme opsiyonunu da konuşuyoruz'' dedi. 
     Ahmet Ertürk, AA muhabirine yaptığı açıklamada, yönetimlerine el koydukları şirketlerin ve grupların hakim ortaklarıyla görüşüp uzlaşmaya her zaman açık olduklarını söyledi. 
     Genç Parti GP Genel Başkanı Cem Uzan ile çok sayıda görüşme yaptıklarını belirten Ertürk, ''Bize çözüm anlamında bazı yazılı veya sözlü tekliflerde bulundu. Açıkçası çözümün ön şartı samimiyet ve borçlarını gerçekten ödeme niyeti. Burada protokol görüşmeleri ya da borç tasfiye görüşmeleri eğer zaman kazanmaya yahut Fon'un attığı adımı geri almasını sağlamaya dönükse bunlardan sonuç çıkması beklenemez'' diye konuştu. 
     Şirketleri satarak ancak alacakları tahsil edebileceklerini vurgulayan Ertürk, şöyle devam etti 
     ''Samimiyet, subjektif bir değerlendirme değil. Bu aynı zamanda bize verdiği tekliflerin geçerliliği, hayata geçirilebilme imkanlarının zayıflığı konusunda da kendini gösteriyor. Açıkça söylemeden bizden bekledikleri şu bu varlıkların satışını birlikte yapmak ya da bu satışta kendilerinin de inisiyatif sahibi olmalarını sağlamak. Hatta mümkünse satışların bir kısmını yapıp buradan alacağımız tahsilatlardan sonra geri kalan varlıkları kendilerine devretmek. Ama bu bizim açımızdan mümkün değil. 
     Şirketlerle ilgili ilan ettiğimiz değerler zaten bizim o gruptan olan alacaklarımızın yarısını bile karşılayamıyor durumda. Geçen gün yapılan bir çalışmaya göre yüzde 27. Bu belki biraz yukarı çıkabilir, belki biraz aşağı inebilir. Sonuçta bu varlıkları satmak kaçınılmaz. Kendilerinden beklediğimiz, kendi menfaatlerine olan durum, bizimle işbirliği yapmasıdır. İşbirliği yaparsak daha yüksek değerlerle bunları satma imkanı bulabiliriz. Çünkü daha fazla borç mahsubu imkanı buluruz. Bizimle işbirliği yapması derken, elbette inisiyatifin bizde olması, ama satışlarda herhangi bir hukuksal problem çıkarmayacağını taahhüt etmesi ve bize yardımcı olması. Ancak bunun tersini yapıyorlar.'' 
     
     '' UZAN'IN HUKUKSAL SIKINTILAR ÇIKARMAMASI GEREKİR'' 

     Ahmet Ertürk, satarak alacağı tahsil etme dışında başka imkanları olmadığını, şirketlerin çalıştırılarak, bunlardan yaratılacak değerlerle borcun ödenmesi imkanının neredeyse sıfır olduğunu, Cem Uzan'ın varlık satarak borcun tasfiye edilmesi konusunu görmesi gerektiğini söyledi. 
     Ertürk, ''Bu varlık satışının en yüksek değerlerle yapılması için kendisinin hukuksal sıkıntılar çıkarmaması, hatta tehditvari şeylerden kaçınması ve düzgün, problemsiz satışlar yapmamızı sağlaması gerekir. Aktif bir şey istemiyoruz. Bunu hiçbir şey yapmayarak ve bize güvenerek sağlayabilir'' diye konuştu. 
     Satışların şeffaf ve açık bir şekilde gerçekleştirildiğini, değerleri piyasanın oluşturduğunu, zaman zaman bu değerleri yükseltmek için bazı pazarlama teknikleri de kullandıklarını ifade eden Ertürk, daha çok gelir elde etmelerinin Uzan Grubu'nun daha çok borcunun ödenmesi anlamına geldiğini söyledi. 
     Ertürk, şunları kaydetti 
     ''Bu çabalarımıza destek olmak varken bizi engellemeye çalışması, hukuksal yönden tehdit etmekle meşgul olması, zamanını bu tarafa yönlendirmesi anlayabildiğim bir durum değil. Hukuksal tehdit dediğim, bizi bir takım müeyyidelerle caydırmaya çalışması... Bunu da şöyle yapıyorlar. Neredeyse haftada bir, bazen daha sık ihtarnameler geliyor. Sadece bize de değil, başka şirketlerdeki yöneticilerimize de geliyor. Bunların hukuki geçerlilikleri yok. Burada moral bozmaya, kararlılığımızı zedelemeye çalışıyorlar.'' 
     
     STAR MEDYA GRUBU VE ÇİMENTO ŞİRKETLERİ SATIŞI 

     Açıkladıkları değerler gerçekleşirse Star Medya Grubu'ndan 270 milyon dolar, çimento şirketlerinden 430 milyon dolar ve Telsim'den 2.8 milyar dolar gelir beklediklerini belirten Ertürk, ''Bunlar bizim satış beklentimiz. Umudumuz daha yukarıya çıkmasıdır. O yönde işaretler de var'' diye konuştu. 
     Star Medya Grubu satış takviminin 21 Eylül'de başlayacağını bildiren Ertürk, 7 radyo, 2 ulusal kanal ve bir gazetenin satışa çıkarılacağını, hemen hemen bütün yerli medya kuruluşlarının Star Medya Grubu'yla ilgilendiğini, bunların ihaleye katılmasını beklediklerini, grupla ilgilenen yabancı kuruluşların sayısının da artabileceğini kaydetti. 
     Uzan Grubu çimento şirketleri satış takviminin de 10 Ekim'de başlayacağını duyuran Ertürk, 9 fabrikanın satışa çıkarılacağını, burada herhangi bir ertelemenin söz konusu olmadığını bildirdi. 
     Ertürk, devraldıkları günden itibaren Telsim'e yerli-yabancı çok sayıda kuruluşun ilgisi olduğunu belirterek, daha çok yurtdışından ilgi geldiğini, Aralık ayındaki ihaleye bazı yurtdışı kuruluşların yurtiçi ortaklarla girmesini beklediklerini söyledi. 
     Ahmet Ertürk, Nokia ile uzlaşılan borcun Telsim varlıklarının satışında ihale bedelinden ödenmesi için gereken TMSF Kurul kararının verildiğini, anlaşmanın hayata geçirildiğini, ancak TMSF kurul kararının hukuksal olarak deklare edilmediğini bildirdi. 
     
     TELSİM'İN MOTOROLA BORCU 

     Motorola ile görüşmelerinin de olumlu bir seyirde yürüdüğünü belirten Ertürk, şunları kaydetti 
     ''Onlarla da satıştan önce konuyu bitirme kararlılığındayız. Tabii karşı tarafın da aynı kararlılığı göstermesi kaydıyla... Burada karşı tarafın bir kısmı kesinleşmiş, bir kısmı da kesinleşme aşamasında olan davalardan vazgeçmesi, bu alacaklıların bütün ihtilafları bitirmeleri kaydıyla biz bir anlaşma modeli üzerinde çalıştık. Nokia ile anlaşma imzalandıktan itibaren bu davaların takibinin durdurulması, ihtilaflardan tamamen vazgeçilmesinin ödemeye bağlanması şeklinde bir model kurduk. Satışta ödenecek olan meblağ kendilerine ödendikten sonra bütün davalar sonuçlandırılacak. Bu tabii farklı bir model de olabilir. Davaların hemen sonuçlanmasını istiyorsak, orada ödeme biraz daha erkene çevrilebilir.'' Ertürk, Nokia ile satışa bağlı bir ödeme üzerinde konuştuklarını, Motorola ile her iki ihtimal üzerinde da çalıştıklarını vurgulayarak, Motorola ile davaların sürdürülmesinin getireceği risk ve yükümlülükleri de düşüneceklerini, kararı ona göre vereceklerini söyledi. 
     Borcun Telsim satış gelirlerinden ödenmesindeki amaçlarının, şirketin satış değerini yükseltmek olduğunu belirten Ertürk, Nokia anlaşmasının piyasada çok olumlu yansımaları bulunduğunu, Motorola ile yapılacak bir anlaşmanın tepkisinin ise borcun yüksek olması nedeniyle daha da yüksek olacağını kaydetti. 
     TMSF Başkanı Ertürk, ''Satışa bağlı Nokia ödemesi benzeri anlaşma tercihimiz. O model kabul görmezse erken ödeme durumu söz konusu olur. Şu anda Motorola ile erken ödeme opsiyonunu da konuşuyoruz. Erken ödemede ikili bir şey düşünülebilir. Bunlardan birincisi kısmi erken ödeme, kısmen satışa bağlı. Diğeri de tamamını ödeme. üçü üzerinde de konuşuluyor. Satışın da hızlanmasıyla beraber biz de o görüşmeleri sonuçlandırma aşamasına gelmiş olduk'' diye konuştu. 
     Telsim'in 2 milyar 804 milyon dolar muhammen bedelle satışa çıkarıldığını anımsatan Ertürk, bu değerin yüksek olduğunu, daha yukarısına çıkılacağını söyleyenler de bulunduğunu, piyasanın iki yönlü sinyaller verdiğini bildirdi. 
     
     BANK EKSPRES'LE İLGİLİ BİR PROTOKOL ÇALIŞMASI YAPIYORUZ 

     Tasarruf Mevduatı Sigorta Fonu TMSF Başkanı Ahmet Ertürk, Bank Ekspres'le ilgili bir protokol çalışması yaptıklarını, yakın zamanda bir sonuca ulaşacaklarını bildirdi. 
     Ahmet Ertürk, Çukurova Grubu'nun 31 Ağustos ödemesini yapmadığını anımsatarak, "Sözleşmede onların 4 tane temerrüt hakları var. Bunun 3'ünü kullanmış oldular. Önümüzdeki ayda da ödenmemesi halinde protokolün feshi sebebi" dedi. 
     Ertürk, AA muhabirine yaptığı açıklamada, Fon'un BDDK bünyesinde faaliyet gösterdiği dönemde hakim ortaklar ve diğer alacaklılardan yaklaşık 1.5 milyar dolar tahsilat yapıldığını belirterek, tahsilat miktarının bugün itibariyle 3 milyar dolara ulaştığını bildirdi. 
     Hakim ortaklardan yapılacak tahsilatı sınırlayan bazı faktörler olduğunu, yapılan protokollerin, ilk dönemleri genelde ödemesiz ya da düşük taksitler şeklinde düzenlendiğini ifade eden Ertürk, "O nedenle içinde bulunduğumuz yıllarda hakim ortaklardan yapılan tahsilat biraz düşük oluyor, ama tahsilatlarda bir problem çıkmazsa bu rakam ileriki yıllarda artarak devam edecek" dedi. 
     Çukurova ve Dinç Bilgin gruplarıyla yapılan protokolleri değiştirdiklerini, sürelerinin düşürülmesi ve borç miktarlarının artırılmasının kendilerine büyük bir tahsilat imkanı sağlamış olacağını ifade eden Ertürk, protokolün imzalanmasından sonra Çukurova Grubu'ndan yaklaşık 760 milyon dolar tahsilat yapıldığını anımsattı. 
     Ertürk, "1.3 milyar doları da önümüzdeki aylarda tahsil etmeye devam edeceğiz. Hatta Turkcell ve Yapı Kredi Bankası olayları çözümlenirse bu protokolden doğan alacağımızın tamamını tahsil etme imkanı kazanacağız" diye konuştu. 
     Çukurova Grubu'nun 31 Ağustos ödemesini yapmadığını belirten Ertürk, şunları kaydetti 
     "Bunun önümüzdeki ayla birlikte yapılmasını bekliyoruz. Bu arada Turkcell ve Yapı Kredi'de bulunacak çözümler bize alacaklarımızın tamamını tahsil etme imkanı getirecek. Orada da olumlu gelişmeler olmasını bekliyoruz. Açıkçası grubun bu konuda biraz daha hızlanmasını, çalışmalarını sonuçlandırmasını bekliyoruz. 
     Ağustos ödemesinin yapılmamasıyla ilgili bir gerekçe göstermediler. Zaten sözleşmede onların 4 tane temerrüt hakları var. Bunun 3'ünü kullanmış oldular. Sözleşmenin tanıdığı bu gecikme durumunda tabii ki faiz de işleyecek. Yeni bir temerrüt olursa o da artık grubun son temerrütü olmuş olacak. Önümüzdeki ayda da ödenmemesi halinde elbette protokolün feshi sebebi." 
     
     "PROTOKOLE BAĞLAMADIĞIMIZ 5 MİLYAR DOLAR ALACAK VAR" 

     Ahmet Ertürk, şu ana kadar 11 hakim ortak grubuyla protokol imzaladıklarını, protokole bağladıkları toplam miktarın 7 milyar dolar civarında olduğunu belirterek, "Henüz protokole bağlamadığımız yaklaşık 5 milyar dolar alacak var" dedi. 
     Fon'a verilen yetkileri kullanarak bazı grupların bünyesindeki şirketlerin yönetimlerini devraldıklarını, henüz yönetimlerini devralmadıkları bazı gruplar da olduğunu anlatan Ertürk, şöyle dedi 
     "Buradaki sebep, yönetimlerini devralarak alacaklarımızı tahsil edeceğimiz bir imkan ortada yok. Yani şirketlerin ya içi boşalmış, ya iflas etmiş durumda. Bu arada biz Bank Ekspres'le ilgili bir protokol çalışması yapıyoruz. Arkadaşlarımız o konuda çalışıyorlar. Yakın zamanda bir sonuca varacağız. Özellikle inşaat sektörünün çok canlı olduğu bugünlerde o grubun da bazı inşaat projelerinin hayata geçmesi halinde bizim oradan alacaklarımızın tahsil imkanı yüksek görünüyor. Bu amaçla bu inşaat projelerini hayata geçirecek bir düzenleme için çalışıyoruz." EGS Grubu bünyesindeki şirketin kontrolünde olan İpek Yolu Vadisi Projesi'nin tekrar canlılık kazandığını, projeyle ilgili hukuksal sorunların çözülme aşamasında olduğunu kaydeden Ertürk, projenin hayata geçmesi halinde EGS Grubu'ndan alacaklarını tahsil etme imkanı bulacaklarını söyledi. 
     "Protokol imzaladığımız borçluların bu tür projeleri üzerinde çalışıyoruz, hatta bir kısmı hayata geçme aşamasında" diyen Ertürk, Interbank'la ilgili Çağlar Grubu'nun Bursa'da Yeşilşehir adında büyük bir inşaat kompleksi bulunduğunu, tamamlanması için arkadaşlarının çalışmalar yaptığını ve buradan ciddi miktarda gelir beklediklerini kaydetti. 
     Yurtbank'la ilgili olarak da el koydukları şirketlerin sahip olduğu arsa ve araziler üzerinde inşaat projeleri geliştirme konusunda çalışmaları olduğunu dile getiren Ertürk, "Orada da ciddi bir potansiyel söz konusu. Ekonomideki ve konut sektöründe patlama düzeyindeki iyileşme, inşaat ve konut projelerine sahip olan şirketler için de bir umut kaynağı oldu. Bu bizim için de öyle. Hatta piyasanın bu canlılık dönemini kaçırmamak için biraz da acele ediyoruz. Sanıyorum bu projelerden ciddi gelirler elde edeceğiz" diye konuştu. 
     
     TMSF'NİN 2. ALACAK SATIŞ İHALESİ 

     Ahmet Ertürk, TMSF'nin geçtiğimiz günlerde düzenlediği Tahsili Gecikmiş Alacak Satışı İhalesi'nin başarılı olduğunu, dünyanın büyük finansal kuruluşlarının yerli ortak ya da tek başına ihaleye katıldığını anımsatarak, "Beklentilerimizin, yabancı danışmanlarımızın da beklentilerinin üzerine çıkıldı. Daha da iyi neticeler elde edebileceğimizi umuyorum" dedi. 
     İhaleyi kazanacak kuruluşların performanslarından da ileride pay almaya devam edeceklerini bildiren Ertürk, önümüzdeki günlerde 3 kuruluştan brifing alacaklarını, bu kuruluşların kendilerine iş planları ve stratejilerini açıklayacaklarını, nihai kararın da ona göre verileceğini söyledi. 
     Ertürk, Alacak Satış İhalesi'nden bir katkı, Uzan Grubu satışlarından ciddi gelirler beklediklerini ifade ederek, "Çukurova Grubu'ndan yapılacak olan ödemeler de söz konusu. Önümüzdeki 5-6 ay içinde 5 milyar dolar hedefimiz var. Bu rakamı gerçekleştirmeyi bekliyoruz" dedi. 
     TMSF'nin hiç kimseye, hiçbir grup ve aileye karşı intikam duyguları içinde olmadığını vurgulayan Ertürk, şunları kaydetti 
     "Fon, devraldığı bir mirası en iyi şekilde tasfiye etmeye çalışıyor. Bu mirasın sorumlusu biz değiliz. Biz devraldığımız bu enkazdan işe yarar ne bulabiliriz, onunla uğraşıyoruz. Bu arada bazı kanuni yetkilerimizi kullandığımız durumlarda da maalesef bazen acımasızca eleştiri ve saldırıya uğruyoruz. Biz bu yetkilerimizi kamu, Fon alacaklarını tahsil etme adına kullanıyoruz. Burada dokunduğumuz bazı grupların, ailelerin politik kimlikleri bizim işimiz değil, bizi etkilemez. Biz bunlara bakmayız. Politik kişilikleri olan insanlarla karşı karşıya gelmek bizim tercih ettiğimiz birşey değil." 
     
</TEXT>
</DOC>
