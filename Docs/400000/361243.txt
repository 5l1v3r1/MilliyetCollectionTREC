<DOC>
<DOCNO> 361243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo04.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota çifte kupa 
</HEADLINE>
<TEXT>


Trabzonspor'un yıldızı Gökdeniz kükredi. Milli futbolcu, "2006 bizim yılımız olacak. Süper Lig ve Türkiye Kupası'nı alarak çifte zafer yaşamak istiyoruz" dedi 

ÖMÜR AVCI DHA 


İsviçre kampındaki müthiş performansıyla teknik heyetin yüzünü güldüren Gökdeniz sezonu çifte kupa şampiyonluğu ile bitirmek istediklerini söyledi. Başarılı futbolcu, güçlü bir kadroya sahip olduklarını belirterek taraftarlara umutlu mesajlar gönderdi. 
Avrupa Şampiyonlar Ligi'ne yükselmeyi ilk hedef olarak belirlediklerini vurgulayan yıldız oyuncu, "Güçlü ve iddialıyız. 2006 Trabzonspor'un yılı olacak. Süper Lig ve Türkiye Kupası'nı müzemize götürmek için elimizden geleni yapacağız. Taraftarımız mükemmel. Onların desteğiyle her kulvarda başarılı olacağımıza inanıyorum" diye konuştu. 

'Oyunumuza bakarız' 
Gökdeniz, İsviçre Ligi'nden Thun'a 3-1 yenildikleri son hazırlık maçına da değindi. Trabzonspor'un yıldızı, "Sonuçlar hiç önemli değil. Biz oynadığımız futbola bakıyoruz. Oyunumuzu geliştirerek sezona en iyi şekilde gireceğiz" diye konuştu. Başarılı futbolcu, Brezilyalı yeni transferler kaleci Jefferson ve Fabiano Eller'in kısa süre içinde takıma uyum sağlayarak, başarılı olacaklarına inandığını sözlerine ekledi. 

Eller havaya 

Trabzonspor'un yeni sambacısı Fabiano Eller dün akşam saatlerinde yönetici Murat Bozoğlu ile birlikte İstanbul'a geldi. Havalimanı'na gelen bir grup Bordo - Mavili taraftar Brezilyalı futbolcuyu omuzlara alarak sevgi gösterisinde bulundu. Eller, Şampiyonlar Ligi'nde oynayacak olması ve vatandaşı Jefferson'un da alınması nedeniyle Trabzonspor'u tercih ettiğini belirtti. Brezilyalı futbolcu bugün sağlık kontrolünden geçtikten sonra resmi sözleşmeyi imzalayacak. Sambacı, kampın iki gün sonra bitecek olması nedeniyle İsviçre'ye gönderilmeyecek. 

Durmak yasak 

İsviçre'de kamp yapan Trabzonspor hazırlıklarına ara vermeden devam ediyor. Bordo - Mavili takım dün Şenol Güneş yönetiminde taktik ve kondisyon ağırlıklı geçen çalışmalar yaptı. Sakatlığı süren kaptan Fatih Tekke ise yine takımdan ayrı olarak çalıştı. 
Bu arada hazırlık maçlarında 3 penaltı kaçırıp, agresif tavırları yüzünden büyük tepki çeken İbrahim Yattara'ya teknik heyetten ikinci uyarı geldi. Güneş'in, Yeni Gineli yıldızdan en kısa sürede toparlanmasını istediği öğrenildi. 

Golcüye dev bütçe 

Bordo - Mavili yönetim, yeni golcü için 5 milyon dolarlık bütçe ayırdı. Bordeaux'lu Souza ilk hedef olarak belirlendi 

Kaleci Jefferson ve stoper Fabiano Eller'e imza attıran Bordo - Mavili yönetim, golcü transferi için kesenin ağzını açtı. Başkan Atay Aktuğ ve Mali Sayman Yüksel Şimşek'in önceki akşam yaptığı toplantıdan yeni golcü için beş milyon dolarlık ek bütçe oluşturulması kararı çıktı. Daha sonra Brezilya'da transfer görüşmeleri yapan Asbaşkan Ömer Sarı'yı arayan idareciler, "Paradan kaçmayın. 5 milyon dolarlık bir kaynak yarattık" dedi. 
Yeni bütçe haberiyle rahatlayan Asbaşkan Sarı'nın, Santos'ta kiralık oynayan Bordeaux'un oyuncusu Souza için yeniden kolları sıvadığı belirtildi. Sarı'nın listesindeki ikinci forvetin ise Flamingolu Obina olduğu vurgulandı. 22 yaşındaki genç yıldızın bonservis bedelinin 4 milyon dolar olduğu kaydedildi. 

Feridun harek tı 

Trabzonspor Yönetimi, Bordo - Mavili takımın alt yapısından yetiştikten sonra önce Akçaabat Sebat'ta ardından Elazığspor'da forma giyen Ümit Milli futbolcu Feridun'u yeniden renklerine bağlamak için harekete geçti. Teknik Direktör Şenol Güneş'in isteğiyle kolları sıvayan idarecilerin, 21 yaşındaki başarılı futbolcu için kulübüyle görüşmelere başladığı vurgulandı. Antalyasporlu Burak'ın da listede olduğu ifade edildi. 


</TEXT>
</DOC>
