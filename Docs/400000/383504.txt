<DOC>
<DOCNO> 383504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun02.html </URL>
<DATE> 2005/10/03/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
New York'ta gezi teknesi alabora oldu 21 ölü 
</HEADLINE>
<TEXT>

     ABD’nin New York kenti yakınlarındaki George Gölü’nde yaşlıları taşıyan bir gezi teknesinin alabora olması sonucu ölenlerin sayısı 21’e yükseldi. 27 yaralının ise yakınlardaki bir hastaneye gönderildiği kaydedildi. 
     50 yolcu taşıma kapasitesine sahip Ethan Allen isimli teknede 48 
     yolcunun yanısıra mürettebat olarak da sadece kaptanın bulunduğu ifade edildi. Gemideki yolcular arasında bulunan tur operatörleri ve kaptanın faciadan yara almadan kurtuldukları öğrenildi. 
     Teknenin büyük bir hızla alabora olmasından dolayı yolcuların hiçbirinin can yeleklerini takmaya fırsat bulamadıkları belirtilirken, birkaç dakika içinde olay yerine ulaşan güvenlik botlarından önce çevredeki teknelerin göldeki kazazedeleri kurtarmaya başladıkları bildirildi. New York eyaleti yasalarına göre, yetişkin yolcuların tekneyle seyahat sırasında can yeleği takma zorunlulukları bulunmuyor. 
     Bu arada, bütün ceset ve yaralıların gölden çıkarılmasının iki saati aldığı ifade edilirken, 27 yaralıdan yalnızca 5’inin tedavi için hasteneye yatırıldığı kaydedildi. 
     Tamamı Michigan eyaletinden gelen yaşlılardan oluşan tekne yolcularının bazılarının yürüme zorluğu çektiği ve baston ya da tekerleki sandalye kullanmakta oldukları belirtildi. 
     Bölge şerifi Larry Cleveland, yaptığı açıklamada, bu teknenin daha büyük bir teknenin arka kısmının çarpması sonucu alabora olmuş olabileceğini ifade ederken, şu aşamada bu konuda kesin bir şey söylemenin mümkün olmadığına işaret etti. 
     Kaza ile ilgili olarak bölge şerifi, eyalet polisi ve George Gölü Parkı İdaresi’nin ortaklaşa bir soruşturma başlattıkları bildirildi. 
     
</TEXT>
</DOC>
