<DOC>
<DOCNO> 359434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur20.html </URL>
<DATE> 2005/07/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hastanede 'gazlı kangren' paniği 
</HEADLINE>
<TEXT>

     Coşkun YAMAN BALIKESİR, DHA 

      BALIKESİR'de, ağaçtan düşerek kolu kırılan 12 yaşındaki Uğur Mumcu Demir, ilk tedavisinin yapıldığı Balıkesir Devlet Hastanesi'nde enfeksiyon kaparak Gazlı Kangren’ olduğu belirlendi. Hayati tehlikesi bulunan Demir, Dokuz Eylül Üniversitesi Tıp Fakültesi'ne sevkedilirken, Balıkesir Devlet Hastanesi'ndeki ameliyathanelere sterilazyon uygulandı ve iki ameliyathane kapatıldı. Olayı inceleyen AKP'li doktor milletvekili Turhan Çömez, Devlet Hastanesi yetkililerine, Eğer gazlı kangren çıkarsa hem hastane, hem sizler, hem bizler ciddi sıkıntı altında kalırız. Kendinizi kurtarma şansınız olmaz.'' dedi. Çömez, olayı Yüksek Sağlık Şurası'na götüreceğini de belirtti. 
     Anadolu Ajansı Balıkesir İl Temsilcisi ve yerel Birlik Gazetesi Genel Yayın Yönetmeni Ramazan Demir'in küçük oğlu Uğur Mumcu Demir, geçen Cuma akşamı dut yemek için çıktığı ağaçtan düştü. Yakınları tarafından hemen Devlet Hastanesi'ne kaldırılan Demir'in sol koluna açık kırık’ teşhisi konuldu. Demir'in kolu, İlk müdahaleyi yapan Op. Dr. Refik Özbağ tarafından alçıya alındı. Uğur Mumcu Demir'in Pazartesi günü ameliyat edilmesine karar verildi. Ancak Uğur'un kolu haftasonu iyice kötüleşti ve ödem oluştu. Elleri morardı. Devlet Hastanesi'ndeki ameliyatın ardından acil olarak İzmir Dokuz Eylül Üniversitesi Tıp Fakültesi'ne sevkedilen Uğur'un kolunun gazlı kangren’ olduğu belirlendi. Açık kırık olan kolun alçıyla kapatılması nedeniyle hava alamadığı ve dokularının bozulduğu ileri sürüldü. Prof. Dr. Ahmet Ekin ve Yrd. Doç. Dr. Kadir Bacakoğlu tarafından hemen ameliyata alınan Demir'in kolundaki bozulan tüm dokular alındı. Ancak Demir'in hayati tehlikesinin bulunduğu açıklandı. 
     
     AMELİYATHANELER KAPATILDI 
     Bu gelişme üzerine, Uğur Mumcu Demir'e ilk müdahalenin yapıldığı Balıkesir Devlet Hastanesi'nde de önlem alındı. Enfeksiyon Komitesi bu olay sonrası hastanedeki iki ameliyathaneyi dezenfekte edip, 48 saatliğine kapattı. Ameliyathaneler karantinaya alındı. Enfeksiyon Komitesi Başkanı da olan Hastane Başhekimvekili Tayfun Göker, olayın gazlı kangren olup olmadığı konusunun kesinlik kazanmadığını öne sürdü. 
     
     BASİT KOL KIRIĞINDAN BURAYA 
     Olayla ilgili bilgi veren baba Ramazan Demir ise şunları anlattı 
     Cuma günü akşam saatlerinde telefon geldi. Küçük oğlum Uğur, dut ağacından düşmüş. Hemen Balıkesir Devlet Hastanesi acil servisine kaldırdık. Sol kolu kırılmış. Görevli ortopedist doktora haber verildi. Telefonla kolun atele alınmasını ve kendisinin bir saat sonra geleceğini söyledi. Acildeki görevli doktor çocuğun durumunun ciddi olduğunu ve benim gazeteci olduğumu söyleyince doktor yarım saat içinde geldi. Bana hemen ameliyat yapılmasının sakıncalı olabileceğini, ısrarlıysak bizden imza alıp ameliyatı yapabileceğini söyleyince, biz de siz en iyisini bilirsiniz, ne derseniz öyle hareket edelim’ dedik. O zaman kolu alçıya alıp iki gün beklettikten sonra Pazartesi günü ameliyat yapmayı önerdi. tamam’ dedik. Durumu fenalaşınca İzmir’e sevkedildi. Basit bir kol kırığının buralara geleceğini hiç düşünmezdik. Yılkıldık.'' 
     
     AKP'Lİ DOKTOR MİLLETVEKİLİ EL KOYDU 
     AKP Balıkesir Milletvekili Op. Dr. Turhan Çömez, olayın Yüksek Sağlık Şurası'na götürüleceğini açıkladı. Dün İl Sağlık Müdürü Dr. Süleyman Baysal ile Devlet Hastanesi'nde incelemelerde bulunan ve Hastane Başhekimvekili Op. Dr. Tayfun Göker'den bilgi alan Çömez, hiç riske atılmadan acil servis ve ameliyathanenin üç gün boyunca kapatılmasını ve dezenfekte edilmesini önerdi. Çömez, Göker'e Kangren, cerrah olarak en çok korktuğumuz durumdur. Eğer gazlı kangren çıkarsa hem hastane, hem sizler, hem bizler ciddi sıkıntı altında kalırız. Kendinizi kurtarma şansınız olmaz. İsterseniz Bakanlıktan görüş alın'' dedi. 
     Çocuğun durumu hakkında yakınlarından ve doktorlardan bilgi de alan Çömez, Bu çocuğun hastaneye böyle gelip böyle çıkmaması gerekir. Bize gelen bilgilere göre çocuğun hayati riski var. Ciddi bir enfeksiyonla karşı karşıya. Eğer doğruysa, gazlı kangren kolu sarmış durumda. Kol kurtarılsa bile fonksiyonlarının önemli bir bölümünü kaybedebilir'' diye konuştu. 
     
     YÜKSEK SAĞLIK ŞURASINA GİDECEK 
     İl Sağlık Müdürü Baysal'a, bu olayı araştırmak için Sağlık Bakanlığı Teftiş Kurulu'ndan müfettiş istemesini öneren Çömez ŞUNLARI SÖYLEDİ. 
     Ben de Sağlık Bakanlığıyla görüşeceğim. Doktor arkadaşımız hafta sonu vizit etti mi etmedi mi, vizit notları nelerdir, kan dolaşımı, tansiyonu nasıldı, dosyaların incelenmesi gerekiyor. Soruşturma süratle başlayacak. Bu olay Yüksek Sağlık Şurası'na gidecek ve gereken yapılacak. Art niyet olduğunu zaten düşünmüyoruz ama, bir ihmal varsa gereken yapılacaktır.'' Balıkesir İl Sağlık Müdürü Süleyman Baysal da olayı çok yönlü araştıracaklarını, doktor ihmali ve hata bulunması halinde gerekenin yapılacağını açıkladı. Baysal, Eğer bir ihmal varsa yeni ceza kanununa göre müeyyidesi çok ağırdır. Biz gerekeni yapacağız'' dedi. 
     
     DOKTOR RİSKİ ANLATIP, İMZA ALMIŞ 
     Ankara'da bulunan Devlet Hastanesi Başhekimi Op. Dr. Hasan Hocaoğlu ise kendisine telefonla ulaşan DHA muhabirine şunları anlattı 
     Sayın Milletvekilimiz Turhan Çömez beni aradı ve konuyla ilgili bilgi sordu. İcapçı olan ve müdahaleyi yapan uzman ortopedist doktorumuz Refik Özbağ ile görüşüp bilgi aldım. Aileye açık kırık vakasıyla ilgili yüksek risk bulunduğunu izah ettiğini ve müdahale konusunda babasının imzasını aldığını anlattı. Detayını bilmiyorum, bunu inceleyeceğiz. Şu haliyle bir doktor hatası olduğunu sanmıyorum'' dedi. 
     GAZLI KANGREN NEDİR 
     Herhangi bir dokuya az kan geldiginde, dokunun ihtiyacı olan oksijen ve beslenme maddeleri karşılanamaz. Eğer kan akışı normalleştirilmezse, doku ölür ve kangren denilen durum ortaya çıkar. Yaş ve kuru olmak üzere iki türlü kangren vardır. Kuru kangrende doku ölüdür. Fakat infekte olmaz. iltihaplanmaz Gazlı Kangren'' olarak da bilinen yaş kangrende hem ölü doku hem de iltihap vardır. Yaş Kangren bakteriyel enfeksiyon neticesinde oluşur. Bakteriler doku bozulmasını hızlandırır. Gazlı kangren denilen bu durum belki de kangrenin en tehlikelisidir. Bu kangren kuvvetli, hoş olmayan ve dokuları imha eden bir gaz mevdana getirir. Eğer tedavi edilmezse, kişi birkaç gün içinde ölür. Eğer virulant bakteriler varsa, gazlı kangren en küçük bir yaralanmayla bile gelişebilir. Erken dönemde yapılacak uygun bakım gazlı kangreni önleyebilir. 
     
</TEXT>
</DOC>
