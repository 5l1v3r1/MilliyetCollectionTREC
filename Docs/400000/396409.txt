<DOC>
<DOCNO> 396409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/ekonomi/eko04.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada dengeler bıçak sırtında 
</HEADLINE>
<TEXT>


Endeksin uzun vadeli direnç çizgisinin geçtiği 36.700'leri test etme potasiyeli olsa da riskin aşırı yükseldiği izleniyor. Destekler 34.800 - 34.200'de bulunuyor 

Zeynep Candan Aktaş 

Geçen cuma 35.000'den sert bir dönüşle 34.000'ü test eden İMKB 100 Endeksi, bu hafta boyunca 34.000'in üstünde tutunmayı başardı. Son 3 günde ise güçlenen alımlarla yönünü yukarı döndürdü. Haftanın en düşüğü 34.024 yükseği 35.395 oldu. 
Kapanış da en yükseğe yakın 35.314 puandan gerçekleşti. 
Hafta içinde uluslararası kredi derecelendirme kuruluşlarından not artırımı geleceği beklentisi piyasayı destekledi. Ancak yapılan açıklamalardan anlaşıldığına göre yılbaşından önce bir not artırımı olasılığı oldukça zayıf. Cuma günü işlem görmeye başlayan Vakıfbank hisseleri birinci seans tavan olarak piyasanın güçlenmesine katkıda bulundu. 
Önümüzdeki hafta için İMKB'de nasıl bir gelişme izlenebilir Bu soruya teknik analiz gözüyle yanıt verildiğinde, satış baskısının etkili olması beklenebilir. Çünkü kısa vadeli göstergeler yorgunluk gösteriyor ve aşırı alım bölgelerinden aşağı dönüş içinde. İşlem hacmi mevcut seviyelerde çıkışı desteklemiyor. 
Uzun vadeli göstergeler ya satış baskısında, ya da aşırı alımlarda. Diğer taraftan halen uzun vadeli çıkış trendi devam ediyor. Ve bu trendin logaritmik direnç çizgisi 36.700 seviyelerinden geçiyor. Bu durumda endeksin 36.000-36.500'leri görme potansiyeli olduğu söylenebilir. Ancak uzun vadede endeksin bulunduğu bölge gözönüne alındığında riskin de çok fazla olduğu görülüyor. Öyleyse ne yapılabilir Öncelikle kısa vadeli pozisyonlarda zarar kesme seviyesi belirleyip, bunu uygulayabilecek psikolojiye hazır olmak, ikincisi ise biraz zarar etmeyi göze alarak dönüş sinyallerinin güçlenmesini beklemek gerekir. 
Önümüzdeki hafta endeksin destekleri 34.800 ve 34.200'lerde iken dirençler 35.500 ve 35.800'lerde bulunuyor. 
Bol kazançlı haftalar dileğiyle. 


</TEXT>
</DOC>
