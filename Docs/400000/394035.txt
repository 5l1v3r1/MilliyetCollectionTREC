<DOC>
<DOCNO> 394035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun31.html </URL>
<DATE> 2005/11/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hollanda'da 'deli dana' hastalığı... 
</HEADLINE>
<TEXT>

     Hollanda'da, 5 yaşındaki bir sığırda, kısa adı BSE Bovine Spongiforme Encephalopathie olan ''deli dana'' hastalığı tespit edildi. 
     Tarım Bakanlığı'ndan yapılan açıklamaya göre, hastalık, Limburg bölgesi Gulpen kasabasındaki bir çiftlikte görüldü. 
     Ay başında kesimi yapılan ineğin, eti üzerinde yapılan test sonucu, hastalık taşıdığı belirlendi. 
     Hastalıklı ineğin yaşadığı çiftlikteki diğer sığırlarda hastalık belirtisi görülmediği, ancak kan bağı olan 8 ineğin risk nedeniyle derhal itlaf edildiği belirtildi. 
     Hastalığın yemden bulaşmış olabileceğinden hareketle araştırma başlatıldığı kaydedildi. 
     Bu vakayla, Hollanda'da ''deli dana'' hastalığının ilk kez ortaya çıktığı 1997 yılından bu yana hastalık belirlenen sığır sayısı 79'a yükseldi. 
     
</TEXT>
</DOC>
