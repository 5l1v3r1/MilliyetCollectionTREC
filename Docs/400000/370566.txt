<DOC>
<DOCNO> 370566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko13.html </URL>
<DATE> 2005/08/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
BTC'de "paydos" keyfi... 
</HEADLINE>
<TEXT>

     Dilek Akın AA 

Hazar petrollerini Türkiye üzerinden dünya pazarına ulaştırmayı amaçlayan Bakü-Tiflis-Ceyhan BTC petrol boru hattının Türkiye kısmındaki çalışmalar yüzde 97.91 oranında tamamlanırken, Türkiye'deki kumanda merkezlerinden Adana Azizli Kampı'nda iş bitiminin keyfi yaşanıyor. 
     Daha önce 5 bin kişinin çalıştığı, araçların birbiri ardına sahalardan giriş çıkış yaptığı, yemekhanelerin hınca hınç dolduğu kampta, personel sayısının 100'e düşmesi nedeniyle derin bir sessizlik yaşanıyor. 
     Din, dil, ırk ve kültürleri farklı 30 milletten mühendisi bir araya getiren, sosyal tesisleri, yemekhanesi, yatakhaneler arasındaki geniş ve temiz yollarıyla küçük bir kenti andıran 900 yataklı Azizli Kampı, 10 güne kadar sökülerek, arazi eski haline getirilecek. 
     BOTAŞ'ın deneyimli mühendislerinden LOT-C Saha Müdürü Burçin Yandımata da dahil, projeye yüreklerini koyan Türk, Hintli, Yeni Zelanda, Mısır ve Özbekistan'ın da aralarında bulunduğu 30 farklı milletten yaklaşık 600 mühendisin görev yaptığı LOT-C kampında, sözleşme süresi bitenler, kamptan hüzünlü ayrılıyor. 
     Yaklaşık 2.5 yıl süreyle kaldıkları kampta ailelerinden ve çocuklarından uzak kalan, onlara olan özlemlerini, masalarındaki bilgisayara yükledikleri fotoğraflarına bakarak gidermeye çalışan ve yüzyılın projesi için emek harcayan boru hattı çalışanları, bir başka projede buluşmak üzere birbirleriyle vedalaşıyorlar. 
     LOT-C Kampı Halkla İlişkiler Uzmanı Burak Çaylı, AA muhabirine yaptığı açıklamada, boru hattının Türkiye'de bulunan 1076 kilometrelik kısmındaki çalışmaların yüzde 97.91 oranında tamamlandığını, bu nedenle gururlu, sevinçli ancak, bir o kadar da hüzünlü olduklarını belirtti. 
     Çaylı, ''Burada bir aile olmuştuk. İzinli olarak Ankara'ya gittiğimde, sahalarda dolaşmaktan caddede yürüyemez olmuştum. Yolda gördüğüm herkesi kamptaki bir arkadaşıma benzetiyordum. Ayrılmak zor olacak. Bugüne kadar giden arkadaşlarımız bize veda mesajı gönderiyor. Biz ise giden son grup olacağımızdan geride veda mesajı göndereceğimiz hiç kimse olmayacak'' dedi. 
     
     HİNTLİ MÜHENDİSİN DUYGUSALLIĞI 
     Kampta kalanların motivasyon kaynağı olarak niteledikleri Proje Müdürü Hintli Mühendis Krishna Kumar ise tam bir Atatürk hayranı. Kamptaki odasında Atatürk ve Hindistan'ın liderlerinden Indra Gandi'nin posterlerini asan Kumar, ''Onlar, 50 yıl sonrasını görebilen eşsiz liderlerdi'' dedi. 
     Kamptan ve kampta edindiği dostlarından ayrılmanın kendisi için çok zor olacağını Kumar, şunları söyledi 
     ''Burada kaldığım 2.5 yıl içinde, sadece 4 ya da 5 ayda bir Hindistan'a giderek eşimi ve çocuklarımızı görebildim ama gideceğim için çok üzgünüm. Burada özellikle Türk mühendislerle çalışmaktan büyük mutluluk ve gurur duydum. Onları hiç bir zaman unutmayacağım.'' 
     
     KAMP, 9 ÇİFTİN YUVA KURMASINA VESİLE OLDU 
     Kadınlara takılmanın, evlenmenin, misafir getirmenin yasak olduğu kamp, 9 çiftin de yuva kurmasına vesile oldu. 
     Evli olanların aynı kampta çalışma yasağının olması nedeniyle evlendikleri için başka kamplara tayin edilen çiftler, telefon mesajlarıyla hasret gidermeye çalışıyor. 
     Kampın gelinlerinden Limak Şirketi Halkla İlişkiler Müdürü Senem Balkır, eşinin Sivas'taki LOT-A'da görevli olduğunu belirtirken, ''bu kamp bizim hayatımıza yön verdi. Sevgi, kardeşlik, hoşgörü ve saygının hakim olduğu bu kampı, hayatımız boyunca unutmayacağız. Buranın her köşesinde ayrı bir anımız var'' dedi. 
     
</TEXT>
</DOC>
