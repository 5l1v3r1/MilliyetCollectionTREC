<DOC>
<DOCNO> 353750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur09.html </URL>
<DATE> 2005/06/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cezaevinden 3 ay önce çıkan sabıkalı, onlarca kişinin önünde öldürüldü 
</HEADLINE>
<TEXT>

     Bahadır ÖKTEM TRABZON, DHA TRABZON'da, çıkar amaçlı suç örgütü üyesi olduğu ve çek senet tahsilatı yaptığı gerekçesiyle girdiği cezaevinden 3 ay önce çıkan Uğur Kaptan, kentin en merkezi yeri Uzunsokak Caddesi'nde, onlarca kişinin gözü önünde otomobilinde uğradığı silahlı saldırıda öldürüldü. 
     Sürmene Cezaevi'nden, yeni Türk Ceza Yasası'ndan yararlanarak bir süre önce tahliye edilen 27 yaşındaki Uğur Kaptan, 06 AN 1865 plakalı BMW marka otomobiliyle, Uzunsokak Caddesi'nden geçerken, yaya olarak yürüyen bir kişinin silahlı saldırısına uğradı. Görgü tanıklarının ifadelerine göre, caddede yürüyen onlarca kişinin gözü önünde otomobile arkadan 5 el ateş eden saldırgan, trafik yoğunluğu nedeniyle duran otomobilin yanına yaklaşıp, sürücü Uğur Kaptan'a 5 el daha ateş ettikten sonra olay yerinden kaçtı. 
     Vücuduna ve başına isabet eden kurşunlarla ağır yaralanan Uğur Kaptan, hemen hastaneye kaldırıldı ancak tüm müdahalelere karşın kurtarılamayarak hayatını kaybetti. Polis, saldırıyı 17-18 yaşlarındaki E. adlı kişinin gerçekleştirdiğini, yanındaki C. adlı kişinin de yardımcı olduğunu saptadı. Polis bu iki kişiyi arıyor. 
     
     YENİ TCK'DAN YARARLANIP ÇIKMIŞTI 
     Silahlı saldırıda hayatını kaybeden Uğur Kaptan, 2003 yılında çıkar amaçlı suç örgütü kurarak haksız menfaat temin etmek’, çek-senet tahsilatı yapmak’, işyeri kurşunlamak’, tefecilik’ ve görevi kötüye kullanmak’ suçlarından, aralarında bir polis memurunun da bulunduğu 10 kişiyle birlikte Trabzon'da gözaltına alınmış ve tutuklanmıştı. 
     Erzurum Devlet Güvenlik Mahkemesi'nde yargılanan Uğur Kaptan, 40 ay hapis cezasına mahkum edilmişti. Kaptan, cezasını çektiği Sürmene Cezaevi'nden, Türk Ceza Kanunu'ndaki yeni düzenlemelerin çete suçlarını kapsayan lehteki maddelerinden yararlandırılıp yaklaşık 3 ay önce tahliye edilmişti. Bu düzenleme yapılmasa, Uğur Kaptan önümüzdeki Ekim ayında tahliye edilecekti. 
     
</TEXT>
</DOC>
