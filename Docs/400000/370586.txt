<DOC>
<DOCNO> 370586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko33.html </URL>
<DATE> 2005/08/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Telekomünikasyon Kurumu Başkanı Turkcell ve Avea, Telsim'i alamaz 
</HEADLINE>
<TEXT>

     Telekomünikasyon Kurumu TK Başkanı Dr. Tayfun Acarer, yasal düzenlemeyle kurumunun gelir fazlasının, ar-ge çalışmalarında bulunmaları şartıyla özel sektörle paylaşılacağını bildirdi. 
     Acarer, bazı kurum yöneticileri ile birlikte Telekomünikasyon Kurumu’nda "basınla sohbet toplantısı" düzenledi. Üzerinde çalıştıkları konuları başlıklar halinde anlatan Acarer, gazetecilerin sorularını yanıtladı. 
     Acarer, bir gazetecinin Telekomünikasyon Kurumu’nun ar-ge harcamalarında son yıllarda bir düşüş olduğunu, dolayısıyla Hazine’ye giden para miktarında bir artış görüldüğünü belirterek "Bu bir dolaylı vergi değil mi " sorusu üzerine, buradan kaynaklanan söz konusu gelir fazlasının ar-ge yatırımlarına ayrılacağını söyledi. 
     Elektronik Haberleşme Yasa Tasarısı’nda yer verilen bir düzenleme ile Hazine’ye devredilen söz konusu gelir fazlasının araştırma geliştirme için dağıtılmasına imkan sağlandığını anlatan Acarer, şöyle konuştu 
     "Türkiye’de telekomünikasyon alanında yerli mülkiyet oranı, son derece düşük yüzde 4 civarında. Pazar 13-15 milyar dolar arasında. 
     Türkiye’deki mülkiyetin yansımasının 600 milyon dolar olduğunu görüyoruz. Bu payın artırılmasını hedefliyoruz. 
     Elektronik Haberleşme Yasa Tasarısı’ndaki bir madde ile TK’nın karından ya da bir başka ifadeyle gelir fazlasının belli bir oranda sektöre, ar-ge faaliyetlerine yönelik olarak geri döndürülmesi için çalışma var. 
     Biz bu parayı, bu şekilde sektöre geri vermeyi düşünüyoruz. Bu paranın dağıtımında da bağımsız bir kuruluş görevlendirilsin istiyoruz. Bunu belki TÜBİTAK tek başına yapabilir ya da sektörden ve üniversitelerden danışma kurulu bunu yapabilir ama bu tabi ki, yasayla olacak." Söz konusu yasal düzenlemenin, telekomünikasyon sektörüne bir canlılık getireceğini umduğunu ifade eden Acarer, Arçelik ve Raks firmalarının bu doğrultuda cep telefonu üretimine yeniden döndüklerini ve prototiplerin ortaya çıkmaya başladığını söyledi. 
     
     "CDMA, AYRI BİR LİSANS GEREKTİRİR" 
     Tayfun Acarer, kamuoyunda son zamanlarda CDMA Code Division Multiple Access teknolojisinin sıkça tartışıldığını ancak tartışma götürmeyecek bir şekilde Türk Telekom’un bu teknolojiyi kurmasının önüne geçildiğini söyledi. Acarer, sözlerini şöyle sürdürdü 
     "Türk Telekom’un yaptığı temel telsiz telefon hizmeti ile internet hizmetinin, CDMA teknolojisi ile alakası yok. Türk Telekom zaten temel telsiz telefon hizmeti ile internet hizmetini 6 yıldır yapıyor. 
     Türk Telekom geçmişte 3 defa müracaat etti ve kullandığı mevcut sistemini sökerek Karadeniz ve Doğu Anadolu bölgesi gibi dağlık ve kablo döşenmesi zor bölgelere daha gelişmiş ve 3G cihazları destekleyen yeni bir sistem kurmak istediğini belirtti ama biz bunun yeni bir lisans konusu olduğunu belirterek bunu kamuoyuna, ihale zarfları açılmadan hemen önce açıkladık. Amacımız, kimsenin önünü kesmek değildi ama kamu kuruluşu olarak kamu yararını gözettik." Acarer, kamuoyunda tartışılanın aksine Türk Telekom’un elinde bulunan mevcut yetkiyi kısıtladıklarını, aynı zamanda özelleştirme sonrası Türk Telekom’u alacak kişinin neyi alacağını bilmesini istediklerini bildirdi. 
     
     TELSİM’İN SATIŞI 
     Tayfun Acarer, bir başka soru üzerine, Telsim’in satışı konusunda da önemli adımlar atıldığını belirterek, sürecin Eylül ayından itibaren hızlanacağını söyledi. 
     Satışta tekel ortamının oluşmamasına dikkat edileceğini vurgulayan Acarer, "Yasal düzenlemeler var, buna göre örneğin Turkcell ya da Avea, Telsim’i alamaz, bu monopole gitmek anlamına gelir ve rekabet ciddi anlamda bozulur" diye konuştu. 
     Yine mevzuat çerçevesinde bir sabit operatör firmasının bir mobil operatörünü alabileceğini veya sabit operatörde mobil operatörün hissesinin olabileceğini anımsatan Acarer, şöyle devam etti 
     "Biz doğru ya da yanlış yapma konumunda değiliz, biz TBMM’yi sorgulama konumunda da değiliz. Hukuka uygunluk, hukuksal mevzuata ne derece uyuyor, biz o konuda karar verebiliyoruz. Telsim’i neden Turkcell ya da Avea almıyor deniyor ama kanuna göre Turkcell, Telsim’i alamaz, Avea’ya da hissedar olamaz. Bu konuda kurulda oyumu kullanırken görüşüme göre değil, mevzuata göre oy kullanmak zorundayım ve zaten kamu personelinden beklenen de budur." Acarer, Telsim’in satışı konusunda mevcut abonelerin bu işten zarar görmemesi ve hizmetin sürekliliği konusunda hassas olduklarını da sözlerine ekledi. 
     
     KAYIT DIŞI TELEFONLAR 
     Tayfun Acarer, bir başka soru üzerine, kayıt dışı telefonların kayıt altına alınabilmesi için yazılım ve donanım için ihale sürecinin devam ettiğini ve söz konusu telefonların kayıt altına alınarak kayıt dışı telefonların bundan sonra Türkiye’ye girmesinin önüne geçmeyi amaçladıklarını anlattı. Acarer, bunun da yasal düzenleme ile sağlanacağını bildirdi. 
     Acarer, bu konuda yaptıkları düzenlemenin Türkiye’de cep telefonu üretilebilmesi için çok büyük imkan yarattığını kaydederek, kayıt dışı telefonların kontrol altına alınarak ekonomiye kazandırılacağını ve sektörün de önünü görebileceğini belirtti. 
     İkinci el telefonların ticareti konusunda da bazı düzenlemeler yapıldığını anlatan Acarer, ikinci el telefonların da yine bakımı yapılmış bir şekilde kutulu ve garanti belgeleri içinde olacak şekilde satışa sunulacağını söyledi. 
     Kurum Başkanı Acarer, arızalı telefonların Türkiye’de tamirini kolaylaştıracak düzenlemelerin ardından Türkiye’nin bölge ülkelerindeki cep telefonları için bir bakım merkezi olabileceğini sözlerine ekledi. 
     
</TEXT>
</DOC>
