<DOC>
<DOCNO> 372184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy05.html </URL>
<DATE> 2005/08/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Topuz "Başbakan bunalımda" 
</HEADLINE>
<TEXT>

     ANKARA Milliyet 

      CHP Grup Başkanvekili Ali Topuz, Başbakan Recep Tayyip Erdoğan'ın başarısızlık nedeniyle bunalıma girdiğini belirterek, 55 yıllık siyasi yaşamında en az 4-5 kez bu duruma düşen siyasetçilerle karşılaştığını söyledi. Topuz, dün TBMM'de düzenlediği basın toplantısında, Türkiye'nin sorunlarının temelinde AKP ve Başbakan Erdoğan'ın yattığını savunarak, şöyle konuştu "Erdoğan'ın belirginleşmiş ve herkes tarafından bilinen bir siyasal çizgisi yoktur. Bir ciddi siyasal kimlik bunalımı yaşamaktadır. İktidarın üçüncü yılında ortaya çıkan başarısızlık ve zigzaglar belirgin bir siyasi çizgisi olmamasından, çok siyasal kimlikli bir yapı içinde bulunmasından kaynaklanmaktadır. Kafasıyla ayakları farklı farklı yerlere yönelmiştir. Sayın Erdoğan'ın yetişme tarzıyla oluşan siyasal kimliğiyle, şu anda yüklendiği görevlerin gerektirdiği siyasal kimlik birbiriyle uyuşmuyor, çatışıyor. İç dünyasındaki fırtınalar ve çelişkiler zigzaglı bir politika izlemesini zorunlu kılıyor." 
     
</TEXT>
</DOC>
