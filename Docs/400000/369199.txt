<DOC>
<DOCNO> 369199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun08.html </URL>
<DATE> 2005/08/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Financial Times Erdoğan hükümeti, askerlerin baskısı altında 
</HEADLINE>
<TEXT>

     Londra DHA 

      İNGİLTERE’de yayımlanan ekonomi ve siyaset gazetesi Financial Times, "Türk hükümeti, son 2 yıl içinde enerjisini Avrupa Birliği ile müzakerelerin başlamasına yönelik çabalara harcadıktan sonra artık Kürt sorununa odaklanıyor" dedi. 
     Başbakan Recep Tayyip Erdoğan’ın bugünkü Diyarbakır ziyaretinde, hükümetin bölgedeki yoğun işsizlikle ilgili inisiyatiflerine ve Kürt kökenli vatandaşların daha fazla kültürel hak talebine değineceğini yazan gazete, Ankara’nın PKK ile mücadelede askerin baskısı altında olduğunu iddia etti. 
     Ankara’nın birden Kürt sorununa odaklanmasının, geçen hafta askerin, ’Hükümet terörle mücadelede elinden geleni yapmıyor’ şeklindeki eleştirilerinden kaynaklandığını öne süren Financial Times, Genelkurmay Başkanı Orgeneral Hilmi Özkök’ün, ’Türk Silahlı Kuvvetleri’nin, kısıtlanmış yetkilerine rağmen bölücü terör örgütüyle mücadeleye devam edeceğini’ söylediğini hatırlattı. Gazete, analistlerin, Org. Hilmi Özkök’ün bu ifadeleriyle, son yıllarda askerin güç ve nüfuzunun hükümet tarafından azaltılmasına gönderme yaptığını düşündüğünü yazdı. 
     Financial Times, "Türk ordusunun siyasete müdahale geçmişi eskilere dayanıyor ve Orgeneral Özkök’ün uyarısı, laik orduyla eski İslamcılardan oluşan hükümet arasındaki gerginliği yeniden canlandırdı" iddiasında da bulundu. 
     
</TEXT>
</DOC>
