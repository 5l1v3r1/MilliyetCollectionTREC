<DOC>
<DOCNO> 381638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo22.html </URL>
<DATE> 2005/09/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Halil Mutlu'dan şok iddia 
</HEADLINE>
<TEXT>

     Halterde üst üste gelen doping skandallarıyla Türkiye iki yıl müsabakalardan uzaklaştırılırken, karşılıklı suçlamalar sürüyor. 
     Dopingli çıkan milli halterci Halil Mutlu, Arena'ya yaptığı açıklamalarda, antrenörü Cafer Topçu ve Federasyon Başkanı Hasan Akkuş'u suçladı. Mutlu, doping ilacının kendisinden habersiz yemeğine katıldığını öne sürdü. 
     Dünya ve Avrupa şampiyonluklarıyla dolu halterde Türkiye iki yıl yarışamayacak. Sebebi, bazı sporcularda doping maddesi çıkması, bazı sporcuların da test örneği vermemesi. 
     Türkiye'yi üzen karara neden olan isimlerden biri de şampiyon halterci Halil Mutlu. Halil Mutlu'nun dopinge neden olan ilacı, antrenör Cafer Topçu'nun önerisi ile kullandığı ortaya çıktı. 
     Antrenör Topçu'nun, Mutlu'ya Bulgarların doping etkisi yapmayan yeni bir ilaç bulduğundan söz ettiği Halil Mutlu'nun da ilacı kullandığı belirtildi. 
     Ancak 'testobal probionat' isimli ilaç vücutta fazla kaldığı zaman doping etkili 'nandrolan' maddesine dönüşüyor. Bu maddenin vücuttan atılımı ise çok zor. 
     Halter Federasyonu Başkanı Hasan Akkuş, Arena'ya Halil Mutlu'nun bu maddeyi fark etmeden kullanmak zorunda kaldığını ittiraf ettiğini söyledi. 
     Halil Mutlu da bu açıklamalar üzerine sessizliğini bozdu. Mutlu, bu ilacı kullanmadığını söylerken, ilacı yemeğine katıldığı iddialarını gündeme getirdi, "bir suçlu varsa benim. Yediğime içtiğime dikkat etmemişim" dedi. 
     Halter Federasyonu Başkanı Hasan Akkuş'un açıklamalarını şaşkınlıkla izleyen Halil Mutlu, tepkiliydi. Çirkin oyunlar içinde kaldığını söyleyen milli haltercinin açıklamaları bu akşam 21.05'te Arena'da ekrana gelecek. 

CNN TURK 

     
</TEXT>
</DOC>
