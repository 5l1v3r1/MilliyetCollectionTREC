<DOC>
<DOCNO> 350379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy22.html </URL>
<DATE> 2005/06/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
CHP, Anayasa Mahkemesi'nde dava açtı... 
</HEADLINE>
<TEXT>

     Anamuhalefet Partisi CHP, Futbol Federasyonu başkan ve üyelerinin seçilme şartları arasına "yüksekokul mezunu olmayı" da ekleyen yasa hükmünün iptali istemiyle Anayasa Mahkemesi’nde dava açtı. 
     Alınan bilgiye göre, CHP, 40 sayılı Çeşitli Kanunlarda Değişiklik Yapılmasına Dair Kanun’un bazı maddelerinin iptali ve yürürlüğünün durdurulması istemiyle Anayasa Mahkemesi’ne başvurdu. 
     CHP’nin Anayasa Mahkemesi’ne verdiği başvuru dilekçesinde, yasanın, Yargıtay, Danıştay ve Sayıştay Başkan ve üyeleri ile hakim ve savcıların Gençlik ve Spor Genel Müdürlüğü’nün sürekli kurulları olan Gençlik ve Spor şuralarında, Merkez Danışma Kurulu’nda, Merkez Ceza Kurulu’nda, Genel Müdürlük Ceza Kurulu’nda, İl Ceza Kurulu’nda ile özerk federasyonların oluşturmak zorunda oldukları uluslararası federasyonların öngördüğü bütün kurullarda ve disiplin ve ceza kurulları ile tahkim kurulunda görev yapabileceklerini düzenleyen düzenlemenin iptali istendi. 
     Dilekçede, "Böyle bir durumun, idari eylem ve işlemi tesis eden hakim ve savcıyı, tesis edilen idari eylem ve işlemin ’tarafı’ yapacağı açıktır" denildi. 
     
     FUTBOL FEDERASYONU BAŞKANI’NIN SEÇİMİ 
     Yasanın, 3813 sayılı Türkiye Futbol Federasyonu Kuruluş ve Görevleri Hakkında Kanun’un, futbol federasyonu başkan ve üyelerinin seçilme şartları arasına "yüksekokul mezunu olmak" şartını ekleyen hükmünün de iptali istendi. 
     Türkiye Futbol Federasyonu dışında kalan, Gençlik ve Spor Genel Müdürlüğü bünyesinde faaliyet gösteren bütün spor federasyonları ile diğer özerk federasyonlarda seçilme şartları arasında "Yüksekokul mezunu olmak" şartının yer almadığı belirtilen dilekçede, "Bu durumda, bu düzenlemenin yapılmasındaki gerçek amacın yüksek okul mezunu olmayan ancak daha önce bu görevi üstlenmiş olan kişilerin futbol federasyonu başkanlığına yeniden seçilmelerinin engellenmesi olduğu açıktır" denildi. 
     Böyle bir düzenlemenin, "kanunların genelliği" ve "kanunların kamu yararına dayanması" ilkeleri ile bağdaştırılamayacağı kaydedilen dilekçede, şu görüşlere yer verildi 
     "Gençlik ve Spor Genel Müdürlüğü bünyesinde faaliyet gösteren bütün spor federasyonları ile diğer özerk federasyonlarda seçilme şartları arasında ’yüksekokul mezunu olmak’ şartı yer almazken sadece Türkiye Futbol Federasyonu için böyle bir şartın getirilmiş olmasında hiçbir haklı neden bulunmadığı gibi, kamu yararı da yoktur. Bu nedenle, hukuk devleti ve dolaylı olarak da Anayasa’nın 10. maddesinde ifade edilen yasa önünde eşitlik ilkelerine aykırı davranılmıştır. 
     Kaldı ki, belli bir alanda yüksek öğrenim görmüş olması, kişinin federasyon faaliyetlerini yüksek öğrenim görmemiş kişilerden daha iyi yürüteceğinin ölçüsü de olamaz. Kimya alanında yükseköğrenim düzeyinde bilgi edinmiş olması, kişinin iyi bir spor yöneticisi olmak için gerekli bilgi ve becerileri de kazandığı anlamına gelmez. Böyle bir koşul belki ’spor alanında yükseköğrenim görmüş olmak’ bağlamında düşünülebilir fakat böyle bir sınırlamaya gidilmeden, her alanı içerebilecek şekilde, yükseköğrenim görmüş olmanın seçilmenin koşulu haline getirilmesi, işin gereği ile ilgisi olmayan bir niteliğin ölçüt konumuna sokulmasına yol açmaktadır." Yasanın, "müsabakalara giriş yasağı bulunanlara, müsabakanın başlamasından iki saat önce bulunduğu yerin karakoluna giderek müsabaka süresince burada bulunma zorunluluğu getiren" hükmünün de iptali talep edildi. Dilekçede, şunlar kaydedildi 
     "Ancak, karakola gidilmesi gereken spor müsabakasının hangisi olduğu hususunda bir belirleme yapılmamıştır. Bu durumda, herhangi bir spor müsabakası esnasında işlediği bir fiil hakkında spor müsabakalarını seyirden men ceza almış bir kişi, hangi spor dalında ve hangi kategoride olduğuna bakılmaksızın hiçbir spor müsabakasını izleyemeyecektir. Bu durumda, sürekli değişik dallarda sayısız spor organizasyonu gerçekleşen bir ilde bulunan bir kişi sürekli karakolda kalabilecektir." 
     
</TEXT>
</DOC>
