<DOC>
<DOCNO> 385501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko47.html </URL>
<DATE> 2005/10/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
"Kuş gribinden ölenler sektörde çalışanlar, tüketiciler değil" 
</HEADLINE>
<TEXT>

     Türkiye Yumurta Üreticileri Derneği Basın Sözcüsü Ramazan Gürbüz, ''Bugüne kadar dünyada kuş gribinden ölen 65 kişi, beyaz et ve ürünlerini yediği için değil, bu sektörde çalıştığı için hayatını kaybetmiştir'' dedi. 
     Gürbüz, Konya Yumurta Üreticileri Tarımsal Birliği Başkanı Hasan Konya ile birlikte Konya Valisi Ahmet Kayhan'ın makamında ziyaret ederek, bir süre görüştü. 
     Görüşme sonunda basın mensuplarına açıklama yapan Gürbüz, kuş gribinin görüldüğü Manyas'ta karantina tedbirlerinin alındığını, hasta hindilerle bölgede hastalığın bulaşma olasılığı bulunan tüm kanatlıların imha edildiğini söyledi. 
     Bölgede yapılan taramalarda hastalıkla ilgili herhangi bir yeni bulguya rastlanmadığını vurgulan Gürbüz, şunları kaydetti 
     ''Türkiye'deki tavukların yüzde 20'si Konya'da bulunmaktadır. Vali Kayhan'dan çiftliklerdeki hayvanlara ölümcül zararlar verebilecek kuş gribinin yayılmaması için ilgili kurumların etkili şekilde önlem almasını istedik. Türkiye'de görülen virüs tipi, kuş gribi virüsleri içinde en az zararlı olanıdır. Bu virüsün hayvanlardan insanlara geçme olasılığı son derece azdır. Bugüne kadar dünyada kuş gribinden ölen 65 kişi de beyaz et ve ürünlerini yediği için değil bu sektörde çalıştığı için hayatını kaybetmiştir. Çünkü bu virüs genellikle tavuk dışkısından bulaşmaktadır.'' Tüketicilerin önemli ve sağlıklı besin kaynakları olan beyaz et ve yumurtadan uzaklaşmamaları gerektiğini belirten Gürbüz, ''Vatandaşlarımızın beyaz et ve yumurta tüketmelerinde hiçbir sakınca yoktur. Çünkü tüm virüsler gibi sıcakta yaşama olanağı bulamayan bu kuş gribi virüsü de beyaz etin ve yumurtanın kaynatılması durumunda tamamen ölecektir'' diye konuştu. 
     
</TEXT>
</DOC>
