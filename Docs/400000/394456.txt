<DOC>
<DOCNO> 394456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/aspo.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatalı baraj 
</HEADLINE>
<TEXT>


Milli Takımımız ortaya koyduğu futbolla herkesi şaşkınlığa uğrattı. Rakibinin futboluna mahkum kaldı, tek pozisyon bulamadı. Senderas ve Behrami'nin golleriyle ağır yaralandı, ama henüz yıkılmadı 

ERHAN TELLİ 


Bu maçın heyecanı gerçekten de bambaşkaydı. Ucunda, bizi bambaşka "dünyalara" götürecek düşler ve hayaller dururken, buralara nasıl geldiğimizi hatırlatan "acı" gerçekler de halen hafızalardaydı. Karşılaşma öncesinde, bu baraj maçları sonrasında hangi noktada olacağımızı hesaplamaya çalışırken, Fatih Hoca'nın deyimiyle "Alpler'in hemen arkasında, bizi bekleyen Almanya"ya ne kadar da yaklaşmış olduğumuzu düşünmemek mümkün değildi. "Dünya Kupası" hayallerine tatlı tatlı dalarken, Stade de Suisse'yi dolduran yaklaşık 30 bin İsviçre'li taraftarın ellerindeki bayraklarla ve söyledikleri şarkılarla bizleri uyandırması, çok da geç olmadı. 
Bu bayrak cümbüşü içinde sahaya çıkan futbolcularımızın dizilişi 4-2-3-1 sistemine göre olsa da, Hakan Şükür'ün ileride tek kalacağını düşünmek yanlış olurdu. Fatih Terim, soldan Tuncay Şanlı, sağdan Nihat Kahveci, göbekten de Tümer Metin ile ofansı kuvvetlendirmek istemiş, savunmanın önüne ise Selçuk ve Hüseyin'i çift ön libero olarak yerleştirmişti. 
3. dakikada Alpay'ın rakip kaleye giden şutu dışında 36. dakikaya kadar İsviçre kalesine giden tek bir tehlikeli atağımız bile olmadı. Bu dakikada Tuncay'ın vurduğu sert şut kalecide kalırken, 38'de Hakan Şükür'ün sol çaprazdan ve yerden sert şutu yine kaleci Zuberbühler'de kaldı. 

Hakem faktörü 
Milli takımımız, 13'te Magnin'in, 23'te de Streller'in kaleye giden şutlarında Volkan'ın müthiş kurtarışları sayesinde ayakta kaldı. Kalemizi sık sık yoklayan İsviçre'nin dünyamızı yıkan golü, 40. dakikada Senderos'un kafasından geldi. Serbest atışta ceza sahası içine Magnin'in ortaladığı topa yükselen Senderos, topu filelerimize göndererek, durumu 1-0 yaptı. 
İkinci yarıda bir gol buluruz umuduyla sahada görmek istediğimiz ay-yıldızlı ekibimiz, beraberlik golünü aramaktan çok ikinci golü yememek için mücadele veren görüntü içindeydi. Rakip ataklar her geçen dakika sıklaşıyor, Takımımız, gol yollarındaki becerisini bir türlü gösteremiyordu. 61'de Müller'in eliyle kestiği topu bariz penaltı olmasına rağmen görmezden gelen hakem Lubos Michel, takımımızı bu kararıyla demoralize ediyor, 73'te Tümer'in kornerden yaptığı ortaya Hakan Şükür'ün kaleye gönderdiği şut dışında yine tek pozisyon bile olmuyordu. Savunmamızda yapılan inanılmaz hatalar, İsviçre forvetlerini ikinci gol için daha da iştahlandırıyordu. Oyunun sonlarına geldik derken 86'ıncı dakikada sahaya gireli daha dört dakika bile olmadan Frei'nin ortasında ikinci golü bulan Behrami, Stade de Suisse'yi gol çığlıklarıyla inletti. Bu gol Kadıköy'deki rövanş maçı öncesinde işimizi daha da zorlaştırdı. 

YILDIZ TABLOSU 

İSVİÇRE 1 Zuberbühler 6 26 Degen 6 20 Müller 6 24 Senderos 6 3 Magnin 7 21 Gygax 6 7 Cabanas 5 6 Vogel 6 16 Barnetta 6 34 Behrami Dk.82 9 Frei 6 11 Streller 5 22 Vonlanthen Dk.77 

YEDEKLER 
12 Coltorti, 13 Grichting, 14 Huggel, 17 Spycher, 30 Lustrinelli 

TÜRKİYE 1 Volkan 6 14 Serkan 6 4 Alpay 3 19 İbrahim 3 6 Ümit 4 21 Halil Dk.77 16 Selçuk 5 15 Hüseyin 5 8 Nihat 5 7 Okan Dk.46 5 17 Tümer 5 25 Tuncay 5 13 Ergün Dk.83 20 Hakan Şükür 4 

YEDEKLER 
1 Rüştü, 2 Tolga, 9 Fatih Tekke, 24 Serhat, 

HAKEMLER 
Lubos Michel, Martin Balko, Marian Ruzbarsky Slovakya 

GOLLER 
Senderos Dk.40, Behramy Dk.86 

SARI KARTLAR 
Magnin, Streller İsviçre Hüseyin, Serkan Türkiye 

Maçın Hakemi 
Bravo Michel 

Slovak hakem Lubos Michel, Dünya futbolunun merkezi olan ev sahibine şirin görünmek için her türlü inceliği gösterdi. Bize çıkardığı kartları, onlara sunarken nazlanan Michel, avantaj kullanmamıza bile izin vermedi. Ama en büyük gafı, Hakan Şükür'ün dokunmadığı Senderos'un topu elle oynamasına aleyhimize faul vererek ve buz gibi penaltıyı yiyerek yaptı. 

Maçın Yıldızı 
Kemik gibi 

İsviçre'nin sol kanadını savunan Magnin, profesyonelliğini çok iyi kullandı. Defansif gücü zayıf olmasına rağmen, kendisine zorla fauller yaptırdı, arkadaşlarının ayakta kalmasını sağladı. Allah'tan Stuttgartlı futbolcu kart gördü, rövanşta oynama şansı kalmadı. 

Bu tuzağa düşmeyelim 

İsviçre seyircisi ile futbolcular maç sonrası her türlü çirkinliği yaptı, Fatih Terim'e küfür yağdırdı. Aman tahrike kapılmayalım, rövanşı tehlikeye atmayalım 


İsviçre'de çirkinlikler daha hakemin düdüğü çalmadan başladı. 35 bin seyirci milli marşımızı ıslıkladı, protestoda bulundu. 
Karşılaşmanın 66. dakikasında Streller topu kontrol eden kaleci Volkan'a tekme atınca saha bir anda karıştı. Tribünler bir kez daha sahaya yabancı madde atarak tepki gösterdiler. Ve her şey maçın bitiminde alevlendi. Hem tribünler, hem de İsviçreli futbolcular nedeni anlaşılmaz bir biçimde Teknik Direktör Fatih Terim'i hedef aldılar. Terim'e küfür yağdıran, el hareketleri ile tahrik etmeye çalışan İsviçre seyircisi amacına ulaşamadı. Olaylar soyunma odasında da devam etti. Bu kez İsviçreli futbolcular hem Fatih Terim'e, hem de oyuncularımıza sataştı. Tansiyonu yükseltmeye çalıştı. Hedef belliydi. Rövanş öncesi seyircimizi, futbolcumuzu, yöneticimizi kışkırtmak, ortamı germek, bizi sinirlendirmekti. İsviçre'de sağduyu hakim oldu. Şükrü Saracoğlu Stadı'nda da bunun devamı sağlanmalı. Oyuna gelmemeli. 

'Kimse merak etmesin' 

Fatih Terim, iyi oynamadıklarını, kendilerinden beklenmeyecek hatalar yaptıklarını söyledi, "Bu işin İstanbul'u da var. İsviçre'yi geçecek güçteyiz. Bunu da rövanşta göstereceğiz. Çok farklı bir Milli Takım izleteceğiz" dedi 


Milli Takımlar Teknik Direktörü Fatih Terim, karşılaşma sonrası yaptığı açıklamada çarşamba günü Şükrü Saracoğlu Stadı'nda oynanacak rövanş maçı için umutlu konuştu. 
İsviçreli güvenlik yetkililerin büyük bir skandala imza atarak mücadele sonrası statta basın toplantısı yaptırmadıkları Terim, takımın kamp yaptığı otelde maçı değerlendirdi. 
Karşılaşmanın hakemi Lubos Michel'e yüklenen tecrübeli teknik adam, "İnce düdüklerle bizi sindirdi, kart uygulamalarında adaletsizdi. Tabii ki bunlar yenilgiye mazeret değil. İyi oynadığımız söylenemez. Bu tür pozisyonları rakibe vermemeliydik. Çok hata yaptık. Orta sahada organizasyon sorunu yaşadık. Rakibin presi karşısında bocaladık ve baskı altına girdik. Bunun neticesinde de kalemizde 2 gol gördük" ifadelerini kullandı. 
Rövanş maçının çok farklı geçeceğine dikkat çeken Fatih Terim, 2-0'lık dezavantaja rağmen İsviçre'yi eleyecek güce sahip olduklarını söyledi. Terim şöyle devam etti "En azından 1 gol atsaydık tur için avantaj sağlardık. Ancak önümüzdeki 4 gün içinde maça en iyi şekilde hazırlanacağız. Henüz hiçbir şey bitmedi. İsviçre'ye üç gol atacak gücümüz var. Bunu da taraftarımızla bütünleşerek Şükrü Saracoğlu Stadı'nda herkese göstereceğiz. Almanya için Türk milletine söz verdik. Bunu yerine getireceğiz. Kimsenin şüphesi olmasın." 

Volkan'a baskı 

İsviçreli seyirciler, 90 dakika boyunca genç kaleci Volkan üzerinde psikolojik baskı kurmaya çalıştı. Blick gazetesinin Fenerbahçe'nin, Schalke 04 ile oynadığı maçta yediği golü hatırlatarak yaptığı "Palyaço kaleci" nitelemesinin ardından, tribünlerin de sürekli genç eldivenin moral motivasyonunu bozmaya çalıştığı gözlendi. İsviçreliler, aldığı her top sonrası Volkan'ı ıslıkladılar. 

Başbakan şaşırdı 

KATAR'IN başkenti Doha'da, beraberindeki heyetle birlikte İsviçre - Türkiye karşılaşmasını izleyen Başbakan Recep Tayyip Erdoğan kötü futbol karşısında şaşkınlığa uğradı. Erdoğan, maçla ilgili gazetecilerin değerlendirmesini sorması üzerine, "İyi geceler, nesini değerlendireceğim" yorumunu yaptı. 

Terim'in ilk kaybı 

FATİH Terim, milli takımının başındaki ikinci döneminde resmi bir maçta ilk yenilgisini aldı. Daha önce Danimarka ile berabere kalan, Ukrayna ve Arnavutluk'u deviren Terim'li ay - yıldızlıların çıkışını İsviçre durdurdu. Türkiye böylece 17 Kasım 2004'teki 3-0'lık Ukrayna yenilgisinin ardından 7 resmi maç sonra sahadan boynu bükük ayrıldı. 

Dönüş zamanı 

AY- yıldızlı ekibimiz, bugün İsviçre'den İstanbul'a dönüp, rövanş maçı için çalışmalara başlayacak. Geceyi Bern'de geçiren kafilemiz, öğlen saatlerinde özel bir uçakla Zürih üzerinden İstanbul'a gelip, Conrad Otel'de kampa girecek. Milliler akşam da 18.00'de Ali Sami Yen'de idmana çıkacak. 

Daum'dan destek 

Fenerbahçe Teknik Direktörü Christoph Daum karşılaşmayı izleyip, millilere destek verdi. Elinde Türk bayrağı bulunan Alman hoca, maç öncesi Federasyon Başkanı Levent Bıçakcı'nın otelde sponsorlara verdiği kokteyle katıldı. 

Karnaval yetmedi 

Türk taraftarlar, başkent Bern'de maçtan saatler öncesinde arabalarıyla ve yürüyerek tur atmaya başladı. Türk bayraklarıyla dolaşan, klakson çalan ay - yıldızlılar, İsviçreli seyirciler ile birlikte tezahürat yapıp, fotoğraf çektirdi. Karşılaşma öncesi stat çevresinde de iki takım taraftarları kırmızı - beyaz karnaval rüzgarı estirdi. 

Şahin'den ziyaret 

Devlet Bakanı ve Başbakan Yardımcısı Mehmet Ali Şahin, İsviçre'de millileri yalnız bırakmadı. Şahin öğleden sonra takımın kamp yaptığı oteli de ziyaret etti. UEFA Asbaşkanı Şenes Erzik ve bazı kulüp başkanları da mücadeleyi izledi. 

Sivil güvenlik 

İsviçre maçı öncesi stat çevresinde fazla güvenlik görevlisi göze çarpmadı. Ancak yaklaşık bin kadar sivil polisin karşılaşmada görev yaptığı öğrenildi. 

Hakem hatası 

İsviçreli yetkililer, maç listesinde karşılaşmanın hakemlerini yanlış yazdı. Slovak hakem üçlüsü yerine, ikinci maçı yönetecek Belçikalı hakemlerin isimleri listede yer aldı. Kitapçıkta cezalı Hamit, Yıldıray ve Fatih Tekke de ilk 11'de gösterildi. 


</TEXT>
</DOC>
