<DOC>
<DOCNO> 399458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/ekonomi/aeko.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akmerkez kardeş istiyor 
</HEADLINE>
<TEXT>


Tepe Nautilus'ta üç talip çekişiyor. Akmerkez'in sahibi olan Akkök Grubu 'Nautilus'u alırsak en az Akmerkez kadar iyi işleteceğiz' diyor. Diğer talip Fiba ise dört M1 Tepe alışveriş merkezini aldı. Belçikalılar da Nautilus'la ilgileniyor 

Songül Hatısaru 

İstanbul Anadolu Yakası'nın en büyük alışveriş merkezi Tepe Nautilus için Akkök ve Fiba Grubu kapışıyor. Akkök Grubu, sahibi olduğu Akmerkez'deki yabancı ortağı Hollandalı Corio ile güçlü bir talip olarak ortaya çıktı. Nautilus için bir de Belçikalı yabancı talip sürprizi yaşandı. 
Fiba Grubu dün Tepe Grubu'nun Tepe Nautilus ile birlikte satışa çıkardığı Gaziantep, Adana, İstanbul - Kartal ve Konya'da bulunan M1 Tepe Alışveriş Merkezleri'ndeki hisselerinin tamamını satın aldı. Ankara'nın en büyük alışveriş merkezi Bilkent Center Alışveriş Merkezi'nin sahibi de Tepe Grubu. Bu merkez için de bazı görüşmelerin yapıldığı söyleniyor. 

Corio ile birlikte talip 
Kulislerde Fiba Grubu'nun patronu Hüsnü Özyeğin'in Tepe'nin dört alışveriş merkezi yanı sıra Kadıköy yakasının gözde alışveriş merkezi Tepe Nautilus'u da satın almak istediği konuşuluyor. Bu nedenle Tepe Grubu'nun satış için açtığı ihalede finale kalan Akkök ve Fiba gruplarının kapışması bekleniyor. 
Dün görüştüğümüz Akkök Şirketler Grubu İcra Kurulu Başkanı Mehmet Ali Berkman, "Nautilus'a yabancı ortağımız Corio ile talibiz" dedi. Berkman, Nautilus ile Akmerkez'de ispatladıkları bilgi ve birikimlerini aktarabilecekleri ana faaliyet alanlarına giren bir iş olduğu için ilgilendiklerini söyledi. 

'Spekülatif niyet yok' 
Satın almaları halinde Tepe Nautilus'u en az Akmerkez kadar iyi işleteceklerini söyleyen Berkman, "Biz sadece Tepe Nautilus'a talip olduk. Tepe Nautilus'a bir gayrimenkul spekülasyonu olarak talip değiliz. Çok iyi bildiğimiz mağaza işletmeciliği işimizi daha da büyütmek için ilgileniyoruz" dedi. 
Amaçlarının Anadolu yakasında da Akmerkez'de olduğu gibi müşteri memnuniyetinin ön planda olduğu bir alışveriş merkezi işletmek olduğunu söyleyen Berkman, makro ekonomik parametrelerin iyileşmesinin bir sonucu olarak artan gelir ve refah düzeyinin alışveriş merkezlerindeki tüketimi de üst noktaya taşıdığını ve sektöre bu nedenle yabancı ilgisinin yüksek olduğunu vurguladı. 

Tepe Grubu işletiyor 
Tepe Nautilus İş Bankası Sosyal Güvenlik Vakfı'nın TİBAŞ Kadıköy'deki arsası üzerine "yap - işlet - kira öde - devret" modeliyle inşa edildi. İnşa ettiği alışveriş merkezi için TİBAŞ'la 49 yıllığına kontrat imzalayan Tepe Grubu Tepe Nautilus'u üç yıldır işletiyor. 
170 bin metrekarelik inşaat alanı bulunan Tepe Nautilus'ta 2 bin 600 araçlık otopark, bir hipermarket, 8 sinema salonu ve 16 restoran, 130 mağaza bulunuyor. 
Tepe Grubu bir süredir Tepe Nautilus'u satmak istiyor. Ancak TİBAŞ'la var olan mevcut yapı nedeniyle görüşmeler beklendiğinden uzun sürdü. Tepe Nautilus için 150 milyon dolar civarında açılan görüşmelerin kısa bir süre içinde tamamlanması bekleniyor. 



</TEXT>
</DOC>
