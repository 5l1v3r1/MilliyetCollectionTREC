<DOC>
<DOCNO> 396180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonyas14.html </URL>
<DATE> 2005/11/18/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İlginç iddia Yüksek IQ için aynı şehir, hatta yöreden evlenmeyin 
</HEADLINE>
<TEXT>

     Herkes İçin Spor Federasyonu Başkanı Göksel Arsoy, IQ'sü yüksek çocukların doğması için, aynı köyden, aynı kasabadan, aynı şehirden hatta aynı yöreden insanlarla evlenilmemesi gerektiğini söyledi. 
     Arsoy, Selçuk Üniversitesi Alaaddin Keykubat Yerleşkesi Süleyman Demirel Kültür Merkezi'nde ''Sağlıklı Yaşam İçin Spor'' konulu panelde, kaliteli ve formda bir hayat için düzenli egzersiz alışkanlığının, hayatın bir parçası haline getirilmesinin zorunlu olduğunu belirtti. 
     ''Çevremize dikkat edelim. Sporla ilgili aktivite içinde olan insanların oturması, kalkması, bakması, yürümesi, kendisi ve toplumla ilgili barışıklığı çok başkadır'' diyen Arsoy, spor yapan kişinin, müzikle de ilgilenen eğitimli bir kişilik olması durumunda, ayağı yere basan, mütevazı, her zaman kıskanılan bir insan olduğunu söyledi. 
     
     ''IQ'SÜ YÜKSEK ÇOCUK DOĞMASI İÇİN...'' 
     Zeki, ahlaklı ve sporcu bir nesil oluşturmanın zorunlu olduğunu belirten Arsoy, şunları kaydetti 
     ''Türkiye'de 20 milyon genç var. Bunların mutlaka sporun herhangi bir dalına kanalize edilmesi gerekiyor. Ancak halen 70 milyonluk Türkiye'de lisanslı futbolcu sayısı 345 bin seviyesinde. Bu rakamlar insanı bazı konularda düşünmeye sevk ediyor. 
     Anneler, babalar, büyükler, bu sigara denen illetten, beladan lütfen kendinizi kurtarın. Çocuklarınıza ve çevrenize kötü örnek olmayın, onların sağlığıyla oynamayın. Sağlıklı ve sporcu bir kişilik için kalıtım da büyük önem taşıyor. 
     IQ'su yüksek çocukların doğması için aynı köyden, aynı kasabadan, aynı şehirden hatta aynı yöreden insanlarla evlenilmemesi gerekir. Karışıklığı yapın ki IQ'sü yüksek, güzel insanlar doğsun. Türkiye'nin güzel insanlara ihtiyacı var.'' 
     
</TEXT>
</DOC>
