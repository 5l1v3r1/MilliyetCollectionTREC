<DOC>
<DOCNO> 355415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko14.html </URL>
<DATE> 2005/06/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Doğalgazlı il sayısı 20'yi geçti 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgazın şehir ısınması ve sanayide kullanımının etkin bir şekilde yaygınlaştırılması için çalışmalara devam edildiğini belirterek, ''şu anda doğalgaz kullanan il sayısında 20 yerleşim merkezini geçtik, hedefimiz 65'' dedi. 
     Ostim Organize Sanayi Bölgesi'nin OSB doğalgaz şebekesi açılış töreni Enerji ve Tabii Kaynaklar Bakanı Hilmi Güler, Türkiye Odalar ve Borsalar Birliği TOBB Başkanı Rifat Hisarcıklıoğlu'nun da katılımıyla gerçekleştirildi. 
     Törende konuşan Bakan Güler, enerjide yerli kaynaklara ağırlık verdiklerini, yüksek fiyatlarda yurtdışından gelen doğalgaz fiyatlarını aşağı çektiklerini anlattı. 
     Güler, ''Biz hükümet olarak sözü işe döküyoruz da işi söze pek dökemiyoruz. Onun için bunları pek anlatmadığımız için yapılanlar pek bilinmiyor'' diye konuştu. 
     Elektrik üretiminde doğalgazın payını azaltıp suya ve kömüre yöneldiklerini ve maliyeti daha düşük hale getirdiklerini vurgulayan Güler, bunun sonucunda 31 aydır elektriğe zam yapılmadığını bildirdi. Güler, şöyle konuştu 
     ''Yerli kaynaklara daha fazla ağırlık vererek dış kaynaklı doğalgazın elektrik üretimindeki payını azalttık. Elektrik üretiminde doğalgazın yüzde 65 olan payını yüzde 60'lardan daha aşağı çektik ve maliyetleri düşürdük. Böylece elektriğe zam yapmadan gidiyoruz. Hatırlarsanız eskiden her hafta otomatik zamlar vardı. Şu anda elektrik fiyatlarında dünyadaki bazı ülkelerden daha iyi olduğumuzu söyleyebilirim. 
     Doğalgazın elektrik üretiminden daha çok şehir ısıtmasında ve sanayide kullanılmasını arzu ediyoruz. Bunun için bizden önce 5 ilde doğalgaz vardı. Şu anda doğalgaz kullanan il sayısında 20 yerleşim merkezini geçtik, hedefimiz 65. Bu konuda yoğun bir çalışma içindeyiz.'' 
     
     ''780 BİN ELEKTRİK HIRSIZI YAKALANDI'' 
     Kaçak elektrik kullanımına karşı amansız bir mücadele içinde bulunduklarını belirten Güler, şu anda 780 bin elektrik hırsızının yakalandığını bildirdi. 
     Kaçak elektrik kullananların parasının elektrik faturasını düzgün bir şekilde ödeyen abonelerden çıktığını ifade eden Enerji Bakanı, ''Bu nedenle bu konuda bize yardımcı olun. Kaçak elektrik konusunda sizden birlikte hareket etmeyi bekliyoruz, destek bekliyoruz'' diye konuştu. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu ise törende yaptığı konuşmada, memur ve öğrenci kenti olarak bilinen Ankara'nın bir sanayi şehri haline gelmesinde Ostim OSB'nin büyük bir katkısı olduğunu söyledi. 
     Özel sektör olarak Türkiye'yi layık olduğu yere taşıyacak azim ve güce sahip olduklarını belirten Hisarcıklıoğlu, şöyle konuştu 
     ''Bu noktada hükümetimizden de en büyük beklentimiz girişimcinin önündeki engellerin kaldırılmasıdır. Eğer ekonomideki yapısal reformlar tamamlanır, eşit şartlarda rekabet ortamı tesis edilirse, hiç kimsenin şüphesi olmasın ki istihdam sağlayan, istikrarlı ve yüksek bir büyüme hızını bu ülke yakalayacaktır. Türk insanı rekabetçi piyasa ekonomisinde başarılı olmak için gereken dinamizme sahiptir. Türk özel sektörünün son 10 yılda dünyada eşi az görülen istikrarsız bir ortamda gösterdiği performans da bunun en güzel kanıtıdır.'' 
     
     OSTİM YÖNETİM KURULU BAŞKANI AYDIN 
     Törende doğalgaz şebekesi hakkında bilgi veren Ostim Yönetim Kurulu Başkanı Orhan Aydın da, EGO ile imzalanan sözleşme çerçevesinde yürütülen doğalgaz şebekesini tamamlayıp, kullanıma hazır hale getirdiklerini bildirdi. 
     Aydın, yeni doğalgaz şebekesi ile Ostim'deki firmaların daha önce kullandıkları fuel oil, benzin, motorin, LPG gibi kaynaklara ortalama yüzde 20 gibi bir avantaj sağalayacaklarını söyledi. 
     Doğalgaz dağıtım şebekesi inşaatı için toplam 1 milyon 300 bin dolar yatırım bedeli ödendiğini anlatan Aydın, şebeknin işletme ve bakımının Ostim OSB tarafından yapılacağını kaydetti. 
     Açılış konuşmalarının ardından Enerji Bakanı Güler, TOBB Başkanı Hisarcıklıoğlu ve Aydın birlikte butona basarak doğalgaz şebekesinin açılışını gerçekleştirdiler. 
     
</TEXT>
</DOC>
