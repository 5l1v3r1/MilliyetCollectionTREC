<DOC>
<DOCNO> 384884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur02.html </URL>
<DATE> 2005/10/07/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Antalya'da 2 apartman çökme tehlikesiyle boşaltıldı 
</HEADLINE>
<TEXT>

     Antalya’da çökme tehlikesi bulunan apartman ile karşısındaki apartman boşaltıldı. 
     Gençlik Mahallesi 1318 Sokak ile Atatürk Caddesi’nin kesiştiği noktadaki Girne Apartmanı, girişinde bulunan foseptik çukurunun çökmesi nedeniyle boşaltıldı. 
     Çevrede güvenlik önlemleri alınırken, karşıdaki Gül Apartmanı da boşaltıldı. 
     Işıklar Caddesi ve 1318 Sokak trafiğe kapatılırken, sokaktaki araçlar kaldırıldı. 
     
     Apartmanın kolonlarından biri boşa çıkmış 

     Antalya Büyükşehir Belediyesi İtfaiye Daire Başkanı Ali Fuat Uslu, çökme tehlikesi geçiren apartmanın emniyet açısından boşaltıldığını belirterek, "Foseptik çukuru çöken apartmanın kolonlarından biri boşa çıkmış" dedi. 
     Gençlik Mahallesi’nde çökme tehlikesi geçiren Girne Apartmanı’nın önünde bekleyiş sürüyor. Etrafta geniş güvenlik önlemi alan polis ile Antalya itfaiyesi apartmana kimseyi yaklaştırmıyor. 
     Olay yerinde AA muhabirine açıklama yapan İtfaiye Daire Başkanı Uslu, apartmanın foseptik çukurunda bir çökme meydana geldiğini söyledi. Uslu, "Apartmanın foseptik çukuru çökmüş. Henüz neden çöktüğünü bilemiyoruz. Bizim gördüğümüz kadarıyla çökme neticesinde apartmanın kolonlarından biri boşa çıkmış. Bu nedenle apartmanı boşalttık. Bayındırlık İl Müdürlüğü’nden yetkililer olay yerine gelecekler. Ne yapılması gerektiğine onlar karar verecek" dedi. 
     Çökme tehlikesi geçiren Girne Apartmanı ile apartmanın yıkılma yönünde karşısında bulunan Gül Apartmanı’nın elektrikleri de güvenlik nedeniyle kesildi. 5 itfaiye aracı, ambulanslar ve çok sayıda polis olay yerinde bekliyor. 
     7 katlı olan Girne Apartmanı’nda 18 daire, 2 işyeri bulunuyor. 
     
     "Apartman sakinlerine yer tahsisi yapıldı" 

     Antalya Vali Yardımcısı Bahir Altunkaya, çökme tehlikesi bulunan apartmandan tahliye edilen vatandaşların geceyi geçirmeleri için yer tahsisi yaptıklarını bildirdi. 
     Gençlik Mahallesi’ndeki çökme tehlikesi bulunan Girne Apartmanı’nda incelemeler yapan Vali Yardımcısı Bahir Altunkaya, yetkililerden olayla ilgili bilgi aldı. 
     Altunkaya, AA muhabirine yaptığı açıklamada, şunları kaydetti 
     "Foseptik çukuru çöken binada herhangi bir yatma sözkonusu değil. Şu an bina bundan zarar görmüş durumda değil. Her ihtimale karşı insanlarımız tahliye edilmiş durumda. Apartmanda yaşayan insanların geceyi geçirmeleri için yer tahsisi yapıldı. Köy Hizmetleri İl Müdürlüğü, Devlet Su İşleri İl Müdürlüğü ve Orman Bölge Müdürlüğü Misafirhaneleri hazırlandı. İsteyen vatandaşlarımız geceyi buralarda geçirebilecekler. Göçüğün neden kaynaklandığı, Bayındırlık İl Müdürlüğü teknik elemanlarınca gün ışığında yapılacak incelemelenin ardından belirlenecek. Bu gece yol emniyeti sağlanacak, yapılacak başka birşey yok." 
     
</TEXT>
</DOC>
