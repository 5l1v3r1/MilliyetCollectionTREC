<DOC>
<DOCNO> 378639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko14.html </URL>
<DATE> 2005/09/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Koç Tüpraş ihalesi sonrası ortaklık ve işbirliği teklifleri alıyoruz 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Tüpraş hisselerinin alımının Koç Grubu için atılmış çok büyük bir adım olduğunu vurgulayarak, "Topluluğumuzun, ülkemizdeki lider konumunu pekiştireceği gibi dünyanın 500 büyük şirketleri arasında yer alan tek Türk şirketi olma özelliğimizi, bizi sıralamanın üst kademelerine taşıyarak, kalıcı ve gururla bulunacağımız bir noktaya getirecektir" dedi. 
     Koç Topluluğu'nun Nakkaştepe'deki merkezinde gerçekleştirilen kamuoyunu ve basını bilgilendirme toplantısında konuşan Koç, toplantının en büyük özelleştirme ihalelerinden birinin hemen arkasına denk gelmesi açısından ayrı bir anlam taşıdığını söyledi. 
     Türkiye'de bugüne kadar yapılan en büyük özelleştirmelerden biri olan Tüpraş'ın yüzde 51 hissesinin satış ihalesini kazandıklarını anımsatan Mustafa Koç, Tüpraş'ın Türkiye açısından son derece stratejik ve değerli bir kuruluş olduğunu, Türkiye'nin geleceğinde ve kalkınmasında önemli rol oynayacağını bildirdi. 
     "Kurucumuz, rahmetli Vehbi Koç'un Memleketim var ise ben de varım sözüne dayanarak oluşturduğumuz ve bugünlere geldiğimiz, temel felsefelerimizden olan ülkemize güveni, bu ihaledeki kararlılığımız ile en somut ve güzel şekilde göstermiş bulunuyoruz" diye konuşan Koç, Tüpraş'ın, Avrupa ve Akdeniz bölgesinin sayılı rafinerilerinden birisi olduğunu kaydetti. 
     
     AVRUPA'DA CİDDİ BİR OYUNCU YAPMAK... 

     Dünyada son yıllarda gözlenen petrol fiyatlarındaki artışın sadece ham petrol üretim miktarındaki kısıtlardan değil, daha ziyade rafinaj kapasitenin sınırlı olmasından da kaynaklandığını dile getiren Koç, bu sınırlı kapasitenin kısa vadede artırılmasının da çok muhtemel olmadığını, dolayısıyla zamanlama bakımından ve ilerisi için rafineri işinin cazibesinin yüksek olduğunu ifade etti. 
     Tüpraş'ın bugünlere gelmesinde, bir kamu kuruluşu olarak iyi yönetilmesinin yanı sıra deneyimli ve işinin ehli çalışanlarının varlığının da önemli bir etken olduğunun bilincinde olduklarını anlatan Koç, amaçlarının Tüpraş'ı mevcut konumundan çok daha iyi yerlere getirmek ve sektöründe Avrupa'da ciddi bir oyuncu yapmak olduğunu, dolayısıyla mevcut insan kaynağını korumanın, geliştirmenin de gündemlerinde olacağını söyledi. 
     
     "DOĞRU BİR İŞ YAPTIĞIMIZIN GÖSTERGESİ..." 

     Koç Holding Yönetim Kurulu Başkanı Koç, şunları kaydetti 
     "Bu alım, Koç Grubu için atılmış çok büyük bir adımdır. Topluluğumuzun, ülkemizdeki lider konumunu pekiştireceği gibi, dünyanın 500 büyük şirketleri arasında yer alan tek Türk şirketi olma özelliğimizi, bizi sıralamanın üst kademelerine taşıyarak kalıcı ve gururla bulunacağımız bir noktaya getirecektir. 
     Böylece en büyük varlığımız olan Koç ismine yakışan bir hamle yapmış olduk. Bu arada Tüpraş ihalesinde bizle kıyasıya yarışan rakiplerimize de teşekkür ederiz. 
     Dikkat ederseniz ihalede Tüpraş'ın değerine uygun olacak şekilde, oldukça yüksek meblağları vermeye hazır olan bizim gibi bir kaç şirket veya grup vardı. Bizim farkımız biraz daha fazla istememiz ve bunun için gösterdiğimiz kararlılıktı. 
     İhale sonrasında çeşitli taraflardan ortaklık ve işbirliği için görüşme talepleri de almaktayız. 
     Bunun yanı sıra, kamuoyundan, hükümetimizden, kamu ve özel sektör yetkili ve temsilcilerinden, çalışanlarımızdan, bayi teşkilatımızdan ve bütün çevremizden aldığımız son derece olumlu ve övücü tepkiler ne kadar doğru bir iş yaptığımızın göstergesi olmaktadır." 

     
</TEXT>
</DOC>
