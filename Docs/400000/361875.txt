<DOC>
<DOCNO> 361875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun18.html </URL>
<DATE> 2005/07/17/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Erdoğan, Putin'le bir araya geldi 
</HEADLINE>
<TEXT>

     Rusya Devlet Başkanı Vladimir Putin, Başbakan Recep Tayyip Erdoğan'ın özellikle Irak konusundaki görüşlerini öğrenmek istediğini söyledi. 
     Erdoğan, Putin ile ''Rusya'nın Antalyası'' olarak bilinen Soçi kentindeki akşam yemeği öncesinde basın mensuplarına ortak açıklama yaptılar. 
     Putin, Erdoğan'ın davetini kabul ederek Soçi'ye gelmesine teşekkür etti ve ''Bugünkü görüşmemiz için birçok neden var. Son yıllarda ülkelerimiz arasındaki işbirliği hacmi sürekli artıyor'' dedi. Rusya ve Türkiye arasındaki ticari ve ekonomik işbirliği hacminin 10 milyar doları aştığına dikkat çeken Putin, ''Bizim belirlediğimiz ve gerçekçi olduğuna inandığımız önümüzdeki birkaç yıl içinde ticaret hacmini 25 milyar dolar seviyesine çıkaracağımıza inanıyorum'' dedi. 
     Putin, iki ülke arasındaki işbirliğinin sadece ekonomik alanla sınırlı olmadığını söyleyerek, ''Yatırım, enerji alanlarının yanı sıra teknoloji gibi alanlarda da işbirliğimizin mevcut olduğuna inanıyorum. Siyasi diyalogumuz iyi bir seviyede. Bölgemizdeki durum hakkında özellikle Irak konusunda görüşlerinizi öğrenmek istiyorum. Kısacası bugün konuşacak çok konu var. Sizi görmekten çok memnunum'' diye konuştu. 
     Başbakan Erdoğan da konuşmasına Putin'in davetine teşekkür ederek başladı ve ''Komşumuz Rusya halkına milletimizin selamını getirdik'' dedi. 
     Türkiye ve Rusya Federasyonu arasında özellikle son 2.5-3 yıl içinde çok ciddi siyasi, ticari ve kültürel gelişmeler olduğunu belirten Erdoğan, şunları kaydetti 
     ''Bunların artarak devam edeceğine inanıyorum. Siyasi ve ticari alandaki, turizmle birlikte kültürel alandaki gelişmeler aramızdaki bağlılığı ve geleceğe yönelik bakışı çok daha zenginleştirmiştir. Enerji alanında attığımız adımlar, şüphesiz ki ciddi anlamda kayda değer adımlardır. Birlikte yapacağımız daha çok şey var.'' Başbakan Erdoğan, Soçi'ye, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Mehdi Eker ve Devlet Bakanı Kürşad Tüzmen ile birlikte gelirken, Putin ile akşam yemeğinde Erdoğan'a Hilmi Güler eşlik etti. 
     Erdoğan ve Putin, yarın sabah da kahvaltıda bir araya gelecek ve ortak basın toplantısı düzenleyecek. 
     Başbakan Erdoğan, daha sonra beraberindeki heyetle Moğolistan'a gidecek. 
     
</TEXT>
</DOC>
