<DOC>
<DOCNO> 376456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo04.html </URL>
<DATE> 2005/09/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Racing Charleroi Kulübü, FİFA'ya dava açtı... 
</HEADLINE>
<TEXT>

     Belçika Birinci Ligi kulüplerinden Racing Charleroi, Uluslararası Futbol Federasyonları Birliği'ne FİFA dava açtı. 
     Racing Charleroi Kulübü'nün, FİFA'nın milli takımlara göndermek zorunda bıraktığı ve milli maçlarda sakatlanan futbolcular için tazminat ödemediği gerekçesiyle dava açtığı kaydedildi. 
     Ünlü Bosman kararlarının alınmasında etkili olan Belçikalı avukat Jean Louis Dupont'un avukatlığını üstlendiği Racing Charleroi Kulübü, FİFA'nın kulüplerden milli takımlara çağrılan oyuncuları göndermeye mecbur ettiği ve milli futbolcuların sakatlık geçirmeleri halinde hiçbir tazminat ödemeyi kabul etmediği gerekçesiyle Charleroi Ticaret Mahkemesi'ne başvuruda bulundu. 
     Belçika kulübünün açtığı davayı Avrupa'da G14 diye bilinen 18 büyük futbol kulübünün de desteklediği belirtildi. 
     Davada, FİFA sözleşmeleri çerçevesinde milli takımlara seçilen futbolcuların kulüpleri tarafından gönderilmek zorunda bırakılması ve bu futbolcuların milli maçlarda sakatlanmaları halinde FİFA'nın hiçbir sorumluluk kabul etmemesinin doğru olmadığı vurgulandı. 
     Charleroi Kulübü, takımda oynayan Majid Oulmers'in Fas-Burkina Faso maçında ağır sakatlık geçirerek 8 ay sahalardan uzak kalması ve bu futbolcunun kulübe yıllık maliyetinin 1.25 milyon Avro olması nedeniyle ağır zarara uğradığını kaydetti ve davada bu olayı örnek gösterdi. 
     Charleroi Kulübü ayrıca, FİFA'yı yetkisini kötüye kullanmakta suçlarken, futbolcuların paralarını ödeyen kulüplerin milli takıma futbolcu göndermede hiç söz sahibi olmamasını eleştirdi. 
     G14 grubu FİFA'nın uluslararası şampiyonalarda kazandığı yüksek miktardaki paralardan pay almak istediklerini açıklamışlardı. 
     Öte yandan davayı üstlenen avukat Dupont, bu olayla ilgili olarak ayrıca Avrupa İnsan Hakları Mahkemesi'ne de dava açtığını duyurdu. 

     
</TEXT>
</DOC>
