<DOC>
<DOCNO> 380663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur17.html </URL>
<DATE> 2005/09/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Cep telefonunun ses kaydında cinayet konuşması... 
</HEADLINE>
<TEXT>

     Taylan YILDIRIM- Yılmaz ÖLMEZ- Necati MALDAR SÖKE Aydın , DHA 

AYDIN'ın Söke İlçesi’nde ikinci elde satılan cep telefonunda silinmesi unutulan ses kaydı, bir cinayetin ortaya çıkmasını sağladı. İlçede kömür ticareti yapan ve telefonu satan Kadir Ç. gözaltına alınırken, Z. adlı kadınla eşi R.K.'yi öldürdüğünü itiraf ettiği belirtilen kişinin kimliği saptanmaya çalışılıyor. Çifte cinayetin sahne olduğu belirtilen çiftlikte köpeklerin de yardımıyla arama çalışması başlatan polis, akşa saatlerinde bir ceset buldu. 
     Söke'de ikinci el telefon ticareti yapan Tufan D.'ye gelen kömürcü Kadir Ç., cep telefonunu satacağını söyledi. Kısa pazarlıktan sonra telefonu satın alan Tufan D., vitrine koymak için bakımını yaparken, kayıtlara girdi. Mesajları ve arama kayıtlarını silen D., ses kayıtlarına girdiğinde, bir erkeğin Z. ile kocası R.K.'yi öldürdük. Akçakonak'ta ağacın dibine gömdük'' sözlerini duyunca büyük şaşkınlık yaşadı. Topu topu 5 saniye süren ses kaydını defalarca Tufan D. polise giderek ihbarda bulundu. 
     Telefonun ses kaydındaki cinayet itiraflarını uzman ekibe inceleten polis, ihbarı ciddi bularak harekete geçti. Telefon bayii Tufan D.'nin telefonu satın aldığını söylediği Kadir Ç., gözaltına alınarak sorgulandı. Telefonu kendisinin sattığını kabul eden Kadir Ç., ses kaydını da kendisinin yaptığını, öldürülen kişilerin cesetlerinin Akçakonak Köyü girişindeki çiftlikte bir ağacın altına gömüldüğünü bildiğini itiraf etti. 
     
     POLİS CESETLERİ ARIYOR 

     Söke Emniyet Müdürlüğü ekipleri bir yandan cinayeti işlediği ileri sürülen ve telefondaki ses kaydında konuşması bulunan kişinin kimliğini saptamaya çalışırken, bir yandan da Akçakonak Köyü'ndeki çiftlikte ceset arama çalışması başlattı. 
     Bugün öğle saatlerinde çiftliğe giden ekipler, çiftlikte geniş arazide cesedin bulunmasının zor olduğu için köpekli timlerden yardım istedi. İzmir'den getirilen eğitimli köpeklerin de yardımıyla çiftlik didik didik edilerek ceset arandı. Söke Emniyet Müdürü Osman Babadağı ve Cumhuriyet Savcısı da nezaret ettiği arama çalışmaları sırasında akşam saatlerinde bir cesede ulaşıldı. İkinci cesedi arayan polis, bulunan cesedin kime ait olduğu ve soruşturmayla ilgili açıklama yapmadı. 
     
</TEXT>
</DOC>
