<DOC>
<DOCNO> 384124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun12.html </URL>
<DATE> 2005/10/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye Avrupa'da ABD'nin Truva atı mı olacak 
</HEADLINE>
<TEXT>

     BBC 

      İngiliz Financial Times'ta bugün yayınlanan bir haber, müzakere çerçeve belgesi üzerindeki pazarlıklara Amerikan Dışişileri Bakanı Condoleezza Rice'ın dahil olmasının Avrupalı diplomatları şaşkınlığa uğrattığını belirtiyor. 
     Haberde Rice'ın pazarlıklar sırasında ABD'ye göre çok erken olan bir saatte İngiltere Dışişleri Bakanı Jack Straw ve Başbakan Erdoğan'la görüştüğü hatırlatılarak şöyle deniyor 
     "Bazı diplomatlar, görüşmelerin Ankara-Washington-Ankara ekseninde yapıldığını söylüyor. Hatta Avrupa Birliği'nin büyük ülkelerinden bir yetkili "İngilizler, bizden önce Türklere ve Amerikalılara danışıyor" dedi. Avrupa Birliği bakanları, bu üç ülke arasında ne tür pazarlıklar yapıldığını bilmeden salonda bekliyorlardı. 
     "Türkiye'nin Rumlar'ın NATO üyeliğine izin vermek zorunda kalabileceği endişesi üzerine, Rice, Kıbrıs Cumhurbaşkanı Tasos Papadopulos'tan ittifaka katılma niyetleri olmadığı konusunda güvence aldı. Condoleezza Rice, Erdoğan'a da NATO'yla ilgili kararların Avrupa Birliği'nde değil ittifak içinde alınacağı güvencesini verdi. 
     "Rice bununla birlikte doğrudan müdahale olarak görülebileceği düşüncesiyle örneğin Avusturya Dışişleri Bakanı'nı aramadı. Bazı Avrupalı yetkililer, Amerikan müdahalesinin boyutlarına bakarak Türkiye'nin Avrupa Birliği içinde Amerikan ve İngilizlerin Truva atına dönüşmesinden endişe ettiklerini söylüyorlar. 
     
</TEXT>
</DOC>
