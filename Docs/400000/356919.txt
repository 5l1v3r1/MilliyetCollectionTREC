<DOC>
<DOCNO> 356919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun12.html </URL>
<DATE> 2005/06/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kelepçeli Yunan tutuklu, hücrede öldü 
</HEADLINE>
<TEXT>

     SOFİA ANGELİDİS Atina DHA 

      YUNANİSTAN’ın Ptolemaida kentinde, üzerinde esrar bulundurmaktan tutuklanan bir kişi, elleri arkadan kelepçeli vaziyette tutulduğu hücrede çıkardığı yangında öldü. Kanunlara göre, tutuklunun can güvenliği için zanlının üzerindeki tehlike yaratabilecek eşyalara polis tarafından el konulması gerekmesine rağmen, 36 yaşındaki Vasilios Karalefteris’in nasıl olup da kelepçeli halde yangın çıkarabildiği anlaşılamadı. 
     Polis açıklamasına göre Karalefteris, hücresindeki şilteleri ateşe verdi ancak kısa bir süre içinde alevler kontrolü dışına çıkarak kendi vücudunu da sardı. Güvenlik görevlileri olaya müdahale etmeye çalıştıysa da, Karalefteris şilteleri kapının arkasına yerleştirip yaktığı için kilit açılamadı. 
     10 gram esrarla yakalanan ve hücresinde ağır yanık ve boğulma sonucu ölen Karalefteris’e otopsi yapan adli tıp doktoru İoannis Hristoforidis, yangın sırasında tutuklunun ellerinin arkadan kelepçeli olduğunu söyledi. Karalefteris’in hücrede tutulmasına rağmen, ellerinin neden kelepçeli olduğu ve bu haldeyken nasıl yangın çıkarabildiği de soru işaretleri oluşturdu. 
     Karalefteris’in ailesi, "Oğlumuzu tutuklayıp, bize yanmış bir ceset verdiler" diyerek olaya tepki gösterdi. 
     
</TEXT>
</DOC>
