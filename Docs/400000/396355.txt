<DOC>
<DOCNO> 396355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo31.html </URL>
<DATE> 2005/11/19/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe - Vestel Manisaspor 2-1 maç sonucu 
</HEADLINE>
<TEXT>

     Turkcell Süper Ligi'nde karşı karşıya gelen lider Fenerbahçe ve Vestel Manisaspor arasındaki karşılaşmanın ilk yarısı, 18 dakikada Tuncay'ın attığı golle 1-0 tamamlandı. 
     Her iki takımında kontrollü futbolu tercih ederek başladığı karşılaşmada pek fazla gol pozisyonu bulamadı. 
     İkinci yarı ile birlikte oyunun da temposu arttı. 53. dakikada Johana ile bir gol bulan Vestel Manisaspor oyuna dengeyi getirdi. Bu dakikadan itibaren baskılarını arttıran Fenerbahçe, galibiyet için aradığı golü, 88. dakikada sonradan oyuna giren Semih ile buldu. 
     İlerleyen dakikalarda gol olmayınca Fenerbahçe sahadan 2-1 galip ayrıldı ve bu haftayı da lider kapadı. 
     Sarı Lacivertli ekip, 10 maç üst üste galip gelme rekorlarını da kırarak 11 maça yükseltti. 
     Sağanak yağmura rağmen maça ilgi oldukça iyiydi. 
     
     İLK YARI 

     8. dakikada soldan Hakan'ın gönderdiği topla ceza sahası önünde bulaşan Zafer'in ceza yayı önünden bekletmeden yaptığı sert vuruşta, meşin yuvarlak az farkla yandan auta çıktı. 
     18. dakikada Mehmet'in sağdan ortasında, ceza alanı içinde Tuncay'ın topuğuyla kaleye gönderdiği top, arka direğin dibinden filelere gitti 1-0 
     21. dakikada Ümit'in soldan ortasında, penaltı noktası üzerindeki Nobre topa kafayla vurdu. Meşin yuvarlak, yandan auta çıktı. 
     22. dakikada savunmanın arkasına sarkan Zafer, bomboş pozisyonda ceza alanına girdi. Bu oyuncunun pasıyla ceza alanında kaleciyle karşı karşıya kalan Meduna'nın vuruşunda, Volkan ayaklarıyla topu uzaklaştırarak, önemli bir gol tehlikesini önledi. 
     30. dakikada Zafer'in pasıyla sol çaprazdan ceza alanına giren Meduna'nın vuruşunda, kaleci Volkan yatarak topu kontrol etti. 
     Karşılaşmanın ilk yarısı Fenerbahçe'nin 1-0 üstünlüğüyle sona erdi. 
     
     İKİNCİ YARI 

     47. dakikada sağdan Mehmet'in ortasında, D'Haene'nin uzaklaştırmaya çalıştığı topu kontrol eden Tuncay'ın vuruşunda, meşin yuvarlak üstten auta gitti. 
     53. dakikada sağdan Caner'in ortasında, altı pas ön çizgisi üzerinde topa ayak koyan Johana, meşin yuvarlağı kaleci Volkan'ın üzerinden ağlarla buluşturarak, beraberliği sağladı 1-1 
     54. dakikada Serkan'ın pasıyla ceza sahası dışında topla bulaşan Ümit'in sert şutunda, meşin yuvarlak direği sıyırarak auta çıktı. 
     59. dakikada Mehmet'in sağdan kullandığı serbest vuruşta, ceza alanı içinde Nobre'nin kafa vuruşunda, meşin yuvarlak yandan auta gitti. 
     69. dakikada Ümit'in ceza alanı dışından kullandığı serbest vuruşta, kaleci Bülent üzerine gelen topu kontrol etti. 
     78. dakikada ceza alanı içinde oluşan karambolde Nobre, yakın mesafeden topa yatarak vurdu. Kaleci Bülent, meşin yuvarlağı ayaklarıyla uzaklaştırdı. 
     82. dakikada çalımlarla ceza alanına giren Deniz'in pasıyla penaltı noktası üzerinde topla buluşan Aurelio'nun vuruşunda, meşin yuvarlak üstten auta gitti. 
     84. dakikada Tuncay'ın pasıyla ceza alanı sol çaprazında müsait durumda topla buluşan Appiah'ın vuruşunda, kaleci Bülent uzanarak topu kornere çeldi. 
     88. dakikada Ümit'in sağdan ortasında altı pasta topa iyi yükselen Semih, topu filelere göndererek, takımını 2-1 öne geçirdi. 
     Karşılaşma, Fenerbahçe'nin 2-1 üstünlüğüyle sona erdi. 
     
     MAÇTAN NOTLAR 

     Fenerbahçe'nin Turkcell Süper Ligi'nde Vestel Manisaspor ile yaptığı karşılaşmada sakatlığı bulunan Alex, 18 kişilik maç kadrosuna alınmadı. 
     Teknik Direktör Christoph Daum, Alex'in yerine Sivasspor maçında yedek kulübesinde oturan Nobre'ye ilk 11'de görev verdi. 
     Karşılaşmada Rüştü, Servet, Selçuk, Semih, Deniz, Kemal ve Olcan yedek soyundu. 
     
     DENİZ 18 KİŞİLİK KADRODA 

     Fenerbahçe'nin Gençlerbirliği ile anlaşmasının ardından lisansı yeniden çıkarılan Deniz Barış, 18 kişilik maç kadrosunda yer aldı. 
     Fenerbahçe'nin ligin 5. haftasında 10 Eylül'de Ankaraspor ile yaptığı maçta yedek soyunan Deniz, yaklaşık 2 ay sonra yeniden maç kadrosuna alındı. 
     
     FATİH TERİM DE İZLEDİ 

     Milli Takımlar Teknik Direktörü Fatih Terim, karşılaşmayı protokol tribününden izledi. Terim, yardımcı antrenör Oğuz Çetin ve A Milli Takım Sorumlusu Davut Dişli ile birlikte karşılaşmayı takip etti. 
     Bu arada, Profesyonel Futbol Disiplin Kurulu'nun 20 gün hak mahrumiyeti verdiği Fenerbahçe Kulübü Başkanı Aziz Yıldırım, protokol tribününde yer almadı. 
     
     TRİBÜNLERDE BOŞLUKLAR GÖZE ÇARPTI 

     Sağanak yağış nedeniyle karşılaşmada tribünler tamamen dolmadı. 
     Özellikle kale arkası tribünlerde ve protokol tribünün altındaki tribünde boşluklar göze çarptı. 
     Vestel Manisasporlu futbolcular sahaya "Milan maçında Fenerbahçe'ye başarılar dileriz" yazılı pankartla çıktı. 
     Karşılaşma öncesi Vestel Manisaspor Teknik Direktörü Ersun Yanal ile Fenerbahçeli futbolcu Deniz, birbirlerine sarılarak hasret giderdi. 
     
     PAF MAÇI BERABERE 

     PAF Ligi'nde yapılan maçta Fenerbahçe, Vestel Manisaspor ile 1-1 berabere kaldı. 
     Dereağzı Tesisleri'nde yapılan maçta sarı-lacivertli takımın golü 11. dakikada İbrahim'den gelirken, Vestel Manisaspor'un beraberlik golünü ise 56. dakikada Akif kaydetti. 
     
</TEXT>
</DOC>
