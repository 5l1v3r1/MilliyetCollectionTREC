<DOC>
<DOCNO> 393828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo14.html </URL>
<DATE> 2005/11/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fenerbahçe hazırlıklara hızlı başladı 
</HEADLINE>
<TEXT>

     Fenerbahçe'de, Sivasspor maçının ardından 3 gün izin yapan futbolcular, Turkcell Süper Ligi'nin 13. haftasındaki Vestel Manisaspor maçının hazırlıklarına başladı. 
     Özel işleri için yurtdışında bulunan Teknik Direktör Christoph Daum'un yer almadığı antrenmanı antrenör Roland Koch yönetti. Koch, Samandıra Tesisleri'nde yaklaşık 1 saat 15 dakika süren antrenmanda futbolculara kondüsyon ağırlıklı bir çalışma programı uyguladı. Bir süre tesislerdeki kondüsyon salonunda çalışan futbolcular daha sonra kendilerine verilen sürelerde sahada tempolu koşu yaptı. Antrenmana, milli takımlarda bulunan futbolcular katılmazken, Zafer, tesislerdeki salonda takımdan ayrı çalıştı. 
     Sarı-lacivertliler, öğleden sonraki günün ikinci antrenmanında topla çalışmalar yapacak. 
     Bu arada, sarı-lacivertlilerin Brezilyalı oyuncusu Marco Aurelio, kısa kestirdiği ve arkasında çizgiler olan yeni saç modeliyle dikkat çekti. 
     Diğer yandan, bazı futbolcuların, Fenerbahçe Bayan Basketbol Takımı'na destek vermek için, bu akşam FIBA Bayanlar Avrupa Kupası'nda KK Hemofarm Vrsac takımıyla yapacağı karşılaşmayı izlemeye gideceği kaydedildi. 
     
</TEXT>
</DOC>
