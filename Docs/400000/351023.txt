<DOC>
<DOCNO> 351023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko09.html </URL>
<DATE> 2005/06/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Adana'da üreticiler traktörle yol kapattı... 
</HEADLINE>
<TEXT>

     Adana'nın Karataş İlçesi'ne bağlı Yüzbaşı Köyü'nde üreticiler, satamadıkları ürünlerini döküp, traktörle yol kapattı. 
     MHP İl Başkanı Yılmaz Tankut, Adana-Karataş karayolunda bulunan Yüzbaşı Köyü'nde yaptığı basın açıklamasında, yetkililerin buğday üreticilerinin büyük sıkıntılarını gidermek için çözüm üretmediğini savundu. 
     Üreticilerin, ektikleri ürünün maliyetini dahi kurtaramadığını ifade eden Tankut, tarımın Türkiye'nin en büyük zenginliği olduğunu ve nüfusun büyük bölümünün tarımda istihdam edildiğini dile getirerek, çiftçilerin tüccarların insafına terk edilmemesini istedi. 
     Daha sonra eyleme katılan çiftçiler, traktör römorkunda bulunan buğday ve çeşitli narenciye ürünleri ile soğanları sokağa döküp, sloganlar attılar. Ürünlerini satamadıkları için sokağa döktüklerini belirten çiftçiler, kendilerine sahip çıkılmasını istediler. 
     Üreticiler daha sonra traktörlerle Adana-Karataş yolunu trafiğe kapattılar. Yolun trafiğe kapatılması sonucu uzun araç konvoyları oluştu. Üreticilerin, eylemlerine son vermesinin ardından yol yeniden trafiğe açıldı. 
     
</TEXT>
</DOC>
