<DOC>
<DOCNO> 360926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo20.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FB'de neler oluyor 
</HEADLINE>
<TEXT>


YAKAN TOP Nilay YILMAZ 


Ziya Şengül Abimiz 5 gün arayla iki yazı yazmış. İlkinin başlığı "Fenerbahçe'de ölüm sessizliği ", ikincisinin ise "Fener, gümbür gümbür geliyor " "Nasıl yani 5 gün içinde bizim duymadığımız ne oldu ki, Ziya Abi bu başlığı atmış " diye düşünmeden edemedik. 
29.06.2005 tarihli yazısında Ziya Abi diyor ki "ŞAMPİYON Fenerbahçe sessizliğe gömüldü. Ben Fenerbahçe Kulübü'nün hiçbir dönemde böylesine transfer sessizliğine gömüldüğüne rastlamadım. Gümbür gümbür transfer sesi vermesi gereken Fenerbahçe, hayretler uyandıracak bir şekilde bugüne kadar doğru dürüst bir transfer ismi ortaya atamadı... Orta sahası olmayan, savunması henüz istenilen düzeyde gözükmeyen ve kaleci problemini halledemeyen Fenerbahçe'nin yöneticilerinin ne yaptığı henüz anlaşılmış da değil... Fenerbahçe'nin bu alışagelmemiş transfer sessizliğini yadırgıyorum. Ayrıca yakıştıramıyorum..." 
04.07.2005 tarihli yazısında ise "...Fenerbahçe'nin tüm yöneticileri en üstünden en altına kadar her biri uyanık ihale patronu. Bugün itibariyle Fenerbahçe'nin transferde gümbür gümbür ses vereceği inancını taşıyorum. İnşallah yanılmam. Fenerbahçe Yönetimi uyanıktır. Artı sabırlıdır. Bu suskunluğa kimse aldanmasın. Bir bakarsınız Newcastle ile anlaşmış olan Emre Fenerbahçe formasını giyebilir. Her önüme gelen dostlar 'Rüştü'nün transferi ne olacak ' diye soruyorlar. Aziz Yıldırım istiyorsa, bu soruya yanıtım 'Rüştü Fenerbahçeli olacaktır' şeklinde olur..." 
Anlaşılan birileri, Fenerbahçe hakkında endişeye kapılan Ziya Abi'ye "Merak etme, transferler yolda" demiş ve yüreğine su serpmiş ki, o da ikinci yazıyı kaleme almış. 

Futbol, birçok insanın ona inanmasıyla ve entelektüellerin ona kuşkuyla yaklaşmasıyla Tanrı'ya benzer. 
Eduardo Galeano 


Haberiniz var mı 

1913 yılında Arsenal takımı, ilk defa Highburry'ye taşındığı zaman daha sahalarının yapımı tamamlanmamıştı. Bu nedenle, oyuncular soğuk suyla yıkanmak zorunda kalıyorlardı. Buna ek olarak bir de sakatlandıysanız, yandınız demekti. Çünkü, yolda güçlükle ilerleyebilen bir sütçü beygiri, sizi sahadan alıp otelinize veya hastaneye götürüyordu. 



Altan'ı tanıyalım 2 
Batıl inancı yoktur. Yine de sahaya dua ederek ve sağ ayağını atarak çıkar. Ve sağ tarafta oynamak onu mutlu kılar... 
Korkut Göze - Hürriyet 

Forever 
Hakan, zaten yeterince Milli Takım'da oynadı, bundan sonra da oynayabilir. 
Galatasaray 2. Başkanı 
Ergun Gürsoy 

Haydi hayırlı olsun 
TCK'ya güveniyorum. Sanırım yeni TCK'nın basın yasalarını ilk kullanan futbolcu ben olacağım. 
Alpay Özalan 

Evelallah 
Başaktörümüz Fatih Terim'in bu yansımayı çok iyi organize edeceğinden en ufak bir kuşkumuz dahi yoktur. Biz hazırız Fatih hoca...Sen de hazır mısın 
Bülent Yavuz - Akşam 

Etmezsen olmaz 
Buraya kadar getirmişken, 2 kelime de Aybaba için ilave etmek istiyorum... 
Bülent Yavuz - Akşam 

Ali Tandoğan'ı tanıyalım 2 
Gece yaşantısını sevmez. İçki ile arası hoş değildir. Uykuya bayılır. Ama tek idman kaçırmamıştır. Bekar olmasına karşın, davranışlarında hep dengelidir. 
Korkut Göze - Hürriyet 

Kim olabilir ki 
Haluk Ulusoy kadar cesur değiliz. 
Futbol Federasyonu Başkan Vekili Hasan Doğan 



Zaman Tüneli 

Fenerbahçe Stadı'nın inşaatında çalışmış bir arkadaşım anlattı bu anıyı. Ben de sizlerle paylaşmak istedim. Saracoğlu Stadı'nın önceki inşaatı sırasında, bir gün stada Aziz Yıldırım, Can Bartu, Rıdvan Dilmen ve Mustafa Denizli gelmiş. Mustafa Denizli'nin Fenerbahçe'ye yeni teknik direktör olduğu zamanlar. Başkan stadı gezdirmeye başlamış, yeni teknik heyete. Stad dolaşılırken, şu anda yıkılmış olan eski numaralı tribünün altında bulunan Fenerbahçe ve konuk takımların soyunma odalarının olduğu yere gelinmiş. 
Kötü bir sezon geçirmiş Fenerbahçe'nin yeni teknik direktörü Mustafa Denizli, Aziz Yıldırım'a dönerek "Başkanım bu kötü gidişin bütün sebebi Fenerbahçe'nin bu taraftan sahaya çıkması Burası uğursuz geliyor takıma " demiş. Bunun üzerine Aziz Yıldırım emir vermiş ve Fenerbahçe'nin soyunma odasının yeri değiştirilmiş. 
Ama Mustafa Denizli haklı çıktı, çünkü o sene takım şampiyon oldu. Ancak bu değişiklik kendisine uğursuz gelmiş olmalı ki şampiyon teknik direktör unvanıyla takımdan kovuldu ve tarihe geçti 
Kadir Kaplan 

Sahada ya da tribünde ilginç bir anı, bir karşılaşma, şık bir hareket, unutulmazlar arasına yazılacak bir görüntü... Zaman Tüneli'nde tribünler değil, saha sizin.... Aklınıza, elinize, dilinize ne geliyorsa... Yazın yayınlayalım... 


</TEXT>
</DOC>
