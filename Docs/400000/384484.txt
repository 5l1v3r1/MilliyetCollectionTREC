<DOC>
<DOCNO> 384484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko18.html </URL>
<DATE> 2005/10/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türk Telekom'da peşin ile vadeli ödeme arasında 1 milyar dolar fark var 
</HEADLINE>
<TEXT>

     Hüseyin Tuncay AA 

Türk Telekom özelleştirmesi sırasında tartışmalara neden olan peşin veya vadeli ödeme seçenekleri arasında büyük fark bulunduğu, alıcı firmanın vadeli ödemede, bugünkü libor değerinin dönem boyunca sabit kalacağı varsayıldığında , peşin fiyata göre yaklaşık 1 milyar dolar daha fazla ödeyeceği ve rakamın 7.5 milyar doları geçeceği hesaplandı. 
     A.A muhabirinin yaptığı derlemeye göre, Türk Telekom'un toplam personeli 54 bin 783 kişiyi buluyor. Bunlardan Temmuz sonu itibariyle nakle tabi olanların sayısı ise toplam 25 bin 357. 
     Türk Telekom'da hisse devri sonrasında, hizmetine ihtiyaç duyulmayanlarla, kendi isteği ile nakil talep edenler, talep tarihinden itibaren en geç otuz gün içinde Türk Telekom tarafından Devlet Personel Başkanlığı'na bildirilecek ve başka kamu kurum ve kuruluşlarına nakledilecek. 
     
     ARALIK BAŞINA KADAR 5 BİN 500 KİŞİ 

     Aralık başı itibariyle Türk Telekom'da emeklilik hakkını kazanacak ve yukarıdaki düzenlemeden yararlanacak personel sayısı ise 5 bin 518 kişi olarak belirlendi. 
     Bu düzenlemeler çerçevesinde, hisse devir tarihinden sonra nakle tabi personelden bir bölümünün, hizmetlerine Türk Telekom'da devam etmek isteyebileceği, bir kısmı da emeklilik ve istifayla ayrılmayı tercih edebileceğinden, nakli yapılacak personel sayısının net olarak tespiti şu an için mümkün görünmüyor. 
     
     İSTİHDAMLA İLGİLİ SIKINTI OLACAĞI DÜŞÜNÜLMÜYOR 

     Diğer taraftan, dünyada telekomünikasyon sektöründe kabul edilen hat başına çalışan sayısı ile Türk Telekom'un karşılaştırılması sonucunda, Türk Telekom'un kapasite kullanımının normal olduğu ve bu bağlamda, personel sayısının, dünya ortalamasına uygun bir yapıda bulunduğu görülüyor. Başka bir ifadeyle, Türk Telekom'un ihtiyaç fazlası çalışanı bulunmuyor. 
     Dolayısıyla, özelleştirme sonrası Türk Telekom'un hizmetlerini aksatmadan sürdürebilmesi, mevcut personelin istihdamının muhafazasına bağlı olduğu için istihdama yönelik bir sıkıntının yaşanmayacağı düşünülüyor. 
     
     NEDEN VADELİ ÖDEME 

     Türk Telekom ihalesi sonrası tartışmalara neden olan vadeli seçenek daha çok yerli yatırımcıların da ihale sürecine girebilmesi amacıyla gündeme getirilmişti. 
     Bu şekilde, yerli ve yabancı yatırımcıların Telekom ihalesine katılımı sağlanırken, yatırımcılar arasında rekabet ortamı yaratılarak yüksek bir fiyat seviyesine ulaşılması da mümkün oldu. 
     
     TAKSİTLE ÖDEME 7.5 MİLYAR DOLARI BULACAK 

     Türk Telekom'un yüzde 55 hissesine 6 milyar 550 milyon dolar teklif edilirken, vadeli seçenekte, bunun yüzde 20'si peşin, kalan tutar ise 5 yıllık sürede ve 5 eşit taksitle, yıllık anapara taksitleri ve her yıl henüz ödenmemiş tutar üzerinden hesap edilecek yıllık faiziyle birlikte yıllık LIBOR 2.5 faiz ödenebilecek. 
     Bugün geçerli olan LIBOR değerinin dönem boyunca sabit kalacağı varsayımından hareketle, yatırımcının ödeyeceği bedel 6 milyar 550 milyon dolardan yaklaşık 7 milyar 540 milyon 360 bin dolara çıkacak. 
     
     DEVİR SONRASI KAR NASIL DAĞITILACAK 

     Türk Telekom hisselerinin satışı sonrası, şirketin yaratacağı kardan hissedarlarına vereceği temettü, hisse tutarına göre dağıtılacak. 
     Yatırımcının, vadeli ödemeyi seçmesi durumunda, oluşacak kardan yüzde 55'lik payına düşen kısmı, ihale bedelinin finansmanını karşılamak üzere kullanacağı beklenirken, bu konunun, Türk Telekom'un sonraki beş yılda karlı ve verimli işletilmesinin sağlanabilmesi amacıyla gerekli yatırımların yapılmasına yönelik destekleyici ve önemli bir unsur olacağı bekleniyor. 
     
     1998'DE MİNİMUM DEĞERİ 10 MİLYAR DOLAR 

     1998 yılında yapılan değer tespit çalışması ile Türk Telekom'un tamamının minimum değeri 10 milyar dolar olarak tespit edilirken, o tarihten bu yana dünyada telekomünikasyon sektöründeki şirketlerin değerini azaltıcı pek çok değişim yaşandığı görülüyor. 
     Özellikle 1998 yılında 2 cep telefonu operatörünün lisans alarak hızlı büyümeye başlaması, Türk Telekom'un bu sektöre 4. ve en son operatör olarak 2001 yılında girişi, şirketin gelirlerini, karlılığını ve değerini etkiledi. 
     Bu kapsamda, Avrupa Birliği direktifleri uyarınca önce telefon hizmetleri dışındaki hizmetler, 1998 itibariyle de telefon dahil tüm telekomünikasyon hizmet ve altyapıları rekabete açıldı. 
     
     TELEKOM'UN, TELEFON GELİRİ AZALIYOR 

     Bu süreç içerisinde Türk Telekom'un son iki yıla ait telefon gelirlerine bakıldığında, 2004 yılında telefon gelirleri bir önceki yıla göre 138 milyon YTL düşüş gösterdi. Bu düşüşün 2005 sonu itibariyle de 1 milyar 97 milyon YTL'ye ulaşması bekleniyor. 
     Kontör değerlerine bakıldığında da 2000 ile 2004 yılları arasında yüzde 24'lük bir düşme oluştu. 
     Benzer şekilde 2005 yılının ilk yarısında milletlerarası telefon gelirleri bir önceki yıla göre yüzde 61.3, şehirlerarası telefon gelirleri yüzde 24.3, şehiriçi telefon gelirleri ise yüzde 4.7 oranında azaldı. 
     Bu durumun başlıca nedeni, mobil telefon hizmetlerinin sabit telefonun yerine almaya başlaması olarak gösterilirken, Türk Telekom'un 31 Mayıs 2005 tarihi itibariyle 19 milyon 123 bin abonesine karşılık, GSM işletmecilerinin abone sayısı ise 36 milyon 792 bin kişiyi bulmuş durumda. 
     Rekabet baskısı ve iletişimin mobile kayıyor olması nedeniyle, Türk Telekom'un gelirlerindeki düşme trendi kaçınılmaz olarak düşünülürken, Türk Telekom'un 2004 yılındaki 2 milyar 169 milyon YTL'lik net karının büyük bir kısmının GSM işletmecilerinden olan alacaklarının sulhen tahsilinin sağlanmış olması yolu ile elde edildiği, bu girdinin bir defaya mahsus olduğu vurgulanıyor. 
     
     SABİT ÜCRET UYGULAMASI 

     Türk Telekom'un 2004 yılındaki gelirlerini belli seviyede muhafaza edebilmesinin en önemli faktörlerinden bir diğeri de "sabit ücret" uygulaması olarak görülürken, sabit ücretin artırılmasının mümkün olmaması ve artan rekabet unsurları nedeniyle Türk Telekom için gelecek yıllarda gelir kaybını engellemenin kolay olmayacağı vurgulanıyor. 
     İhale sonucunda ortaya çıkan fiyattan hareketle Telekom'un tümü için yaklaşık 12 milyar dolarlık bir rakam ortaya çıkarken, bu değerin kapsamına 1998 yılından sonra Türk Telekom'dan ayrılan kablo TV, uydu hizmetleri gibi işletmeler ile Hazine'ye aktarılacak fazla nakit dahil bulunmuyor, dolayısıyla teklif edilen meblağın 1998 yılında tespit edilen değerden daha yüksek olduğu görülüyor. 
     
     TÜRK TELEKOM'UN TAŞINMAZLARI 

     Bu arada, tartışmalara neden olan Türk Telekom'un gayrimenkullerinin değerinin ise 2004 yılı sonu itibariyle yaklaşık 1,6 milyar dolar olduğu tespit edildi. 
     Ancak bu tarihten sonra TÜRKSAT A.Ş, Kıyı Emniyeti Genel Müdürlüğü, PTT Genel Müdürlüğü ve Maden Tetkik Arama Genel Müdürlüğü gibi kuruluşlara devredilen araziler nedeniyle bu rakamın biraz daha gerileyebileceği ifade ediliyor. 
     
     OGER GRUBU VE OGERTELECOM 

     Öte yandan, Türk Telekom'un yüzde 55'i için en yüksek teklifi veren OgerTelecom, Riyad merkezli ve Oger Grubu çatısı altında faaliyet gösteriyor. 
     Birçok uzmanlık dalında, sayısı 29 bini aşan idari ve teknik personeli istihdam eden Oger, telekomünikasyon sektörü dışında teknik destek, mal ve ekipman tedarik hizmetleri, genel müteahhitlik, gayrimenkul danışmanlığı ve bakım-onarım hizmetleri, emlak yönetimi, turizm, bina alım-satım ve yenileme hizmetleri, inşaat, sigorta ve reasürans ve bankacılık gibi pek çok alanda faaliyet gösteriyor. 
     Grup, Güney Afrika, Portekiz ve Romanya'da mobil iletişim, Suudi Arabistan, Ürdün ve Lübnan'da internet hizmetleri alanında faaliyet gösteriyor. 
     Oger Grubu'nun telekomünikasyon yönetim üssünü İstanbul'a taşıma kararı bulunurken, Türkiye'de, Türk hukuku çerçevesinde faaliyet gösteren bir Türk şirketi "Ojer Telekomünikasyon A.Ş", Türk Telekom'un Hisse Satış Sözleşmesi çerçevesinde kuruldu. 
     
</TEXT>
</DOC>
