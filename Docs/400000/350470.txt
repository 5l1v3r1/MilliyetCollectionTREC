<DOC>
<DOCNO> 350470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur49.html </URL>
<DATE> 2005/06/09/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Eğitim ve sağlığa hayırsever desteği... 
</HEADLINE>
<TEXT>

     Gaziantep Valisi Lütfullah Bilgin, hayırseverlerin desteğiyle sağlık ve eğitim alanında önemli yatırımlar yaptıklarını söyledi. 
     Kasım Böler ve Maruf Marufoğlu adlı hayırsever işadamlarının yaptıracağı bir okul ve sağlık ocağının protokol töreninde konuşan Vali Bilgin, 2004 yılında başlattıkları "Okul Yap Adını Yaşat" kampanyası kapsamında bugüne kadar 24 okul ve 445 derslik yapıldığını, bu dersliklerin bazılarının ise inşaatının hala sürdürüldüğünü kaydetti. 
     Kampanyaya olumlu yanıt veren birçok işadamından biri olan Maruf Marufoğlu adlı Nizipli işadamının Nizip’te birden çok okul yaptırdığını şimdi de sağlık ocağı yaptıracağını belirten Bilgin, şöyle konuştu 
     "Maruf Marufoğlu adlı işadamımız, Nizip ilçemizde modern bir sağlık ocağı, Kasım Böler ise dayısı Yılmaz Çetin Sözmen’in adına 9 derslikli ilköğretim okulu yaptıracak. Eğitim ve sağlıkta daha etkin ve daha yaygın hizmet verebilmemiz için hayırseverlerin desteği çok önemli. Hayırsever işadamlarımız tarafından yaptırılacak sağlık ocağı ile ilköğretim okulu bir yılda tamamlanıp hizmete girecek." Hayırsever işadamı Maruf Marufoğlu da daha önce de birçok okul yaptırdığını belirterek, sağlık ocağı yaptıracağı için mutlu olduğunu ifade etti. 
     Kasım Böler ise eğitimin çok önemli olduğunun herkes tarafından kabul edildiğini, bir okul yaptırarak eğitime destek olmayı hedeflediğini belirtti. 
     Daha sonra, Vali Bilgin, İl Milli Eğitim Müdür Vekili Fikret Atak ile hayırsever işadamları Marufoğlu ve Böler, protokolleri imzaladı. 
     Fatih Sultan Mahallesi’nde yaptırılacak 9 derslikli ilköğretim okulu ile Nizip Toplu Konut Bölgesi’nde yaptırılacak sağlık ocağı, gelecek yıl hizmete girecek. 
     
</TEXT>
</DOC>
