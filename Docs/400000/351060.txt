<DOC>
<DOCNO> 351060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo10.html </URL>
<DATE> 2005/06/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kayseri Erciyesspor'da renk değişikliği... 
</HEADLINE>
<TEXT>

     Birinci Süper Futbol Ligi'nin yeni takımlarından Kayseri Erciyesspor'un renkleri, mavi-siyah olarak değiştirildi. 
     Kulüp olağan genel kurul toplantısı, Kayseri Büyükşehir Belediyesi Meclis Salonu'nda yapıldı. Kulüp ikinci başkanı Erol Bedir, genel kurulda yaptığı konuşmada, yönetim olarak genel kurul kararı almalarına karşın, yeni sezon hazırlıklarında gecikmemek için transfer çalışmalarına uzun süredir devam ettiklerini kaydetti. 
     Takımın Birinci Süper Lig'te kalıcı olması için transfer çalışmalarına büyük önem verdiklerini belirten Bedir, şunları söyledi 
     ''Transfer çalışmalarını tamamlama aşamasına geldik. 5 yabancı ve 7 yerli futbolcuyla prensip anlaşması yaptık. Önümüzdeki günlerde bu sözleşmeler netleşecek. Kayseri'nin Birinci Süper Lig'teki 2 takımı da kentin gururu oldu. Elde ettiğimiz başarılı sonucun yanısıra, centilmen bir takım olarak örnek gösterildik. Bundan sonra da takımımızın Birinci Süper Lig'de kalıcı olması için elimizden geleni yapacağız.'' Genel kurulda faaliyet, denetim kurulu ve gelir-gider raporlarının oylanmasının ardından, yönetim kurulu tarafından takımın renk değişikliğiyle ilgili önergesi görüşüldü. Takımın sarı-kırmızı olan renkleri, mavi-siyah ana renkler ve beyaz yardımcı renk olarak değiştirildi. 
     Kulübün ambleminin de değiştirilmesine karar verilmesinin ardından yönetim kurulunun, başkan ve 23 üyeden oluşmasına, yönetim kurulunun görev süresinin de 2 yıl olmasına oybirliğiyle karar verildi. 462 üyesi bulunan kulübün 260 üyesinin katıldığı genel kurulda, mevcut başkan Enver Kemaloğlu başkanlığındaki 24 kişilik liste yönetim kuruluna seçildi. 
     
</TEXT>
</DOC>
