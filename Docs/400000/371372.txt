<DOC>
<DOCNO> 371372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/siy03.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan aydın girişimine ret 
</HEADLINE>
<TEXT>


"Aydınlar iyi niyetli olabilir. Ancak terörün arkasındaki siyasi projeyi görmek gerekir" diyen Baykal, "Bu girişimin muhatabı olmam" dedi 

ANKARA Milliyet 


CHP Genel Başkanı Deniz Baykal, Başbakan Recep Tayyip Erdoğan ile bir araya gelen ve arkasından kendisiyle görüşmek isteyen aydınlar heyetiyle görüşmeyeceğini açıkladı. Baykal, "Aydınlar iyi niyetli olabilir. Ancak terörün arkasındaki siyasi projeyi görmek gerekir. Böyle bir girişimin muhatabı olmayı düşünmüyorum" dedi. Saf çevrelerin, barış umuduyla terörün siyasi projesinin tuzağına düstüğünü savunan Baykal, Kürtlerin kültürel sorunlarıyla Kürt sorunu olarak adlandırılan siyasi projenin birbirine karıştırılmaması gerektiğini belirtti. 
CNN Türk'te soruları yanıtlayan Baykal, "Hepimiz bir millet oluşturduk. Başbakan'ın bunu söylemekte tereddüdü olduğunu görüyorum" diye konuştu. "Herkes kendi etnik kültürünü sahiplenebilir, dilini, müziğini yaşatabilir, radyo - televizyon kurabilir" diyen Baykal, terör eylemlerinin bu konuyla ilgisi olmadığını söyledi. Baykal, şöyle devam etti 
"Etnik olarak bu devletin unsuru olalım diyorsanız bu kabul edilemez. Kürtçe müzik çalınsın diye mayın döşenmiyor, terör yapılmıyor. Terörün arkasında İmralı'da çizilen bir siyasi proje var." 


</TEXT>
</DOC>
