<DOC>
<DOCNO> 371957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur25.html </URL>
<DATE> 2005/08/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gasp çetesi, para vermeyen genci öldürmüş 
</HEADLINE>
<TEXT>

     Antalya'da, bir çok silahlı ve bıçaklı gasp olayına karıştıkları belirlenen 3 kişilik çete yakalandı. 
     Kırmızı bir otomobilde bulunan kişilerin, birçok yerde gasp yaptıkları bilgisine ulaşan Antalya Emniyet Müdürlüğü Gasp Büro Amirliği ekipleri, otomobilin Çakırlar'da görüldüğü ihbarını aldı. Buraya operasyon düzenleyen ekip, İ.Ö, B.Ö. ve H.Y'yi, vatandaşları bıçak ve silah tehdidi ile gasp ederken suçüstü yakaladı. 
     Otomobilde yapılan aramada, 2 çalıntı plaka, 2 tabanca, 1 bıçak, gasp edilen kişilerden çalındığı belirlenen cep telefonları ve ziynet eşyaları, zanlıların evlerinde yapılan aramada ise 1 ruhsatsız tabanca, 7 fişek, 1 bıçak ele geçirildi. 
     Zanlıların, değişik tarih ve semtlerde, bıçak ve silah tehdidiyle Abdurrahim T, Özgün K, Muhammed A, Adem Ç, Hüseyin K, Atanur A, Mustafa Y'yi gasp ettikleri ve bu şahıslara ait cep telefonları ile kredi kartı ve ziynet eşyalarını aldıkları belirlendi. 
     Zanlıların evlerinde yapılan incelemede ise 14 Ağustos'ta Güneş Mahallesi'nde iş dönüşü yolda bıçaklanarak öldürülen komi Ramazan Menekşe'nin eşyalarına da ulaşıldı. 
     Zanlılardan İ.Ö. ve B.Ö'nün, olay gecesi Ramazan Menekşe'den para ve cep telefonu istediklerini, vermek istememesi üzerine bıçaklayarak öldürdüklerini itiraf ettikleri bildirildi. 
     
</TEXT>
</DOC>
