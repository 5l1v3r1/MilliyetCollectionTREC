<DOC>
<DOCNO> 370938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo10.html </URL>
<DATE> 2005/08/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rizespor, Fenerbahçe galibiyeti ile taraftarıyla barışmak istiyor 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, ligin ilk iki haftasında aldıkları yenilginin ardından, Fenerbahçe maçının taraftarlara kendilerini affettirmeleri için önemli bir fırsat olduğunu söyledi. 
     Zehiroğlu, AA muhabirine yaptığı açıklamada, ligin ilk iki haftasında eksik oyuncularına rağmen mücadele yönünden iyi oyun ortaya koyduklarını belirterek, ''Bir çok gol pozisyonunu değerlendiremeyince sahadan arzu etmediğimiz sonuçla ayrıldık. Önümüzde zor bir Fenerbahçe maçı var. Bu maç bizim için çok önemli. Fenerbahçe maçı taraftarlarımıza kendimizi affettireceğimiz önemli bir fırsat. Bu karşılaşmada elimize geçen fırsatları değerlendirerek kazanan taraf olmak istiyoruz. Bu konuda hocamıza ve futbolcularımıza güveniyoruz'' dedi. 
     Teknik direktör Metin Yıldız'ın transfer listesinde bulunan bazı oyuncuların da çeşitli nedenlerden dolayı alınamadığını ifade eden Zehiroğlu, şunları söyledi 
     ''Transfer döneminde hocamızın bize verdiği isimlerden bazılarını alamadık. Bunun nedeni futbolcunun Türkiye'yi tercih etmemesi veya fiyatının yüksek olmasından kaynaklandı. Ama bizim arayışlarımız devam ediyor. Transfer komitemiz ve yardımcı hocalarımız arayışlarını sürdürüyor. Senegal'de ve Brezilya'da izlediğimiz oyuncular var. Orta sahaya çok iyi bir yabancı transfer etmeyi düşünüyoruz.'' 
     
</TEXT>
</DOC>
