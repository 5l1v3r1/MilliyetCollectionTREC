<DOC>
<DOCNO> 363178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur41.html </URL>
<DATE> 2005/07/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Azerbaycan'dan KKTC'ye ilk deneme uçuşu 27 Temmuz'da 
</HEADLINE>
<TEXT>

     Azerbaycan’da faaliyet gösteren özel havayolu şirketi Imair, temmuz ayı sonunda KKTC’ye doğrudan uçuşlara başlıyor. 
     Azeri yetkililerden edinilen bigiye göre, uçuşlar için gerekli izinler alınırken, Ercan Havaalanı’na ilk deneme uçuşunun 27 Temmuz’da yapılması bekleniyor. 
     Yetkililer, Bakü’den yapılacak ilk seferde uçakta yolcu değil, uzman ve teknik elemanlardan oluşacak bir heyetin bulunacağını ve uçuşun, rota tespiti ve teknik çalışmalar için yapılacağını kaydettiler. 
     İlk uçuşun ardından normal seferler için hazırlıkların tamamlanmasının 2-3 hafta sürebileceğini ifade eden yetkililer, en geç eylül ayında Azerbaycan ile KKTC arasında doğrudan uçak seferlerinin başlayacağını belirttiler. 
     Ercan’a doğrudan uçuşların KKTC’ye uygulanan izolasyonun kırılması yönünde ilk adım olarak gördüklerini ifade eden yetkililer, ancak bu adımın KKTC’yi resmen tanıma anlamına geldiği şeklinde değerlendirilmesinin doğru olmayacağını söylediler. 
     Azerbaycan ile KKTC arasında doğrudan uçuşların başlaması, ilk olarak Başbakan Recep Tayyip Erdoğan’ın Azerbaycan ziyaretinde gündeme gelmişti. Uçuşların başlamasıyla Azerbaycan, Türkiye’nin ardından KKTC’ye doğrudan uçuş yapan ikinci ülke olacak. 
     
</TEXT>
</DOC>
