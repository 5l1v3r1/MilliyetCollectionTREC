<DOC>
<DOCNO> 381692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur35.html </URL>
<DATE> 2005/09/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Mucize bebek doğdu 
</HEADLINE>
<TEXT>

     İlk kez 1999 yılında uygulamaya başladığı teknikle kanser hastalarının görecekleri ağır tedavi öncesinde dondurduğu yumurtalık dokularını, daha sonra naklederek, menopozun ardından annelik yolunu açan ABD’deki Türk doktor Kutluk Oktay’ın girişimleri sonucu, "mucize bebek" olarak adlandırılan Sienna Ann Dauer, dünyaya geldi. 
     AA muhabirinin edindiği bilgiye göre, 2002 yılında Hodgkin Lenfoma tanısı konulan Ann Dauer, kemik iliği nakli için ağır bir kemoterapi tedavisi göreceğinin, bunun da annelik şansını yok edeceğinin bildirilmesi üzerine Amerikan Cornell Üniversitesi Üreme ve Kısırlık Merkezi öğretim üyelerinden Prof. Dr. Kutluk Oktay’a başvurdu. 
     Bu dönemde Ann Dauer’den alınan yumurtalık dokusu dondurulurken, kemik iliği nakli için kemoterapiye başlandı. 
     Prof. Dr. Kutluk Oktay, AA muhabirine yaptığı açıklamada, ilik nakli gerçekleştirilen Ann Dauer’in 2.5 yıl süreyle menopozda kaldığını bildirdi. 
     Hastanın tedavinin ardından 2004 yılında kendisine başvurması sonucunda dondurulan dokunun karın deri altına yerleştirildiğini belirten Prof. Dr. Oktay, bundan sonra ilginç gelişmelerin yaşandığını söyledi. 
     Prof. Dr. Oktay, mekanizması henüz tam anlaşılamayan şekilde Ann Dauer’in bu işlem sonrasındaki 2.5 ay içerisinde normal yollarla gebe kaldığını, ancak bunun düşükle sonuçlandığını bildirdi. 
     Kürtaj işleminin ardından gördüğü ilk adet sonrasında hastanın tekrar normal yollarla hamile kaldığını kaydeden Prof. Dr. Oktay, dünyada ilk kez yaşanan bu gebelik sonucu bebeğin dün hayata gözlerini açtığını söyledi. 
     Prof. Dr. Oktay, "Bu olay, dünyada ilk kez meydana geliyor. Bu, cilt altına konulan yumurtalık dokusuyla ilk kez oluşan gebelik. Aynı zamanda diğer bir farklı yönü de, gebeliğin normal yollarla meydana gelmesi" dedi. 
     Prof. Dr. Oktay, cilt altına yerleştirilen dokunun, öbür yumurtalığın canlanmasını sağlayabileceğini ifade etti. 
     4 kilo 100 gram ağırlığında, 50 santimetre boyunda dünyaya gelen 
     "Mucize bebek" Sienna Ann Dauer’in sağlık durumunun iyi olduğu bildirildi. 
     
</TEXT>
</DOC>
