<DOC>
<DOCNO> 387966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko45.html </URL>
<DATE> 2005/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kuş gribi, kırmızı et satışlarını artırdı... 
</HEADLINE>
<TEXT>

     Diyarbakır'da kuş gribi nedeniyle tavuk eti yemeye çekinen vatandaşlar, kırmızı ete rağbet gösteriyor. 
     Diyarbakır Kasaplar Derneği Başkanı Sait Şanlı, Balıkesir'in Manyas İlçesi Kızıksa Beldesi'nde görülen kuş gribinin Diyarbakır'daki vatandaşlar arasında tavuk eti tüketiminde tedirginliğe yol açtığını söyledi. 
     Bu tedirginlik yüzünden vatandaşların tavuk eti yemekten vazgeçtiğini, kent olarak kırmızı et tüketiminin baskın olmasına rağmen tavuk eti tüketiminin de azımsanmayacak bir oranda olduğunu ifade eden Şanlı, ''Kuş gribinin Türkiye'de görüldüğü yönünde haberler yayınlanana kadar kentte günlük 10 ton olan tavuk eti tüketimi, kuş gribi hastalığı haberlerinin ardından 5 tona düştü. Buna karşılık günlük 33 ton kırmızı et tüketimi de 43 tona çıktı'' dedi. 
     
     KUŞ GRİBİ VAKASI ABARTILDI 
     Antakya Kasaplar Odası Başkanı Sabit Ak da yaptığı yazılı açıklamada, Türkiye'de tavukçuluk sektörünün büyümesi ve dış pazarda etkisinin artmasından çekinen bazı ülkelerin ''kuş gribi vakasını fırsat bilip'' olumsuzluk yaratmaya çalıştıklarını ileri sürdü. 
     Ak, binlerce sağlıklı kanatlı hayvanın da itlaf edilmesiyle sonuçlanan olayın abartılarak gündemde tutulduğunu ve bunun sektör ve bu alandan yararlanan geniş bir kesimi sıkıntıya sürüklediğini bildirdi. 
     Türkiye'nin konumunu yıpratmak isteyen bazı ülkelerin sektörü yıpratmak için çalışmalar başlattıklarını belirten Ak, ''Kuş gribinin vakası Çin ve Japonya'da yıllardır var, ama konu bizdeki boyutlara ulaştırılmadı. Onlar, bu işi bizler gibi abartmıyor'' dedi. 
     
     MODERN İŞLETMELERDE ÜRETİLEN KANATLI ÜRÜNLERİNDE RİSK YOK 
     TMMOB Ziraat Mühendisleri Odası Aydın Şube Başkanı Galip Orhan ise açıklamasında, modern tavukçuluk işletmelerinde üretilen kanatlı ürünlerin tüketilmesinde sağlık açısından bir riskin söz konusu olmadığını bildirdi. 
     Orhan, ''kuş gribi'' hastalığın yayılma mekanizmasının göçmen kuşlardan evcil kanatlılar ve insanlara doğru bir zincir izlediğini, Türkiye'nin kuşların göç yollarında olan büyük bir coğrafya niteliğiyle tavuk vebası açısından önemli bir risk potansiyeli taşıdığını belirtti. 
     Türkiye tavukçuluk sektörünün AB standartlarında üretim yapan ve AB'ye ürün satmaya hazırlanan, en az iki milyon insanın geçimini sağladığı başarılı bir sektör olduğunu belirten Orhan, şöyle dedi 
     ''Ülkede oluşan panik havası, sektörü bir anda krize sokmuş, tüketim durmak noktasına gelmiştir. Modern tavukçuluk işletmelerinde üretilen kanatlı ürünlerin tüketilmesinde sağlık açısından artan bir risk söz konusu değildir. Bununla birlikte, tavuk etlerinin iç ısılarının 70 derecenin üzerine çıkacak şekilde pişirilmesi ve yumurtanın haşlanarak tüketilmesi, virüsün yaşamasını olanaksız kılan yöntemler olarak önerilmektedir.'' 
     
     GÜNDE ORTALAMA 2 MİLYON YTL ZARAR 
     Sağlıklı Tavuk Bilgi Platformu STBP Başkanı Zuhal Daştan da, tavukçuluk sektöründe gereksiz panik yaratıldığını ifade ederek, sektörün günde ortalama 2 milyon YTL zarar ettiğini öne sürdü. 
     Daştan, sahibi olduğu Kocaeli'nin Gebze İlçesi Dilovası Beldesi'ndeki piliç fabrikasını basın mensuplarına gezdirdi. Burada açıklama yapan Daştan, tavuk üretimi yapan herhangi bir tesiste ''kuş gribi''' virüsüne rastlanmadığı halde felaket senaryoları geliştirildiğini ve gereksiz bir panik havası yaratıldığını söyledi. 
     Tesislerinde tavukların kesimini hijyenik ortamda yaptıklarını ifade eden Daştan, şunları kaydetti 
     ''Kuş Gribi vakası sektöre önemli darbe vurdu. İlk gün satışlar normaldi, ikinci gün adeta dibe vurdu. Tavukçuluk sektörü günde ortalama 2 milyon YTL zarar etti. 
     Daha sonra bilim adamlarının olumlu açıklamaları ve bu tür haberlerin medyada geri planda kalması ile yavaş yavaş satışlar artmaya başladı, şu anda yüzde 50 seviyelerinde. Piliçin toptan fiyatları 1 YTL'ye kadar düştü, perakendede 2-2.5 YTL civarında.'' Kanatlı sektörünün önde gelen üreticilerinin oluşturduğu ve sektörün yüzde 85'ini temsil eden Sağlıklı Tavuk Bilgi Platformu'nun sık sık biraraya geldiğini belirten Daştan, sektörün şu anda mali sıkıntı içinde olduğunu ve Tarım ve Köyişleri Bakanlığı'ndan yardım istediklerini sözlerine ekledi. 
     
</TEXT>
</DOC>
