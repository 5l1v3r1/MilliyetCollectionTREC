<DOC>
<DOCNO> 359684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur11.html </URL>
<DATE> 2005/07/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bingöl'de Şarbon korkutuyor 
</HEADLINE>
<TEXT>

     Bingöl Sağlık Müdürü Dr. Selahattin Sarıdağ, şarbon hastalığına yakalananların sayısının 42'ye yükseldiğini bildirdi. 
     Sarıdağ, şarbon vakasının görüldüğü Çukurca Köyü'nde, sağlık taramalarının tamamlandığını, hastalığın yayılmaması için her türlü tedbirin alındığını söyledi. 
     Vatandaşların hastalık karşısında duyarsız davrandıklarına dikkat çeken Sarıdağ, "Tüm uyarılarımıza rağmen köylülerin hastalıklı et tükettikleri yönünde bilgi alıyoruz. Son olarak şarbon şüphesiyle hastaneye başvuran 7 kişinin de hastalığa yakalandığı belirlendi. Hasta sayısı 42'ye yükseldi" dedi. 
     Tarım İl Müdürlüğü ekipleriyle koordineli şekilde çalışarak hastalığı kontrol altına aldıklarını vurgulayan Sarıdağ, hastalardan tedavisi tamamlanan 29 kişinin taburcu edildiğini, 2'sinin Elazığ'da 11'nin ise Bingöl'deki hastanelerde tedavilerinin sürdüğünü kaydetti. 
     
</TEXT>
</DOC>
