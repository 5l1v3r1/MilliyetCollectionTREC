<DOC>
<DOCNO> 358355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko35.html </URL>
<DATE> 2005/07/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zonguldak... AKP'liler "Erdemir satılmasın" dedi... 
</HEADLINE>
<TEXT>

     AK Parti Zonguldak İl Başkanlığı tarafından, Ereğli Demir ve Çelik Fabrikaları ERDEMİR T.A.Ş'nin, blok satışı ile ilgili yörede yaptırılan ankete katılanların yüzde 60'ının, ''satılmasın'' yanıtı verdiği bildirildi. 
     AK Parti İl Başkanı Celil Uzun, partilerince ERDEMİR'in blok satışı ile ilgili yapılan ankete, Ereğli ve Alaplı İlçesi ile fabrika çalışanları olmak üzere 1,814 kişinin katıldığını söyledi. 
     Ankete katılanların yüzde 60'ının ''satılmasın'', yüzde 40'ının da ''satılsın'' yanıtını verdiğini anlatan Uzun, sorulan bir başka soruyu ise katılımcıların yüzde 54'ünün ''yerli firmalara satılsın'' şeklinde yanıtladığını ifade etti. 
     Uzun, halkın görüş ve isteklerine göre hareket ettikleri ve politikalarını ona göre geliştirdikleri için, böyle bir ankete gereksinim duyduklarını vurgularken, devamla şunları kaydetti 
     ''Alınan sonuçlarla biz siyaseten rahatlıyoruz, ayrıca bunu genel merkezimize aktarıyoruz. Biz şuna inandık halkımıza işin gerçekleri iyi anlatıldığında blok satışı kabul ediyor. Biz bunu kentte, ilçelerde ve köylerde yaşayan insanlarımıza, sivil toplum örgütlerinin yanı sıra diğer siyasi partilere de anlatıyoruz. 
     Kavga, dövüş etmeden, ERDEMİR gerçeği ve blok satışı mevcut şartlarla anlattıkça, fikrini değiştiren vatandaşların sayısının daha da artacağına inanıyorum. İnsanlarımızın kafasındaki endişeler giderildikçe, bu özelleştirmeye sıcak bakılacaktır.'' 
     
</TEXT>
</DOC>
