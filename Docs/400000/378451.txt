<DOC>
<DOCNO> 378451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur08.html </URL>
<DATE> 2005/09/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadına prostat tahlili, erkeğe kürtaj tedavisi... 
</HEADLINE>
<TEXT>

     Ankara Su ve Kanalizasyon İşleri Genel Müdürlüğü’nde ASKİ görevli bir doktorun, "çalışanların sağlık karnelerini kullanarak özel bir poliklinikte teşhisle ilgisi olmayan tahliller yapılmış, tomografiler çekilmiş gibi gösterdiği" ileri sürüldü. 
     ASKİ Genel Müdürü İhsan Fincan, çalışanların hep aynı polikliniğe gitmesinden ve ilaçların hep aynı eczaneden alınmasından şüphelenerek ASKİ Teftiş Kurulu’nu harekete geçirdiğini söyledi. 
     Hastanın, herhangi bir sağlık kuruluşuna sevk edilmesinin yasal olduğunu ifade eden Fincan, "sahtekarlığı" yapanların bu işe 2003 yılında başladığının belirlendiğini savundu. 
     Fincan, ayrıca, "genel müdür oluru bulunan birçok evrakta tahrifat yapıldığını, rakamların abartıldığını" ifade etti. 
     Soruşturmanın ardından ele geçen belge ve evrakları incelediklerinde "tüyler ürpertici" bir sonuçla karşı karşıya kaldıklarını anlatan Fincan, "Örneğin, anne ve oğlu farklı teşhislerle dışarıya sevk edilmiş ve bunlar diğer hastaların neredeyse tümünün yaptığı gibi doktorun çalıştığı Özel Demet Polikliniği’ne gitmiş, ikisine de aynı testler uygulanmış ve aynı sonuçlara ulaşılmış" diye konuştu. 
     Fincan, "Mantar enfeksiyonu teşhisiyle yine aynı polikliniğe sevk edilen hastaya ise tüm karın tomografisi çekildiğinin, guatr, folik asit ve ensülin ile ilgili testler yapıldığının, yine üst solunum yolları enfeksiyonu teşhisiyle sevk edilen bir başka hastanın ise beyin tomografisinin çekildiğinin resmi evraklarla ASKİ’ye bildirildiğini" ifade etti. 
     ASKİ Genel Müdürü Fincan, "Üst solunum yolları enfeksiyonu teşhisiyle sevk edilen yüzlerce kadına prostat, erkeklere ise sadece kadınlara yönelik kürtaj benzeri servikal polip çıkarma gibi bazı işlemler uygulanmış gibi gösterilmiş" diye konuştu. 
     Olaya adı karışan Dr. H.İ’nin görevden alındığını kaydeden Fincan, doktor, Özel Demet Polikliniği ile reçeteleri yapan eczanelerle ilgili Cumhuriyet Savcılığı’na suç duyurusunda bulunduklarını, ilgili mercilere şikayetlerini ilettiklerini bildirdi. 
     Fincan, konuyla ilgili olarak ASKİ’de çalışan üç daire başkanı ve iki şube müdürü ile bir birim şefinin de görevden alındığını sözlerine ekledi. 
     
     BİLİRKİŞİ RAPORU 

     Ankara Eczacı Odası tarafından görevlendirilen bilirkişi heyeti, yaptığı inceleme sonucunda hazırladığı raporda, "reçeteye bağlı olarak sanal, gerçek olmayan raporların işlendiğinin ortaya çıktığı" vurgulandı. 
     Raporda, Emekli Sandığı’na bağlı "Java sistemine" girilerek, sistemi yanıltıcı veri girişleriyle usulsüz ödemelerin yapıldığı iddia edildi. Raporda, şu görüşlere yer verildi 
     "Sistemdeki teşhis kodlarına sanal, gerçek olmayan hekim ya da ilgili uzman hekim kayıtlarının işlendiği, Reçetelerdeki yazılan dozların usule aykırı olarak sisteme artırılarak işlendiği, Reçetelerde yazılan kalem ve kutu adetlerinin artırılarak işlendiği, Reçetelerde yazılan ilaçların dışında ilave kupürler yapıştırılarak ASKİ Genel Müdürlüğü’ne fatura edildiği, Ayakta tedavi gören hastalara, yatan hasta kodu verilerek fazla dozda ve adette ilaç ve reçetede olmayan ilaçların yazılması sonucu fatura tutarının artırıldığı, Ödemeye onay veren görevlinin, reçeteleri kontrol etmeden sistem üzerinden sanal reçetelere onay verdiği." 
     
     POLİKLİNİK YETKİLİLERİNİN GÖRÜŞLERİ 

     Özel Demet Polikliniği Genel Müdür Vekili Dursun Ali Bayraktar ise ASKİ Genel Müdürü Fincan’ın açıklamalarıyla ilgili olarak, "karalama ve yanıltmaya" yönelik olduğunu öne sürdü. 
     Bayraktar, "Olay saptırılıyor. Hastaları sevk ederken ’şu kuruma veya bu kuruma’ diye sevk etmiyorlar. Hastaları sadece dışarıda bir kuruma sevk ediyorlar, hasta gideceği kurumu kendisi seçiyor" diye konuştu. 
     "Hiç kimseye herhangi bir teşhis belirtilerek test uygulanmadı" diyen Bayraktar, "Eğer, bunun aksi ispatlanırsa her türlü cezaya razıyız. Bu olay, yalnızca ASKİ’de çalışan birkaç daire başkanı ile adı geçen doktorun ayağını kaydırmak için tertip edildi" diye konuştu. 
     Bayraktar, olayla ilgili olarak yargıya başvuracaklarını söyledi. 
     
</TEXT>
</DOC>
