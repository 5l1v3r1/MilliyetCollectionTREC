<DOC>
<DOCNO> 385741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun30.html </URL>
<DATE> 2005/10/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Suriye Washington, başarısızlıklarını örtbas etmek için bizi eleştiriyor 
</HEADLINE>
<TEXT>

     Suriye'nin resmi Teşrin gazetesi, ABD'nin Ortadoğu politikasındaki başarısızlıklarını örtbas etmek için Suriye'yi eleştirdiğini yazdı. 
     Gazetenin başyazısında, ABD Dışişleri Bakanı Yardımcısı David Welch'in Mısır'da Suriye ile ilgili yaptığı açıklamaların, ABD'nin, Ortadoğu politasının başarısızlıkları ve sonuçları yüzünden başkalarını suçlama girişiminden başka bir şey olmadığı görüşü savunuldu. 
     Yazıda, Amerikalı yetkililerin Suriye hakkında iddialar ve hikayeler uydurmada ısrarlı tutumunun şaşırtıcı olduğu ve ABD'nin Irak'ın işgaliyle Ortadoğu'da ortaya çıkan istikrarsızlığın sorumluluğunu taşıdığı belirtildi. 
     ABD Dışişleri Bakanı Yardımcısı David Welch, Suriye Devlet Başkanı Beşşar Esad'ın liderliğindeki hükümetin, Irak, Lübnan ve Filistin ile ilgili tutumunun değişmesine ilişkin çağrılara kulak asmadığını söylemişti. 
     Suriye ile ABD arasındaki ilişkiler, geçen 14 Şubat'ta eski Lübnan Başbakanı Refik Hariri'nin öldürülmesi ve Şam yönetiminin, Irak'taki ABD karşıtı direniş hareketini desteklediğine ilişkin iddialar nedeniyle gerilmişti. 
     Suriye, söz konusu iddiaları kabul etmiyor. 
     
</TEXT>
</DOC>
