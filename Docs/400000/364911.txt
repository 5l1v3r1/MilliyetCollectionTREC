<DOC>
<DOCNO> 364911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy05.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kınalıada kampı gerilimi 
</HEADLINE>
<TEXT>


To Vima gazetesi, Kınalıada manastırında çocuk kampı kurmalarının engellenmesi üzerine Bartholomeos'un Vali Muammer Güler'e, "Yardım edin, çünkü kararlıyız, kampı açacağız. Ayin de yapacağım" dediğini yazdı 

TAKİ BERBERAKİS Atina 


Fener Rum Patrikhanesi'nin, Kınalıada'daki manastırda çocuk kampı kurulması yolundaki girişimlerinin, Vakıflar Genel Müdürlüğü'nce engellendiği öne sürüldü. Yunanistan'da yayımlanan To Vima gazetesinin haberine göre, Patrik 2. Bartholomeos, Patrikhane'yi ziyaret eden bir grup Selanikli avukata, "Vakıflar Genel Müdürlüğü'nün Patrikhane malı olan manastıra el koymaya teşebbüs ettiğini" anlattı. Gazeteye göre Bartholomeos, çocuk kampının faaliyete geçmesi için Vakıflar'ın Patrikhane'den kampın devlete ait olduğuna dair bir belge imzalamasını istediğini öne sürdü. 
İddiaya göre Bartholomeos şöyle konuştu "Manastırımıza Vakıflar Genel Müdürlüğü patron oldu. Dedelerimizin yaptığı, asırlarca faaliyet gösteren bir manastır için devlet, 'Bu benimdir. Kullanmak istiyorsanız, sahibi olduğumu tanıdığınızı imzalayın' diyor". 
To Vima'nın, "Bartholomeos, keyfi Türk tutumuyla çatışma noktasında" başlıklı haberinde, Patriğin İstanbul Valisi Muammer Güler'i ziyaret ederek "'Yardım edin, çünkü kararlıyız 29 Temmuz'da çocuk kampını açacağız. Ayin de yapacağım, başka türlü olmaz. Hakkımızdan başka bir şey istemiyoruz' dedim" şeklinde konuştuğu belirtildi. 

Patriğin tepkisi 
Elefterotipiya gazetesine göre Bartholomeos, "Yükümlülüklerimizi yerine getiriyoruz, haklarımızı korumak istiyoruz, ikinci sınıf vatandaş olmak istemiyoruz. Türkiye, AB'ye tam üye olmak istiyorsa, Avrupa hukukuna saygı göstermeli" dedi. Katimerini ise, "Bartholomeos'un tepkisi" başlığını attı. 

Yataklar, sabunlar bile hazır 

Kınalıada'daki 9. yüzyıldan kalma Hristos Metamorfoseos Manastırı, 100 yatak kapasiteli. Çocukları ağırlayacak binanın sağından yatakhanelere çıkılıyor. Girişte kız çocuklarının kullanacağı lavabolar sıralı, üzerlerinde sabun ve eskiden kalma küçük saç fırçaları bile şimdiden hazır. Kız yatakhanesinin çarşafları serilmiş. Üst katta erkek çocukların yatak odaları ve lavaboları mevcut. 
Manastır Müdürü Stavro Rafailidi, minik misafirlerini beklediklerini söylüyor. Metropolit Meliton ise, "Vakıflar, 1968'de burayı Patrikhane'nin elinden aldı. Manastırı patrikhaneye bıraktı. Bu yıl eskiden olduğu gibi yine çocuklara kamp yapmak istedik. Fakat, Vakıflar, 'İdaremize ait olan bu yeri iki ay için kullanma izni istiyoruz' diye dilekçe istediler. Bizim olan bir yer için neden dilekçe yazalım. Anlaşmazlık buradan çıktı" diyor. 


</TEXT>
</DOC>
