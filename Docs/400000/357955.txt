<DOC>
<DOCNO> 357955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo06.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En buruk kapanış 1-0 
</HEADLINE>
<TEXT>


Olimpik Milli Takımımız, futbolda son gün yapılan final mücadelesinde ev sahibi İspanya'ya tek golle boyun eğdi, Akdeniz Oyunları'na gümüş madalya ile veda etti 


Ay - Yıldızlı gençlerimiz, Akdeniz Oyunları'nın finalinde ev sahibi İspanya'ya teslim oldu. Olimpik Milli Takımımız, daha önce grupta 1 - 1 berabere kaldığı rakibi önünde maçın başında yediği golle 1 - 0 mağlup olarak gümüş madalya ile yetinmek zorunda kaldı. 
Karşılaşmanın henüz 6. dakikasında Valera'nın sağdan ortasında topa ayak koyan Kepa, İspanya'yı öne geçirdi. Bu şok gol sonrası rakip kaleye gitmekte zorluk çeken Olimpik Milli Takım, ilk şutunu ancak 39'da Cafercan ile buldu. 
İkinci yarıda kalesinde üst üste tehlike yaşayan Ay - Yıldızlı ekip Muhammet, Feridun ve İbrahim'in uzaktan sert şutları dışında fazla varlık gösteremedi. Millilerin son dakikalardaki baskısı da sonuç getirmeyince İspanya sahadan galip ayrıldı. 

Galiptir bu yolda... 

KRİTİK MURAT AĞCA 

Akdeniz Oyunları'nın Türk futbolunda çok farklı bir yeri var. Fatih Terim'in kurduğu ve 1993'te Fransa'daki oyunlarda şampiyon olan Hakan Şükür, Ergün, Emre, Nihat, Alpay, Tugay, Sergen'li Olimpik Takım, daha sonra Avrupa Şampiyonası finallerine katılan, Dünya Kupası'nda 3.'lük kürsüsüne çıkan A Milli Takım'ın ve UEFA Kupası'nı kazanan Galatasaray'ın nüvesini oluşturmuştu. 
Almeria'da dün tribünde Terim'in de izlediği takım, belki o düzeyde değildi. Dünya Gençler Şampiyonası'na katılan futbolcular nedeniyle bölünmüş, genellikle birinci ligin orta halli ve ikinci ligin iyi takımlarından kurulu genç, tecrübesi az bir ekip vardı sahada. Fakat bu takım da üzerine düşen görevi, finale kadar yürüyerek yerine getirdi. İspanyollar'ın şampiyona programını değiştirmesi, kart cezalarını silmesi gibi ayak oyunları ne futbolcularımızı, ne teknik heyetimizi yıldıramadı. 
Ne var ki, grupta ilk maçta berabere kaldığımız İspanya maçında daha diri ve etkili görünen Olimpik Takım dün bir türlü aynı futbol düzeyini tutturamadı. İspanya'nın kanat ataklarında savunma hataları göze çarptı. Çabuk yerleşen rakip savunmaya karşı sahamızdan çıkmakta, oyun kurmakta zorlandık. Çok top tutup, pas hataları yaptık. Birkaç şut dışında yorgun ve zayıf bir görüntü sergiledik. 
Performansımızın düşüşünde şüphesiz farklı etkenler vardı. Gençlerimiz iki günde bir ve kendi takımlarında buldukları sürelerin çok üstünde top koşturdular. Hem de 35 derece sıcağın altında. Milli takımlardaki görev değişikliklerinin akisleri de ister istemez Almeria'da yankılandı. Görev süreleri dün sona eren teknik heyeti de kutlamak gerek. Mesut Bakkal ve Turan Mesçi gerçek bir görev bilinciyle turnuva sonuna kadar profesyonelliklerinden hiç ödün vermedi. Bu gençler, hocalarının ve organizasyon komitesinin ayak oyunlarına karşı adeta savaş veren menacer Can Çobanoğlu'nun sürekli aşıladığı özgüven ve hırsla finale kadar geldiler. 
Belki altın olmadı ama turnuvaki golcülerimiz Cafercan ve Arda dışında pek fazla ismini duymadığımız gençlerimizin sahada, teknik heyetin de saha dışındaki mücadelesini alkışlamak gerek. Önlerinde Türk futbolu için uzun ve zorlu bir yol var, yolları açık olsun. 

Terim tebrik etti 

A Milli Takım'ın hocası Fatih Terim, federasyon yöneticisi Serdar Güzelaydın ile birlikte geldiği Almeria'da ayağının tozuyla kamp yapılan Melia Almerimar Oteli'ne geçti. Burada kamp yapan millilere başarılar dileyen Terim, trafik yoğunluğu nedeniyle finale yaklaşık 10 dakika geç kaldı. 
1993'te Akdeniz Oyunları'nda şampiyonluk sevinci yaşayan tecrübeli hoca, gençlerin gümüşte kalması üzerine "Çoçuklar iyi mücadele etti. İspanya çok iyi takım değildi. Şampiyonluk güzel olurdu ama yine de hepsini tebrik ediyorum" dedi. Bu arada Terim, kurulması planlanan milli takımlar merkezi konusunda araştırma yapmak için bugün İtalya'ya geçip, Milano ve Floransa'da inceleme yapacak. 
Antrenör Mesut Bakkal ise, "Şampiyonluğu kaçırdığımıza üzüldük ama ikincilik de bizim için mutlu edici bir sonuç. Görevimizi başarıyla gerçekleştirdiğimize inanıyoruz" diye konuştu. 

Maçın karnesi 
HAKEMLER Lopes Ferreira, Locroix Pimenta, Neves Ramalho Portekiz 
TÜRKİYE Volkan 7 - Feridun 6 , Can 7 , Serhat 6 İbrahim Dk.80 , Ramazan 6 - Arda 7 Serdar Dk.84 , Muhammet 6 , Serkan 7 , Doğa 6 Sezgin Dk.80 - Cafercan 7 , Soner 6 
İSPANYA Cuellar 7 - Jesus 6 , Garcia 7 , Ramis 7 , Puerta 7 - Valera 8 , Fuego 7 Manu Dk.54 7 , Larrea 6 Miki Dk.59 7 , Claverias 8 - Arizmendi 7 Torres Dk.69 6 , Kepa 8 
SARI KART Serkan, Jesus 
GOL Kepa Dk.6 

Komşu'ya takıldık 

Erkek Voleybol Milli Takımı, klasman maçında Yunanistan'a boyun eğdi. Çekişmeli geçen ve uzatma setine giden karşılaşmayı 3-2 kaybeden Ay - Yıldızlı ekibimiz, oyunlarda sekizinci oldu 

Akdeniz Oyunları çeyrek finalinde İtalya'ya yenilerek, altın madalya şansını kaybeden Erkek Voleybol Milli Takımı, klasman maçında Yunanistan engelini geçemedi. İlk iki seti 25-23'lük skorla yenik kapayan milli takım, sonraki iki seti 25-21 ve 25-23 kazanarak, karşılaşmayı tie - breake götürdü. Uzatma setinde rakibine 15-10 yenilen Ay - Yıldızlı ekibimiz, Akdeniz Oyunları sekizincisi oldu. 

Maçın karnesi 
HAKEMLER Dragan Gribiç Sırbistan-Karadağ , Mario Bernaola İspanya 
YUNANİSTAN Kyriakidis 6 , Soultanpouolus 8 , Andreadis 6 , Ntonas 8 , Karipidis 7 , Roumeliotis 7 , Charitonidis 7 , Armenikas 6 , Kalaitsidis 5 
TÜRKİYE Orhan 6 , Soner 5 , Barış 6 , İsmail 6 , Osman 6 , Hakan 6 , Özkan 5 , Ulaş 6 , İsmail Cem 5 
SETLER 25-23, 25-23, 21-25, 23-25, 15-10 

Karam'a tepki 

İbrahim Karam'ın Türkiye adına güreşmesi için çaba harcayan Gençlik ve Spor Genel Müdürlüğü, Mısırlı güreşçinin İstiklal Marşı sırasında yürümesine tepki göstererek, transferini askıya aldı. Karam'ın, oyunlarda Aydın Polatçı'nın altın madalya aldığı karşılaşma sonrası yapılan seremonide, Türk Milli Marşı çalınırken yürüyüp gitmesi, Genel Müdür Vekili Mehmet Atalay'ı öfkelendirdi. "Bizim için değerlerimiz çok önemlidir" diyen Atalay, "Bayrağımıza ve marşımıza her zaman saygı bekleriz. Hele hele bunu milli takımımızda forma giydirmeyi düşündüğümüz bir sporcudan daha çok bekleriz" diye konuştu. 

Madalya tablosu ÜLKE ALTIN GÜMÜŞ BRONZ TOPLAM 1.İtalya 57 40 56 153 2.Fransa 56 51 46 153 3.İspanya 45 59 48 152 4.TÜRKİYE 20 24 29 73 5.Mısır 15 10 18 43 6.Yunanistan 13 15 31 59 7.Tunus 13 7 15 35 8.Slovenya 10 8 17 35 9.Cezayir 9 5 11 25 10.Sırbistan 8 9 15 32 11.Hırvatistan 5 10 11 26 12.Fas 3 6 3 12 13.Suriye 1 5 5 11 14.Kıbrıs R.K. 1 4 2 7 15.Bosna Hersek 1 2 3 6 16.Libya 1 0 1 2 17.Arnavutluk 0 2 4 6 18. San Marino 0 1 0 1 19.Malta 0 0 1 1 


</TEXT>
</DOC>
