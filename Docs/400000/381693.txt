<DOC>
<DOCNO> 381693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur36.html </URL>
<DATE> 2005/09/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Ata'nın ölümünde sorumluluğumuz yok" 
</HEADLINE>
<TEXT>

     Organizatör Hüseyin Karlı ve sanatçı Cansever’in Adana’da program yaptığı barın işletmecisi Ramazan Güler, annesi Semra Yücel ile katıldığı "Gelinim Olur musun " yarışmasıyla tanınan Ata Türk’ün 24 ölümüyle ilgilerinin bulunmadığını açıkladı. 
     Merkez Seyhan İlçesi’nde basın toplantısı düzenleyen organizatör Hüseyin Karlı, TV Yarışmacısı Ata’yı, ilk kez Adana’ya geldiğinde gördüğünü söyledi. 
     Adana’da program yapması için bağlantı kurduğu sanatçı Cansever’in, yanında bir misafiri olduğunu söyleyip fazladan bir uçak bileti daha almasını istediğini belirten Karlı, şöyle konuştu 
     "Bana, Ata’nın ölümünden sorumlu olduğum damgası vurulmaya çalışılıyor. Ne Adres Bar’ın işletmecisi, ne de ben bunu hak edecek davranışta bulunmadık. Cansever ve Ata Türk’ün, kaldıkları otelden başka bir bara gittiklerini tespit ettik. Ata’nın kanında çıkan maddeleri nereden aldığını da bilmiyorum. Ata, barda sohbet ederken, bana İlkay isimli kadınla olan ilişkisinin annesi tarafından onaylanmadığını ve bu yüzden stres yaşadığını da anlatmıştı." Karlı, Cumhuriyet Savcılığı talimatıyla kendisinden ve sanatçı Cansever ile Cansever’in basın danışmanı Erhan Arı’dan da uyuşturucu kullanıp kullanmadıklarının belirlenmesi amacıyla kan örneği alınacağını bildirdi. 
     Cansever’in program yaptığı barın işletmecisi Ramazan Güler de TV Yarışmacısı Ata’nın ölümüne üzüldüğünü söyledi. 
     Ata ile işletmeciliğini yaptığı barda tanıştığını belirten Güler, şöyle dedi 
     "Ata’nın, Cansever ile birlikte uçak biletini aldım ama o olduğunu da bilmiyordum. Buraya geldiğinde barda çalışan arkadaşlardan biri televizyonda annesi ile birlikte yarışmaya katılan kişi olduğunu söyledi. Tanıştım ve biraz şakalaştık. Burada bir bira içtikten sonra ayrıldı. Daha sonra da arkadaşlar bana öldüğünü bildirdi. Bizim bu kişinin ölümüyle bağlantımız ve ilgimiz yok. Bu olay, işlerimizi de olumsuz yönde etkiledi." 
     
</TEXT>
</DOC>
