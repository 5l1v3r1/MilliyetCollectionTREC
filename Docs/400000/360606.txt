<DOC>
<DOCNO> 360606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/axspo02.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz isim Maldonado 
</HEADLINE>
<TEXT>


Fenerbahçe Yönetimi, uzun uğraşlar sonrası Brezilya'nın Cruzeiro kulübünde forma giyen Şilili orta saha oyuncusu ile her konuda anlaştı 

YALÇIN TÜRK 


Fenerbahçe orta saha için aradığı yabancı oyuncuyu yine Brezilya'da buldu. Sarı - Lacivertli yönetimin, Cruzeiro'da forma giyen Şilili Claudio Maldonado ile her konuda anlaşmaya vardığı öğrenildi. Yönetici Hakan Bilal Kutlualp'in uzun süredir bu oyuncunun transferi için uğraş verdiği ve sonunda tüm pürüzlerin ortadan kalktığı bildirildi. 
Altı ay sonra sözleşmesi sona erecek Maldonado'yu düşük bir maliyetle renklerine katmak isteyen Fenerbahçe'nin, Alex'in eski takım arkadaşı olan Şilili oyuncuyu bu hafta içinde İstanbul'a getirmesi bekleniyor. 
Teknik Direktör Daum'un dörtlü defansın önünde Aurelio ile birlikte oynatmayı planladığı Maldonado'nun, adam markajında çok etkili olduğu, sürati ve hava hakimiyeti ile dikkat çektiği öğrenildi. 
25 yaşındaki Şilili oyuncu Cruzeiro'nun dışında Colo Colo ve Sao Paulo kulüplerinde de forma giydi. Alex'in bu oyuncu konusunda çok iyi referans verdiği ve transferde önemli rol oynadığı bildirildi. 

Kaptan rotayı çizdi 

Fenerbahçeli Ümit Özat, Avrupa'da başarılı olabilecek tecrübeye ulaştıklarını söyledi, "Bu sezon rakiplerimizle dişe diş mücadele edeceğiz. Geçmişteki kötü izleri futbolumuzla, alacağımız sonuçlarla affettireceğiz" dedi 

YUSUF KOBAL 


Fenerbahçe Kaptanı Ümit Özat dün düzenlediği basın toplantısında Türkiye Ligi'nde rakiplerine sağladıkları üstünlüğü Avrupa'ya da taşımak istediklerini söyledi. 
Geçen sezon sürpriz bir şekilde Şampiyonlar Ligi'nde Liverpool'un, UEFA Kupası'nda da CSKA Moskova'nın şampiyon olduğunu hatırlatan tecrübeli oyuncu, "Geçen iki seneye oranla artık daha tecrübeliyiz. Bu yıl rakiplerimizle dişe diş mücadele edecek duruma geldik. İlk hedefimiz gruptan çıkmak olacak. Geçmişte yaşadığımız acı tecrübeleri, bu sene affettireceğiz" dedi. 

Lyon örneği 
Fransa'nın Olympique Lyon takımını örnek gösteren Ümit, "Futbolcular gidip geliyor, 7 sene sonra geçen sezon yarı finali yakaladılar. Bir yere ulaşmak kolay değil. Fenerbahçe, 5-10 seneyi kurtaracak genç bir takıma sahip. Bunlar içine 1-2 takviye yeter" diye konuştu. 
Teknik Direktör Christoph Daum'un yeni sezonda 4'lü savunmada değişikliğe gitmeyeceğini, ama orta sahada rakibe göre kurgu yapabileceğini kaydeden Fenerbahçe'nin kaptanı, "Hocamız top rakipteyken oyunu sıkıştıracak şekilde oynamamızı istiyor. Orta sahada rakibe göre 3'lü ve 5'li oynayabiliriz. Hocamız antrenmanlarda o sistemi oturtmaya çalışıyor. Yeni sezonda 3'lü bir orta sahayla oynayacağımız görünüyor. Bu hocamızın kararı. Bize düşen bunu yerine getirmek" dedi. 

Kamptan memnunuz 
Yeni sezona İstanbul'da sıcak havada hazırlanmaktan şikayetçi olmadıklarını da kaydeden Ümit, "Yurtdışının hava olarak bir avantajı var ama hocamız ve yönetim böyle uygun görmüş. Burada kamp ortamı çok iyi. Sabah 09.00'da tesise geliyoruz, akşam 21.00'de gidiyoruz. Bu kamptan memnunuz" yorumunu yaptı. 

Kalecilere özel ilgi 

Teknik Direktör Christoph Daum, Rüştü'nün transferinde olumlu bir gelişme yaşanmaması nedeniyle gözünü genç kaleciler Volkan ve Serdar'a çevirdi. Hazırlık maçlarına az bir zaman kalmasına rağmen henüz Samandıra'ya gelmeyen Rüştü'den yavaş yavaş umudunu kesmeye başlayan Alman hoca, iki kaleci ile de yakından ilgileniyor, moral vermeye çalışıyor. Daum antrenmanlarda sürekli "Hadi artık kale size emanet" diyerek Volkan ve Serdar'ı motive ediyor. 

'En doğru kararım' 

Geçtiğimiz yıl önce Galatasaray ile görüşüp daha sonra Fenerbahçe ile anlaşan Önder Turacı, "Hayatımının en doğru kararını verdiğim için şu anda çok mutluyum" dedi. Genç oyuncu, "Türkiye'nin ve Avrupa'nın en ateşli taraftarının önünde oynuyorum. Hem de büyük yıldızlarla birlikte" diye konuştu. 

Alex çabuk ısındı 

YUSUF DURSUN 

Yeni sezon hazırlıklarını dün üç antrenmanla sürdüren Fenerbahçe'de sabahki çalışma taktik ağırlıklı geçti. Teknik Direktör Daum oyuncularına yine sık sık uyarılarda bulundu. Çalışmalara bir hafta geç başlayan Alex, yarım sahada oynadığı futbol ve attığı 2 golle dikkati çekti. Daum tam saha çift kale maçta ise kalede Volkan'a görev verirken, dörtlü savunmayı Önder, Luciano, Deniz ve Ümit'ten oluşturdu. Anelka'nın yokluğunda forvette Tuncay - Nobre ikilisine yer veren Alman hoca 3 kişiden oluşturduğu orta sahada ise Serkan, Aurelio ve Alex'e şans tanıdı. Çift kale maç Tuncay ve Olcan'ın golleriyle 1-1 sona erdi. 

Servet'ten gözdağı 

Uzun bir sakatlık dönemi yaşayan Servet Çetin iddialı açıklamalar yaptı. Genç yıldız, "Arkadaşlarımla aramdaki açığı kapatıp Daum'dan formayı alacağım. Ve sezon sonuna kadar da bırakmayacağım. Bu hırsı kendimde hissediyorum. Zaten başıma bugüne kadar ne geldiyse, hırsım yüzünden geldi. Ben hep savaştım. Mücadeleden kaçmadım. Birkaç gün sonra takıma katılacağım ve Almanya'daki hazırlık maçlarında oynayacağım" dedi. 

Yeni transfer Samandıra'da 

Sarı - Lacivertli yönetim, Christoph Daum'un isteği üzerine Avusturya'dan 29 yaşında futbol akademisi mezunu yeni fizyoterapist ve rehabilitasyon görevlisi Bernd Neier'i getirdi. Neier ayağının tozuyla sabahki antrenmanda Servet'e eşlik etti. Bu arada çalışmaya Fenerbahçe'nin yeni altyapı geliştirme ve eğitim direktörü Joop Lensen de geldi ve Teknik Direktör Christoph Daum ile bir süre görüştü. 


</TEXT>
</DOC>
