<DOC>
<DOCNO> 392952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/aspo.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lordlar kamarası 
</HEADLINE>
<TEXT>


Formasını giydikleri takımların başarısında büyük katkıları olan Alpay Özalan, Nihat Kahveci, Halil - Hamit Altıntop, Nuri Şahin, Yıldıray Baştürk ve Serhat Akın, Milliyet objektifinin karşısına geçtiler, "2006 Dünya Kupası fırsatını kaçırmayacağız. Bizi Almanya'da bekleyen çok. Onları üzmeyeceğiz" dediler 

ÖZEL RÖPORTAJ ERHAN TELLİ - VEDAT DANACI 


Onlar, Türkiye'nin Avrupa arenalarındaki gerçek futbol elçileri... Onlar, zaman zaman bizleri duygulandıran, çoğu kez göğsümüzü kabartan, elde etikleri başarılarla gururlandığımız, Türk diye övündüğümüz, milli takımımızın mihenk taşları, ülke futbolumuzun ise birbirinden değerli yıldızları. 
Onlar, Türk futbolseverine Avrupa'da takım tutturan, televizyon başında maçlarını seyrederken, iyi oynadıklarında keyiflendiren, kötü oynadıklarında üzen, sakatlandıklarında canımızın yandığı, gol attıklarında çılgınca sevindiğimiz, aslan lejyonerlerimiz.... 
İspanya'da fırtınalar estiren Nihat Kahveci, Belçika'da harikalar yaratan Serhat Akın, Almanya'nın tozunu attıran Hamit ve Halil Altıntop kardeşler, gerçek bir 10 numara Yıldıray Baştürk, futboluyla ışıldayan Alpay Özalan ve daha 17 yaşında güneş gibi parlayan Nuri Şahin... 
Ve şimdi söz artık onların 

Alpay Özalan 
Artık bu iki maçın telafisinin olmadığının bilincindeyiz. Buradan iyi bir sonuç alacağız. İstanbul'da da bu işi bitireceğiz. Ben ve arkadaşlarım buna yürekten inanıyoruz. Tüm Türkiye bize inansın ve güvensin. Onlara bu sevinci yaşatacağız. 

Yıldıray BaŞtürk 
Bu karşılaşmanın bizim için önemini anlatmaya gerek yok. Buradan iyi sonuç alıp ikinci maç için avantajlı bir skorla döneceğiz. Ben Almanya'da oynayan bir Türk futbolcusu olarak, Dünya Kupası'nda Türk Milli Takımı'nda forma giymekten büyük gurur duyuyorum. İnşallah bu sevinci ve gururu tüm ulusumuzla paylaşacağız. Bizi Almanya'da çok bekleyen var. 

Nurİ Şahİn 
Almanya'daki Dünya Kupası sadece benim için değil tüm Türkiye için çok önemli. Bu iki maçı geçerek kupaya gidersek hepimiz için çok büyük bir onur ve gurur olur. 

Nİhat Kahvecİ 
İki tane maç oynayacağız, gerçekten çok önemli. Bunları kazandığımız taktirde Dünya Kupası'na gideceğiz. Seyircimizin de yanımızda olmasını bekliyoruz. Özellikle içerde oynayacağımız maçta onlara çok ihtiyacımız olacak. Türk futbolu için bir dönüm noktasındayız. Çok zor şartlardan buraya geldik. Şu anki yerimizin kıymetini biliyoruz. 

Hamİt-Halİl Altıntop 
Bizim için Dünya Kupası'nın sadece Almanya'da olması önemli değil. Nerede olursa olsun o kupaya katılabilmek çok önemli. Çünkü bundan önceki Avrupa şampiyonasına katılamayarak bir adım geriye gittik. Şimdi iki adım ileriye gitme zamanı. Tabii ki, Almanya'da olması ayrıca güzel. Kampa katılmadan önce arkadaşlarımızın hepsi bize, 'ne olacak' diye soruyorlardı. Hepsi heyecanla bizi bekliyor. Biz kendimize inanıyor ve güveniyoruz. Hedefimiz iki maçı da galibiyetle kapatmak.. 

Serhat Akın 
Türkiye için, Türk insanı için bu barajı geçerek Dünya Kupası'na katılabilmenin ne kadar önemli olduğunu çok iyi biliyoruz. İnşallah buradan onları mutlu edecek haberlerle döneceğiz. 

Bu işin yarını da var 

İsviçre ile oynayacağımız rövanş maçında İspanyol Contalejo'nun yerine atanan Belçikalı hakem Bleeckere, Peru'da U-17'lerin Brezilya sınavında kötü yönetimiyle tepki toplamış, buna rağmen federasyondan aldığı hediyeden çok etkilenmişti 

2006 Dünya Kupası play - off maçında İsviçre ile oynayacağımız rövanş maçının hakemi FIFA tarafından değiştirildi. Daha önce karşılaşmayı yöneteceği açıklanan İspanyol Medina Contalejo'nun yerine Belçikalı Frank de Bleeckere atandı. 

Kriz son anda önlendi 
Contalejo son olarak Şampiyonlar Ligi'nde Fenerbahçe'nin Schalke ile oynadığı müsabakada düdük çalmış, Aurelio ve Luciano'yu kırmızı kartla oyun dışı bırakmıştı. 
Belçikalı Bleeckere daha önce Peru'da oynanan U-17 yarı final maçında Türkiye'nin Brezilya ile oynadığı müsabakayı yönetmişti. Bu karşılaşma sonrası yaşanması muhtemel bir krizin de son anda önlendiği ortaya çıktı. Belçikalı hakeme, Türkiye Futbol Federasyonu yetkilileri maç sonunda büyük tepki göstermişti. Hakem Bleeckere, kırmızı kartların yanı sıra son dakikada takımımızın yediği golde yüzde yüz faulü görmeyerek final şansını kaybetmemize neden olmuştu. Federasyonun maç öncesi hakemlere hediye vermek için hazırlık yaptığı ancak yaşanan olaylar yüzünden bundan vazgeçtiği öğrenildi. Ancak Milli Takımımızın kafile başkanı Sami Çölgeçen'in, "Bence bu hediyeleri verelim. Tamam kötü yönetti ama yarın neler olacağı bilinmez. Bakarsınız bu adam yine karşımıza çıkar. Biz arayı iyi tutalım" dediği, bunun üzerine de federasyon yetkililerinin hediyeleri tekrar verdiği bildirildi. 

Sabıkalı hakem 
UEFA'nın dün yaptığı değişikliği öğrenen federasyon, Peru'yu hatırlayarak derin bir oh çekti. Bu arada Belçikalı hakemin ülkesinde klasmanda üçüncü olmasına rağmen hak etmediği halde birinci sırada gösterilerek Portekiz'deki Avrupa Şampiyonası'nda düdük çaldığı öğrenildi. 

Yönettiği maçlar 25 Eylül 2001 F.Bahçe - O.Lyon 0-1 6 Ekim 2001 Moldova - Türkiye 0-3 10 Ağustos 2004 D.Kiev - Trabzon 1-2 28 Eylül 2004 M.United - F.Bahçe 6-2 

Yıldıray sancısı 

A Milli Takımımız, 12 Kasım'da İsviçre ile oynayacağı Dünya Kupası baraj maçı için dün Cenevre'ye gitti. Kafilemizi havaalanında Cenevre Başkonsolosu Cemil Ferhat Karaman karşıladı. İsviçre Federasyonu'ndan kimsenin havaalanına gelmemesi dikkat çekerken, gurbetçilerin de olmaması şaşkınlık yarattı. Fatih Terim, "Bir ara gerek milli takım, gerekse kulüpler bazında sürekli İsviçre'ye takılmıştık. İnşallah bu iki sınavı atlatacağız. Deplasmanda olmamıza rağmen çok agresif, rakibi çıkarmayan bir şekilde oynayabiliriz" dedi. Beşiktaşlı İbrahim Akın dizindeki sakatlığı nedeniyle İsviçre'ye götürülmedi. Sağ dizinde kanama nedeniyle yaklaşık 10 gündür H.Berlin'le de idmanlara çıkmayan Yıldıray'ın durumu da sıkıntı yarattı. Dün akşamki idmana katılmayan yıldız futbolcunun kadrodan çıkarılıp, çıkarılmamasına bugün karar verilecek. Yverdon şehrindeki ilk çalışmayı az sayıda gurbetçi izledi. Antrenmanda, pazar günü ligde oynayan futbolcular düz koşu, diğerleri çift kale maç yaptı. 

Karar bugün açıklanacak 

2012 Avrupa Futbol Şampiyonası için adaylık başvurusu yapan Türkiye gözünü bugün açıklanacak ilk değerlendirme sonuçlarına çevirdi. Malta'da dün toplanan ve aday beş ülkenin projeleri ile sunumlarını inceleyen UEFA, ülke sayısını üçe indirecek. Temmuz ayından önce aday olduklarını açıklayan, ancak gerekli dosyaları göndermeyen Azerbaycan ile Rusya resmen elenecek. Bu ülkelerin ve Türkiye'nin dışında şampiyona için İtalya ve Yunanistan'ın teklif başvurusunun yanı sıra Polonya - Ukrayna ile Macaristan- Hırvatistan ortaklık projeleri bulunuyor. 

Emniyet kilidi 

TOLGA ŞARDAN 

Emniyet Genel Müdürlüğü, İsviçre maçları öncesi holigan alarmı verdi. Federasyona yazı gönderen yetkililer, İsviçre'ye gidecek Türk seyircilerin ve bu ülkedeki holiganların şiddet eylemlerine karışmalarını engellemek için işbirliği istedi. Ayrıca Avrupa Birliği Konseyi'nin kararıyla oluşturulan "Spor Güvenliği Ulusal Bilgi Merkezleri"nin koordinesinde ülkelerarası yardımlaşmanın gerekliliğine dikkat çekildi. Buna göre federasyon güvenlik amacıyla resmi kanallardan maça gidecek seyircilerle ilgili bilgileri teşkilata iletecek. Bu ülkede yaşayan Türk seyirciler konusunda da İsviçre makamları ile temasa geçilecek. 



</TEXT>
</DOC>
