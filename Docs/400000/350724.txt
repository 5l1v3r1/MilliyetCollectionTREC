<DOC>
<DOCNO> 350724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy09.html </URL>
<DATE> 2005/06/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AKP'li Çömez Ermenistan'da... 
</HEADLINE>
<TEXT>

     AK Parti Balıkesir Milletvekili Turan Çömez, "Burada Erivan yapacağımız çalışmalar, doğu komşumuzdaki yanlış algılamaların yıkılması adına bir adım olacaktır" dedi. 
     Çömez, Karadeniz Ekonomik İşbirliği İş Konseyi Ermenistan Temsilcisi Samson Özararat ile birlikte, Erivan Devlet Üniversitesi’nin düzenleyeceği konferansa katılmak üzere Ermenistan’ın başkenti Erivan’a geldi. 
     Havaalanında yaklaşık 40 dakika bekletilen Çömez, AA muhabirine yaptığı açıklamada, "Türkiye’nin haklı tezlerini ortaya koymak, bunu yaparken de dünyaya ’Yurtta Sulh Cihanda Sulh’ ilkesiyle hareket ettiklerini haykırmanın siyasilerin önemli sorumluluklarından biri olduğunu" ifade etti. 
     Türkiye ve Ermenistan’ın iki komşu ülke olduğunu belirten Çömez, şunları kaydetti 
     "Aynı coğrafyada pek çok paydayı paylaşan ve paylaşabilecek iki ülkeyi önyargılardan ve dar kalıplardan kurtararak, ortaya konulacak bir gelecek vizyonu, hem Türkiye hem de Ermenistan’ın çıkarınadır. 
     Türkiye, dünya kamuoyunda haksız itham ve suçlamalarla karşı karşıyadır. Her platformda Türkiye’nin haklı tezlerini ortaya koymak, bunun yaparken de dünyada Yurtta Sulh Cihanda Sulh ilkesiyle hareket ettiğimizi haykırmak, biz siyasilerin önemli sorumluluklarındandır. 
     Burada yapacağımız çalışmalar, doğu komşumuzdaki yanlış algılamaların yıkılması adına bir adım olacaktır." Çömez, daha önce Ermenistan’a birlikte gelecekleri bildirilen AK Parti Uşak Milletvekili Alim Tunç, Kars Milletvekili Selahattin Beyribey ile CHP Ankara Milletvekili Muzaffer Kurtulmuşoğlu’nun meclisin yoğun gündemi nedeniyle gelemediklerini kaydetti. 
     
</TEXT>
</DOC>
