<DOC>
<DOCNO> 355252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas12.html </URL>
<DATE> 2005/06/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yanlış seçimin acısını önce ayaklar çekiyor 
</HEADLINE>
<TEXT>

     Modayı takip etme ve rahatlık için tabanı uygun olmayan ayakkabı seçiminde, dengeli şekilde karşılanamayan her kilonun, öncelikle ayaklar olmak üzere vücuttaki tüm eklemlerde ağrıyla başlayan sağlık risklerine yol açtığı bildirildi. 
     Çukurova Üniversitesi Tıp Fakültesi Ortopedi ve Travmatoloji Anabilim Prof. Dr. Emre Toğrul, Türkiye'de insanların genel olarak ayak sağlığına yeterince önem vermediğini ve giyilen ayakkabıların ortopedik özellikte olmadığını söyledi. 
     Kişilerin rahat olduğu ve günümüz modasını takip etme düşüncesiyle düz tabanlı veya çok yüksek topuklu ayakkabıları tercih ettiğini belirten Toğrul, şunları söyledi 
     ''Bu açıdan, ayakkabının rahat olması sağlıklı olduğu anlamına gelmez. Moda ve rahatlık değil, gün boyu yükümüzü çeken ayaklarımızın sağlığı önemlidir. Özellikle kadınların seçim yaparken moda olduğu gerekçesiyle düz tabanlı veya çok yüksek topuklu ayakkabıları tercih etmeleri sağlık risklerine yol açabilir. 
     Çünkü, vücudun ağırlığını ayak dengeleyemiyorsa, bu yük öncelikle tabanda, ardından bilek ve diz kapaklarında, ilerleyen dönemde de bel ve diğer eklemlerde ağrılara neden olur. Fiziksel bir dayanma noktası olan ve bedenin yükünü taşıyan ayakların sağlığı için ayakkabı seçimine dikkat edilmelidir.'' Ayağın en önemli noktası olan topuğun, düz tabanlı ayakkabı giyilmesi durumunda olumsuz etkilendiğini belirten Toğrul, şöyle devam etti 
     ''Topuk günlük yaşamda fiziksel bir dayanak noktası görevi yapan ve kişi gelişiminde önemli yeri olan bir bölümüdür. Ayağın anatomik yapısına göre birinci ve beşinci parmak kökü ile topuk üzerine binen ağırlığı, giyilen ayakkabı uygun şekilde dağıtmıyorsa sorun var demektir. Ayakkabının tabanında, ayağın anatomik yapısına uygun girinti ve çıkıntıların olması, yani ayakkabının ortopedikliği çok önemlidir.'' Yalın ayak dolaşırken düz yerlerde fazla bulunulmasının yaratacağı sorunlara da dikkati çeken Toğrul, ''Özellikle yürümeye yeni başlayan çocuklar için ailelere, bunu halı gibi zeminlerde gerçekleştirmelerini öneriyoruz. Çünkü, bu tür zeminler, esnek yapısı dolayısıyla ayağın şekillenmesi açısından son derece önemli. Zeminin sert ve düz olması, çocuk tabanını olumsuz etkiler. Taban kısmı düz olan çocuklar da ilerde sorunlarla karşılaşır'' uyarısında bulundu. 
     
</TEXT>
</DOC>
