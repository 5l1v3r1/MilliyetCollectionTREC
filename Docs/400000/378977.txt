<DOC>
<DOCNO> 378977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy01.html </URL>
<DATE> 2005/09/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tiyatrocular Bakan bizi sevmiyor... 
</HEADLINE>
<TEXT>

     Tiyatrocu örgütleri Kültür ve Turizm Bakanı Atilla Koç’un kendilerinden özür dilemesi konusunda ısrarlarını sürdürüyor. 
     Ayrı ayrı açıklamalar yapan tiyatrocular, bu konudaki istemlerini dile getirdiler. 
     Tiyatro Oyuncuları Meslek Birliği TOMEB , Bakan Atilla Koç’un Devlet Tiyatroları’nı sevmediğini iddia etti. TOMEB’ten yapılan açıklamada, demokrasi rejimini bir kültür rejimi olarak kabul eden toplumlarda bireyin kendisini eleştirmesinin bir erdem olduğu belirtildi. "Demokrasi kültürü yaptığı yanlışın fearkına vararak özür dileyen insanları olgun kişiler olarak değerlendirir" denilen açıklamada, oyuncuların ezber yapamadığı, oyunlara konsantre olamadığı ve Devlet Tiyatroları hakkında ileri geri konuşulduğu kaydedildi. Açıklamada, Devlet Tiyatroları Genel Müdür Vekilliğine getirilen Mine Acar’ın yanlış bir atama olduğu iddia edilerek, Kültür ve Turizm Bakanı Atilla Koç’un Devlet Tiyatroları’nı sevmediği öne sürüldü. 
     Açıklamada Bakan Koç’un 1 Ekim gününe kadar özür dilemesi gerektiği, aksi halde Devlet Tiyatroları’nın huzur bulmayacağı vurgulanarak, "Belki ancak o zaman bu yanlışlıklar bir kenara bırakılır, AB müzakerelerine kültürel alanında mutlu bir portre çizen Türkiye ile girilir" denildi. 
     
     TOBAV "BAKAN KOÇ RUSLARDAN ÖZÜR DİLEDİ Mİ DİLEMEDİ Mİ " 
     Devlet Tiyatroları Opera ve Balesi Çalışanları Vakfı’ndan TOBAV yapılan açıklamada ise, Bakan Koç’un Rus Turistlerden özür dilemediğini belirtmesinin kendilerini şaşırttığı kaydedilerek, konunun açıklığa kavuşturulması istendi. 

ANKA 
     
</TEXT>
</DOC>
