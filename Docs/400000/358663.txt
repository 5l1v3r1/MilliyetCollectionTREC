<DOC>
<DOCNO> 358663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy01.html </URL>
<DATE> 2005/07/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Sarıgül ''25 yıldır ’Baykal’ dedik, ama ’hep kal’ demedik'' 
</HEADLINE>
<TEXT>

     Şişli Belediye Başkanı Mustafa Sarıgül, Türkiye’de sorunlar ve problemler bulunduğunu belirterek, "Ama bunları aşacak siyasal bir parti de var, o da CHP’dir" dedi. 
     Sarıgül, basın mensupları için, Boğaz’da tekne gezisi düzenledi. 
     Boğaz turunda gündeme ilişkin açıklamalarda bulunan Sarıgül, "Türkiye’nin gittiği yoldan umutlu olmadığını" ifade ederek, "Umutlu değilim. Ülkemizde sorunlar var, problemler var. Ama bunları aşacak siyasal bir parti de var, o da CHP’dir" diye konuştu. 
     Türkiye’de başarısızlıklar sonucunda bir değişim olmadığına işaret eden Sarıgül, "kendi partisinde de 35 yıldır siyaset alanında olan ve başarısız oldukları açık görülen kişilerin halen yönetimi başarılı kişilere bırakmadığını" savundu. 
     
     "HEP KAL DEMEDİK..." 

     Mustafa Sarıgül, "Kendi partimizde de 35 yıldır Baykal siyaset alanında. 25 yıldır ’Baykal’ dedik, ama ’hep kal’ demedik" şeklinde konuştu. 
     CHP içerisindeki mücadelesini aralıksız ve yoğun olarak devam ettireceğini de ifade eden Sarıgül, "Herkes şunu bilmeli ki, Mustafa Sarıgül başladığı bir mücadeleyi asla bırakmaz" dedi. 
     Türban konusuna da değinen Sarıgül, "Türbanlı da işsiz, türbansız da işsiz. Ne yazık ki işsiz olan bu gençler birtakım tarikatlara katılıyorlar" diye konuştu. 
     Sarıgül, "türbanın sadece siyasal simge değil, tarikat simgesi olduğunu" da ileri sürerek, şöyle konuştu 
     "Herkes inancını özgür bir şekilde yaşamalı. Ama bu inanç özgürlüğü, iktidara ulaşmak için kullanılmamalıdır. Üniversitelerde türban serbest olmamalıdır." 
     
</TEXT>
</DOC>
