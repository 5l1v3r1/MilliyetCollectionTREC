<DOC>
<DOCNO> 380768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yasam/yas10.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut davası sanığı öldürüldü 
</HEADLINE>
<TEXT>


OSMAN KARA, MUSA KESLER İstanbul 

Gazeteci - yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi dahil 22 eylemi kapsayan 'Umut Operasyonu'na ilişkin davada 3 yıl 1 ay 15 gün hapis cezasına çarptırılan Muzaffer Dağdeviren, Fatih'te çıkan silahlı kavgada başından vurularak öldürüldü. Dağdeviren ile bir grup arasında, Fatih Vatan Caddesi üzerindeki bir otomobil galerisi önünde dün 15.00 sıralarında silahlı kavga çıktı. Kavga sırasında başından vurulan Dağdeviren, olay yerinde hayatını kaybetti. Aynı olayda yaralanan Durmuş Dere de hastaneye kaldırıldı. Yapılan incelemelerde, çok sayıda boş kovan bulundu. 
Dağdeviren'in, Çağrı Otomotiv'in sahibi ile bir kişi arasındaki alacak - verecek anlaşmazlığında arabuluculuk yaptığı kaydedildi. Payına düşen 50 bin doları isteyen Dağdeviren'in, işyeri sahibi ve çalışanlarıyla tartıştığı, kimliği henüz belirlenemeyen 3 kişinin açtığı ateş sonucu öldürüldüğü belirtildi. Polis, siyah bir BMW ile kaçan saldırganları yakalamak için çalışma başlattı. 



</TEXT>
</DOC>
