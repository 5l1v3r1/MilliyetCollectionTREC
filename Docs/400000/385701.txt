<DOC>
<DOCNO> 385701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yazar/cemal.html </URL>
<DATE> 2005/10/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İstikrar, 3 Ekim sonrası 
</HEADLINE>
<TEXT>


İstikrar, sihirli bir sözcük Her şeyin başı istikrar çünkü. Siyasal istikrar olmayınca, başta ekonomi olmak üzere hiçbir şey dikiş tutmuyor. 
Bunu yaşadı Türkiye. 
Hem çok acı biçimde. 
1990'ları hatırlayın. 
Kayıp yılları 
Siyasal istikrarsızlık her şeye damgasını vurmuştu. Özellikle ekonominin düze çıkabilmesi, aş ve iş sorununun çözüm yoluna girebilmesi için gerekli reformların hiçbiri yapılamamıştı. 
Enflasyonu yıllar yılı bu yüzden yenemedik. Faizler bu nedenle şahlandı. 
Onun içindir ki hortum, rüşvet ve yolsuzluk ülkemizde hayat tarzı haline geldi. 
Toplumsal yozlaşma ve adaletsizlik vicdanları yıllar boyu kemirdiyse, bunun altında da siyasal istikrarsızlık yatar. 
O korkunç '2001 Şubat krizi'ne böyle geldik. Cebimizdeki para böyle pul oldu. Cumhuriyet tarihinde eşi olmayan bir yoksullaşmanın içine böyle yuvarlandık. İşsizliğin sillesini bütün bir toplum böyle yedi. 
Evet, kayıp yıllar 
Ve tek bir sözcük 
İstikrarsızlık 
Hatırlayın, 1990'ların güçsüz koalisyon hükümetlerini... 
Hatırlayın, birbirlerinin kuyusunu kazmak için oyun üstüne oyun kuran siyasi liderleri... 
Hatırlayın, parlamento içindeki siyasal bölünmüşlüğü... 
Hatırlayın, parti enflasyonunu... 
Bütün bu tabloyu tarif eden tek bir sözcüktü 
İstikrarsızlık 
Siyasetin bölünmüşlüğü... 
Hükümetlerin güçsüzlüğü... 
Partiler ufuksuzluğu... 
Liderlerin aczi... 
Türkiye, 1990'lardaki kayıp yıllarını böyle yaşadı. 
Hiç unutmayın bunu 
Lütfen, tersini de düşünün. 
Eğer Türkiye bugün enflasyonu yenmişse... Faizleri düşürmeye başlamışsa... Mali disiplin rayına oturmuşsa... Yabancı sermayenin ilgi alanına alınmışsa... Ekonomik büyüme yörüngesine girmişse... Kişi başına milli geliri yükselişe geçmişse... 
İstikrar sayesindedir. 
Eğer Türkiye bugün demokrasiye ilişkin bazı yapısal reform adımlarını atabilmişse... Hukuk devleti ve insan hakları alanında önemli değişimleri gerçekleştirebilmişse... 
Eğer Türkiye bugün AB ile uyumun kapısı açılabilmişse... Ve Türkiye 3 Ekim'e gelebilmişse... 
İstikrar sayesindedir. 
Parlamentodaki bölünmüşlüğün sona ermesidir, istikrar. 
Tek parti hükümetinin sahneye çıkmasıdır, istikrar. 
İş yapan bir parlamentoya kavuşmaktır, istikrar. 
İstikrar olmadan olmuyor. 
1990'ları, kayıp yılları hiç aklınızdan çıkarmayın. Türkiye 3 Ekim'le birlikte doğru yolu bulmuş durumda. 
Doğru yoldan sapmayalım 
İktidarı ile, muhalefeti ile istikrarın üstüne titreyelim. 
Çünkü her şeyin başı istikrar 



</TEXT>
</DOC>
