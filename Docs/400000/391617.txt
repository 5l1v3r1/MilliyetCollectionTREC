<DOC>
<DOCNO> 391617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/spo04.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a 2. müjde 
</HEADLINE>
<TEXT>


Bordo - mavili takımda Fatih Tekke'nin idmanlara başlamasından sonra Szymkowiak'ın da 14. haftadaki Rize maçında forma giyebileceği, sakatlığının beklenenden çabuk düzeldiği belirtildi 


Sakatlıklardan beli bükülen ve ligde hiç de ummadığı bir tablo ile karşı karşıya kalan Trabzonspor'a sevindirici haberler üst üste gelmeye başladı. 
Fatih Tekke'nin idmanlara başlamasından sonra ayağa kırılan Szymkowiak'ın da hızla iyileştiği belirtildi. Daha önce ligin 15. haftasındaki Fenerbahçe maçında forma giyebileceği açıklanan Polonyalı oyuncunun beklenenden daha çabuk düzeldiğini söyleyen kulüp doktoru Ahmet Çağlar, "Szmykowiak'ın tedavisi şu an 1 hafta önden gidiyor. Salonda iyi bir çalışma programı uyguladı. Ligin 14. haftasındaki Çaykur Rizespor maçında forma giyme ihtimali var" dedi. 

Arayış başladı 
Trabzonspor'da devre arasında takımı güçlendirmek için alternatif arayışları da şimdiden başladı. Vahid Halilhodziç'in raporuna göre transfer yapılacağı açıklandı. Bordo - mavili takımın listesinin ilk sırasında Kayserisporlu Gökhan, Kamber ve Mehmet Topuz'un bulunduğu kaydedildi. Çaykur Rizespor'un Brezilyalısı Douglas ve Altay'ın genç sağ kanat oyuncusu Tuna'nın listeye alındığı öğrenildi. 

Emrah grip oldu 

Trabzonspor, Gençlerbirliği maçı hazırlıklarına öğleden sonra yaptığı çalışmayla devam etti. Antrenmana grip olduğu için katılamayan Emrah'a serum ve ilaç tedavisi uygulandığı, durumunun bugün netlik kazanacağı açıklandı. Teknik direktör Vahid Halilhodziç antrenmanda iki gruba ayırdığı oyuncularına taktik ve şut antrenmanı yaptırdı. Trabzonspor, bu sabahki çalışmanın ardından öğleden sonra tesislerde Akçaabat Sebatspor'la hazırlık maçı oynayacak. 

'Zarar etmeyiz' 

Yönetici Önder Bülbüloğlu, Tomas Jun'un transferi konusunda Trabzonspor'un bir zarara uğramadığını ve bu futbolcuyu, her zaman verdikleri paraya satabileceklerini söyledi. Bülbüloğlu, Jun'un kendisine 500 bin Avro, bonservisine ise 3 milyon Avro verdiklerini belirterek, "Jun, çok büyük paralara oynamıyor. Şu anda uyum sorunu var" ifadesini kullandı. 

Kadir Özcan yoğun bakımda 

Trabzonspor'un eski futbolcularından Kadir Özcan, kalp krizi geçirdi. KTÜ Tıp Fakültesi Farabi Hastanesi'nde yoğun bakıma alınan Özcan'ın hayati tehlikeyi atlattığı ve durumunun iyiye gittiği açıklandı. 




</TEXT>
</DOC>
