<DOC>
<DOCNO> 377143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur35.html </URL>
<DATE> 2005/09/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Erdoğan'ın namaz kıldığı camide Hizb-ut Tahrir eylemi 
</HEADLINE>
<TEXT>

     Başbakan Recep Tayyip Erdoğan’ın cuma namazını kıldığı Hacı Bayram Veli Camii’nde yasadışı Hizb-ut Tahrir örgütü eylem yaptı. Bildiri dağıtmaya çalışan eylemciler gözaltına alındı. 
     Başbakan Erdoğan, "Sivil Toplum Zirvesi"nden ayrıldıktan sonra Hacı Bayram Veli Camii’ne gelerek, cuma namazını kıldı. 
     Erdoğan cuma namazını kılarken, yasadışı Hizb-ut Tahrir örgütüne mensup yaklaşık 15 kişilik bir grup tekbir getirerek, bildiri dağıtmaya teşebbüs etti. Olaya müdahale eden güvenlik güçleri, göstericileri gözlem altına aldı. Polise tekbir getirerek direnen göstericilerin bin kadar bildiriyi dağıttıktan sonra Cuma namazı sonrası eylem yapmayı planladığı öğrenildi. 
     Bu arada, vatandaşların göstericilere sert tepki gösterdiği görüldü. Cami ve çevresinde geniş çaplı önlem alındı. 
     Hizb-ut Tahrir örgütü geçen hafta Fatih Camii'nde yaklaşık 500 kişinin katıldığı bir gösteriyle gündeme gelmişti. Yasadışı örgüt adına 24 sayfalık bir basın açıklaması okuyan Hizb-ut Tahrir Türkiye sorumlusu Yılmaz Çelik, Atatürk'e hakaretler yağdırmıştı. İstanbul polisi, gruba müdahale etmediği ve açıklamalara göz yumduğu için eleştirilmişti. 
     
     38 KİŞİ GÖZALTINA ALINDI 

     Başbakan Recep Tayyip Erdoğan'ın cuma namazı kıldığı sırada, "hilafet yanlısı gösteri yapmak" isteyen, yasadışı Hizb-ut Tahrir örgütüne mensup 38 kişi gözaltına alındı. 
     Gözaltına alınan 38 kişi Ankara Emniyet Müdürlüğü Terörle Mücadele Şubesi’ne götürülerek kimlik tespitleri yapıldı. Yapılan tespitlerin ardından Ankara Cumhuriyet Savcılığı’na bilgi verildi. Savcılık, gözaltına alınan 5 kişinin salıverilmesini 33 kişinin gözaltında kalarak ifadelerinin alınmasını istedi. 
     Gözaltına alınan kişilerin Terörle Mücadele Şubesi’nde sorgulamalarına başlandı. 
     
     Erdoğan "Camiler istismar ediliyor" 

     Başbakan Recep Tayyip Erdoğan, 'milletin kültürel farklılığını kaşıyarak ve camileri istismar ederek kötülük tohumu ekmeye çalışanların çabalarının beyhude olduğunu' söyledi. 
     Partisinin Merkez Karar ve Yönetim Kurulu toplantısından sonra açıklama yapan Başbakan Erdoğan, Hacı Bayram Camii'ndeki Hizb-ut Tahrir gösterisini bilerek cuma namazına gittiğini belirtti. 
     Başbakan Erdoğan, milletin sağduyusu ve büyük devlet olmanın tecrübesiyle sıkıntıların aşılacağını ifade ederek, ''bütün vatandaşlarımızın şunu açıkça bilmesini istiyorum Türkiye, anayasal düzeniyle tek devlet, tek bayrak, tek millet prensibine dayanan üniter yapısıyla, milletimizi dünya milletleri içinde seçkin bir yere oturtmuştur" dedi. 
     Erdoğan, Türkiye'deki güven ve istikrarı bozmaya teşebbüs eden, birlik ve beraberliği zedeleyeceğini zannedenlerin, Türkiye'nin büyümesini ve zenginleşmesini engelleyebileceği hayaline kapıldığını söyledi. 
     Bütün bu gelişmeler karşısında özellikle siyasilerin bu olaylara partiler üstü bir yaklaşımı sergilemesi gerektiğini ifade eden Erdoğan, "partiler üstü bir yaklaşım sergilememek suretiyle 'kalkıp ben acaba ben buradan ne kaparım'' yanlışı içerisine girenler ülkemize bir şey kazandırmazlar, sadece kaybettirirler ve kendileri de kaybederler" diye konuştu. 
     Bugüne kadar bu yolu deneyenlerin hiçbir zaman kazanmadıklarını hatırlatan Başbakan, "eğer çok iyi bildikleri bir şey varsa, o zaman katkılarını ortaya koyarlar. Sadece duruma bakıp bunun üzerinden kendilerine adeta vazife çıkartma yolunu seçenler, kaybedecek olanların saflarında olacaklardır" dedi. 
     Erdoğan, "herkes şunu bilmelidir ki, Türkiye'nin laik demokratik sosyal hukuk düzenine bu noktada, olumsuz yaklaşma gayreti içinde olanlar, aslında milletimizin et ve tırnak gibi kaynaşmış yapısının ve kahraman güvenlik güçlerimizin karşısında erimeye mahkumdurlar" dedi. 
     Bu konuda kararlı bir hükümetin işbaşında olduğunu belirten Başbakan, "zira yakalamış olduğumuz bu parametreleri asla kaybetme niyetinde değiliz. Gerek içeride gerek dışarda yakalanan itibarımıza, kimse gölge düşürme gayreti içinde olmasın" uyarısında bulundu. 
     
</TEXT>
</DOC>
