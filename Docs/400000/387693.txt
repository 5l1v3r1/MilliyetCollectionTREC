<DOC>
<DOCNO> 387693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo15.html </URL>
<DATE> 2005/10/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Susiç Fenerbahçe, Schalke'yi yenerse, ikinciliği garantiler... 
</HEADLINE>
<TEXT>

     Ankaragücü Teknik Direktörü Saffet Susiç, Fenerbahçe'nin Avrupa Şampiyonlar Ligi'nde, FC Schalke 04'ü yenmesi halinde grup ikinciliğini garantileyeceğini söyledi. 
     Fenerbahçe'nin çok güçlü bir takım olduğunu belirten tecrübeli teknik direktör, AA muhabirine yaptığı açıklamada, sarı-lacivertli takımın Almanya'dan 3 puanla dönebileceğini ifade ederek, ''Ancak Almanların ne zaman ne yapacağı belli olmaz. Fenerbahçe sahasındaki maçları kazandığı taktirde bir üst tura yükselecektir'' dedi. 
     Turkcell Süper Ligi'nde geçen hafta Fenerbahçe karşısında aldıkları 2-1'lik yenilgiyi de değerlendiren Susiç, takım olarak ellerinden geleni yaptıklarını, ancak maç boyunca Fenerbahçe'nin kendilerinden daha iyi oynadığını kaydetti. 
     Büyük takımlara karşı büyük hatalar yapıldığında iyi neticeler alınamayacağını vurgulayan Susiç, ''Maçın son dakikalarına doğru Coridon'un düşürülmesi sonrası hakemin kırmızı kart göstermesi gerekirdi. Anelka'nın pozisyonunda verilen penaltı ise doğru bir karar değildi'' diye konuştu. 
     
     ANKARASPOR MAÇI HAZIRLIKLARI 
     Bu arada Ankaragücü, Ankaraspor maçı hazırlıklarına başladı. Cemal Aydın Spor Kompleksi'nde, teknik direktör Susiç yönetiminde gerçekleştirilen antrenmana, Fenerbahçe maçı sonrası İstanbul'da kalan İlhan Mansız dışında tüm futbolcular katıldı. 
     Ankaraspor maçının taktiğinin denendiği antrenmanda futbolcular çift kale maç yaptı. Susiç'in de yer aldığı maçta, Emre'nin topa sert girmesi sonucu sakatlanan Evren antrenmanı yarıda bıraktı. 
     Susiç, antrenman sonrası yaptığı açıklamada, Ankaraspor'u yakından tanıdığını belirterek, çok hızlı futbolcuları olduğunu ve karşılaşmanın her iki takım için de zor geçeceğini söyledi. 
     
</TEXT>
</DOC>
