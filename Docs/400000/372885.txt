<DOC>
<DOCNO> 372885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur34.html </URL>
<DATE> 2005/08/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TRT çalışanları Radyoevimizi vermeyeceğiz 
</HEADLINE>
<TEXT>

     TRT çalışanları ve sanatçılardan oluşan bir grup, Harbiye'deki İstanbul Radyoevi önünde ''Radyoevimizi Vermeyeceğiz'' başlıklı basın açıklaması yaptı. 
     Açıklama, aralarında Mediha Şen Sancakoğlu, Sunay Akın, Mustafa Sağyaşar, Betül Arım ile TRT çalışanlarının da bulunduğu 7 kişi tarafından okundu. 
     ''İstanbul Radyoevi binasının yıkılıp yerine görkemli bir otel yapılmasının düşünüldüğü'' öne sürülen açıklamada, ''Kentlere kimliğini veren, kişiliğini oluşturan yapılar vardır. Modası geçti deyip dozerlere teslim edilemeyecek yapılardır bunlar. Simgeledikleri şeyler vardır. Tıpkı Haydarpaşa Garı, Atatürk Kültür Merkezi, tıpkı İstanbul Radyoevi binası gibi...'' denildi. 
     Binanın belirli bir mimari anlayışı temsil ettiği için de korunması gerektiği belirtilen açıklamada, burasının aynı zamanda bir okul, en değerli müzisyenlerin yetiştiği, en işlek kalemlerin oyunlarının milyonlarca kişiye ulaştığı, en önemli tiyatrocuların mesleğe adım attığı bir başlangıç noktası olduğu bildirildi. 
     ''İstanbul Radyoevi binasının, ekonomik değere kurban edilmemesi gereken bir anı defteri olduğu'' ifade edilen açıklamada, şu görüşlere yer verildi 
     ''Oteller, ticaret merkezleri, otoparklar her yere yapılabilir. Yüzlerce otele yenisi eklenebilir. Ama Radyoevi'nin yeri doldurulamaz. Göz kamaştıran bir geçmişi, gözleri para ile kamaşan kimselerin eline teslim etmeyeceğiz.'' Bu arada, kişisel görüşlerini de açıklayan tiyatro sanatçısı Betül Arım, mesleğe bu binada çocuk saati programıyla başladığını anlatarak, benzeri binaların dünyanın her yerinde el üstünde tutulduğunu söyledi. 
     Açıklamaya, Genco Erkal, Ali Rıza Binboğa, Nejat Yavaşoğulları ve Sumru Yavrucak'ın aralarında bulunduğu çok sayıda sanatçı da destek verdi. 
     
     TRT YALANLAMIŞTI 
     Öte yandan TRT Genel Müdürlüğü'nden dün yapılan yazılı açıklamada, ''TRT İstanbul Bölge Müdürlüğü ve radyo binasının yıkılacağı'' yönündeki iddiaların gerçeği yansıtmadığı belirtilerek, ''Kurumumuzun söz konusu bina ile ilgili yıkma, satma gibi bir projesi, çalışması veya kararı bulunmamaktadır'' denilmişti. 
     
</TEXT>
</DOC>
