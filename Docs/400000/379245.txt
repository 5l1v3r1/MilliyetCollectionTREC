<DOC>
<DOCNO> 379245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo11.html </URL>
<DATE> 2005/09/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Galatasaray İzmir'de FB marşı ile çalıştı 
</HEADLINE>
<TEXT>

     
     Oğuzhan BOYSAN İZMİR, DHA 

     
UEFA Kupası 1'inci Tur ilk maçında, deplasmanda Tromsa'ya 1-0 yenilen Galatasaray pazar günü oynayacağı Vestel Manisaspor maçı için Norveç'ten özel bir uçakla İzmir'e geldi. Altay Vali Kutlu Aktaş Tesisleri'nde antreman yapan sarı-kırmızılı ekipte sakatlıkları bulunan Altan ile Hasan Şaş çalışmaya katılmadı. İki futbolcunun takımın kamp yaptığı Hilton Oteli'nde fizyoterapist gözetiminde çalıştığı açıklandı. Başkan Özhan Canaydın ve 2'inci Başkan Ergun Gürsoy ve yönetici Fatih Gökşen'in de izlediği antreman sırasında Kutlu Aktaş Tesisleri'nin yanındaki bir apartmanın balkonuna Fenerbahçe bayrağının asılması ve Fenerbahçe marşının çalınması dikkat çekti. İdman bitiminde kaptan Hakan Şükür zihinsel engelli 15 yaşındaki Burak Can Ergüneş için top imzalarken formasını da hediye etti. 

     
</TEXT>
</DOC>
