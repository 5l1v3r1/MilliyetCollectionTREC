<DOC>
<DOCNO> 365900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur07.html </URL>
<DATE> 2005/07/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Bilet almayınız' yazısına rağmen geri geri geldi 1 ölü, 7 yaralı 
</HEADLINE>
<TEXT>

     Ankara-İstanbul otoyolu turnikelerinde meydana gelen trafik kazasında 1 kişi öldü, 7 kişi yaralandı. 
     İstanbul yönüne gitmekte olan 06 MUT 85 plakalı otomobil sürücüsü D.A., turnikelerden geçtikten sonra "bilet almayınız" şeklindeki uyarı yazılarına rağmen bilet alınması gerektiği düşüncesiyle otomobiliyle geri geri gelerek gişelerden bilet almak istedi. Bu sırada arkadan gelen, A.K’nın kullandığı 34 YK 5265 plakalı şehirlerarası yolcu otobüsü, otomobile arkadan çarptı. 
     Kazada, otomobilde bulunan 5 yaşındaki Arife Atasoy olay yerinde hayatını kaybederken, otomobil sürücüsü ve otomobilde bulunan İlayda Atasoy, Adem Koç, Fatma Koç, Ali Koç, Oğuzhan Koç ile ismi henüz belirlenemeyen bir kişi yaralandı. İsmi henüz belirlenemeyen kişi Gazi Hastanesi’nde, diğer yaralılar ise Numune Hastanesi’nde tedavi altına alındı. 
     Olayla ilgili soruşturmanın sürdürüldüğü kaydedildi. 
     Yetkililer, turnikelerdeki "bilet almayınız" şeklindeki uyarı yazılarına rağmen vatandaşların bilet almaya çalıştıklarını, bu nedenle söz konusu yerde zaman zaman trafik kazalarının yaşandığını belirttiler. 
     
</TEXT>
</DOC>
