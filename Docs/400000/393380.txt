<DOC>
<DOCNO> 393380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko18.html </URL>
<DATE> 2005/11/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Otomobilde gri renkten vazgeçilmiyor... 
</HEADLINE>
<TEXT>

     Türkiye'de yılın ilk 9 ayında satılan otomobillerin önemli bölümünü ''gri'' renkliler oluşturuyor 
Citroen, Fiat, Ford, Volkswagen ve Hyundai firmaları yetkililerinden alınan bilgiye göre, geçmiş yıllarda olduğu gibi 2005 yılının ilk 9 ayında, tüketicilerin, satın aldıkları otomobillerdeki renk tercihlerinde önemli bir değişiklik olmadı. 
     Tüketiciler, bu firmalardan satın aldıkları otomobillerde renk tercihlerini ''gri''den yana kullanırken, ikinci gözde renk ise ''beyaz'' oldu. ''Beyaz''ı ''kırmızı'' ve ''mavi'' renkli otomobillerin takip ettiği belirtildi. 
     Bu arada, son yıllardaki teknolojik gelişmelerle performansları artan ve gürültü seviyelerinde düşüş sağlanan dizel motora sahip araçların satışlarında da geçen yıla göre artış yaşandı. 
     Fransız üretici Citroen'de, yılın ilk 9 aylık döneminde satılan 10 bin 147 otomobilin yüzde 47.3'ünü dizel motorlu modeller oluşturdu. 
     Fiat'ın, geçen yılın 9 aylık döneminde satılan araçlarının yüzde 36.1'lik bölümünü oluşturan dizel motorlu modellerin, bu yılki satış oranı yüzde 51.6'ya çıkarken, Ford da geçen yılki yüzde 35.6'lık oranı yüzde 51.9'a yükseltti. 
     Geçen yıla göre tüm dizel motorlu modellerin satışlarında yüzde 9- 10 arasında artış sağlayan Hyundai'de, ''Accent Admire'' modelinde yüzde 31, ''Getz''de de yüzde 28 oranında dizel motor tercih edildi. 
     ''Passat'', ''Golf Plus'' ve ''Jetta'' gibi yeni modelleriyle pazar payını artırmaya çalışan Volkswagen de geçen sene yüzde 10 olan dizel motorlu otomobil satışının bu yıl yüzde 19'a yükseltti. 

     
</TEXT>
</DOC>
