<DOC>
<DOCNO> 359278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun32.html </URL>
<DATE> 2005/07/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türklerin Bulgaristan geçişlerinde yaşadıkları Hollanda meclisinde 
</HEADLINE>
<TEXT>

     Hollanda ve öteki Batı Avrupa ülkelerinden yaz aylarında Türkiye'ye karayoluyla tatile giden Türk vatandaşlarının Bulgaristan'dan geçişleri sırasında karşılaştığı sorunlar, Hollanda Parlamentosu'nda gündeme getirildi. 
     Ana Muhalefet partisi Sosyal Demokrat İşçi Partisi'nin Türk asıllı milletvekili Nebahat Albayrak, dışişleri ve savunma bakanlıklarının yanıtlaması istemiyle yönelttiği yazılı soru önergesinde, hükümetin bu konudaki girişimlerini sordu. 
     Aynı partiden milletvekili Frans Timmermans'ın da imzasını taşıyan önergede, Hollanda'daki Türk vatandaşlarından, Bulgaristan'dan transit geçişleri sırasında gümrük görevlileri ve polisler tarafından rüşvet talebinde bulunulduğu belirtildi. Önergede, hükümetin, aynı zamanda Hollanda tabiiyeti de taşıyan vatandaşlar için ikili ya da AB düzeyinde planı bulunup bulunmadığı soruldu. 
     AB'ye tam üyelik sürecinde bulunan Bulgaristan'a, rüşvet ve yolsuzluklarla mücadele amacıyla oluşturulan AB projesinden PHARE , parasal destek sağlandığı anımsatılan önergede, bu desteğin uygulamada olumlu yansımalarının görülüp görülmediği, her yaz olduğu gibi bu yaz döneminde de Türk vatandaşlarının zorla rüşvete tabi tutulmaları halinde hükümetin ne yapacağını açıklaması istendi. Önergede, bir başka ülke vatandaşı da olsa Hollanda ya da diğer AB üyesi ülkelerde beş yıldan fazla ikamet eden yabancıların, prensip olarak AB vatandaşlarıyla eşit hukuksal haklardan yararlanması gerektiği hatırlatılarak, bu bağlamda, bu kişilerden Bulgaristan ya da öteki Balkan ülkelerinden geçişlerde vize sorulmaması gerektiği belirtildi. 
     Önergede, hükümetin bu yaz döneminde Bulgar gümrük görevlilerine yardımcı olmak üzere iki hafta süreyle 'askeri polis' gönderilmesinin nedeni de soruldu ve bu konuda edinilecek deneyimlerin parlamentoya bilgi olarak aktarılması istendi. 
     
</TEXT>
</DOC>
