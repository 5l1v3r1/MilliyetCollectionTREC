<DOC>
<DOCNO> 387842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo08.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl teşvik 
</HEADLINE>
<TEXT>


Sağlık Bakanlığı'nın emriyle daha önce ücretsiz olan okul takımlarının doktor onaylarından lisans başına 12 milyon lira alınmaya başlandı. Ödenek zorluğundaki okullar, spor faaliyetlerine tek tek kilit vuruyor 

MURAT AĞCA 


Hükümet bir yandan sporu geliştirmenin yolunun okullardan geçtiğini her fırsatta dile getirirken, diğer yandan yeni ödenek kalemleriyle öğrencilere engel üstüne engel çıkarıyor. 
Bunun son örneği lisans çıkarmak için gerekli doktor onayının artık "ödemeli" hale getirilmesiyle yaşanıyor. 
Sağlık Bakanlığı'nın emriyle daha önce sağlık ocaklarından ücretsiz olarak verilen onay için artık lisans başına 12 milyon lira alınmaya başlandı. Bu da zaten yakıt, elektrik gibi temel ödenekleri bile olmayan binlerce ilköğretim okulunu "zorunlu" olarak sportif faaliyetlerini askıya almak durumunda bırakacak. Birkaç branşta faaliyet gösteren okullar da milyarları bulan ekstra masraf nedeniyle takım ve sporcu sayılarını indirme kararı aldı. Zaten 36 bin olan ilköğretim okullarının sadece yüzde 3 - 4'lük kısmının sportif organizasyonlara katıldığı Türkiye'de meydan, bu durumda yalnızca belirli bir sınıfa hitap eden özel okullara kalacak. Böylece Anayasa'nın "devlet sporu teşvik eder" hükmü de tarihe karışacak. 

Doktorlara fazla mesai 
Bu onayın her sene yenilenmesi gerektiğini de hatırlatan bazı okul yetkilileri, toplanan paraların döner sermayeye aktarıldığını ve doktorlara fazla mesai olarak geri döndüğünü, bu nedenle sağlık personelinin okullara hiçbir şekilde anlayış göstermediklerini dile getirdiler. 

'Soyguna döner' 

Yeni kurulan Okul Sporları Federasyonu'nun Başkanı Ata Özer, Sağlık Bakanlığı'nın uygulamasına büyük tepki gösterdi. Özer, "Bize lisanslardan bile hiçbir bedel alınmayacağı belirtilmişti. Bakanlığın bu uygulaması okul sporlarının belini büker. Adeta soyguna döner bu iş. Bir okulda 100 öğrenci varsa nereden bulunacak bu paralar. Bu durumda okullar yarışmalardan çekilecek. Mazbatamı alır almaz ilk işim bu sorunun üzerine gitmek olacak. Genel Müdürlüğümüz ile birlikte yanlıştan dönülmesini sağlamaya çalışacağız" dedi. 


</TEXT>
</DOC>
