<DOC>
<DOCNO> 391676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun18.html </URL>
<DATE> 2005/11/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Belçika, Türk ve Ermeni meclis başkanlarını buluşturmak istiyor 
</HEADLINE>
<TEXT>

     Belçika Senatosu Başkanı Anne-Marie Lizin, Ermeni ve Türk parlamento başkanlarını, Türkiye ile Ermenistan arasında ilişkilerin normalleştirilmesi girişimleri çerçevesinde, gelecek ocak ayında bir araya getirmeye yönelik çalışmalara Belçika'nın destek verdiğini açıkladı. 
     Ermenistan'da iki gün süren resmi temaslarını tamamlayan Lizin, Cumhurbaşkanı Robert Koçaryan, Başbakan Andranik Margaryan, Parlamento Başkanı Arthur Baghdassaryan, Dışişleri Bakanı Vardan Oskanyan gibi isimlerle görüştü. 
     Lizin, Ermenistan temaslarını, Belçika'nın 2006 yılında Avrupa Güvenlik ve İşbirliği Teşkilatı AGİT başkanlığını üstlenecek olması çerçevesinde yaptı. 
     Senato sözcülüğünün açıklamasına göre Belçika, AGİT üyesi 55 ülkenin parlamento başkanlarını ocak ayında bir araya getirmeyi ve bu çerçevede Türk ve Ermeni başkanları özel bir toplantıda buluşturmayı hedefliyor. 
     Belçika Senato sözcülüğü, Ermenistan Parlamento Başkanı'nın ''Türkiye ile açık tartışmalardan yana olduğunu'' belirtirken, ''Ermenistan'ın AB ile ilişkilerinin gelişmesine ve Avrupa ile bütünleşmesine öncelik verildiğini'' bildirdi. 
     Lizin'in Ermenistan temaslarını değerlendiren Belçikalı diplomatik kaynaklar, Birinci Dünya Savaşı sırasında yapıldığını iddia ettikleri katliamların Türkiye ile Ermenistan arasında sorun kaynağı olduğunu, Ermenilerin soykırımdan söz ettiklerini, ancak Erivan'ın, Avrupa ile bütünleşmek için Türkiye ile ilişkilerini düzeltme gereğini fark ettiğini anlattılar. 
     Ermenilerin, Avrupa yolunda ilerlemek için ''Belçika deneyiminden yararlanmak istedikleri'', Brüksel'in ise Ermenistan'ın AB yapısına uyum sağlamasına yardıma hazır olduğu, bu ülkede 27 Kasım'da yapılacak anayasa reformları referandumuna önem verildiği ifade edildi. 
     Belçika Senatosu, 1998 yılında soykırım iddialarını tanıyan bir kararı onaylamıştı. Bu kararın devlet politikasında ve genel siyasette etkisi ve yaptırım gücü bulunmuyor. Belçika Federal Meclisi'nde oylanarak kabul edilen ve Senato'nun onayına gönderilen bir yasa değişikliği tasarısında, Ermeni soykırımı iddialarını reddedenlerin 8 gün ila bir yıl hapis, 26 ila 5 bin avro para cezasına çarptırılması öngörülüyordu. 
     Valon Liberal Parti MR desteğiyle yapılan siyasi girişimler, geçen yaz uzun tartışmalar ve lobi çalışmaları sonunda etkisiz hale getirilmişti. MR, konuyu gündemde tutmanın mücadelesini ısrarla sürdürüyor. 
     Senato Başkanı Lizin'in Ermenistan temasları çerçevesinde yapılan açıklamalarda ''hassas ve dikkatli'' davranıldığı, ''soykırım'' ifadesinin kullanılmamasına özen gösterildiği, Ermeni ve Türk görüşlerine ayrı ayrı yer verildiği ve tarafsız bir yaklaşım görüntüsü yansıtmaya çaba harcandığı gözlemlendi. 
     Belçika'da 4 bin kadar Ermeni asıllı, 150 binden fazla Türk asıllı ve Türk seçmen bulunuyor. Bu ülkede yerel seçimler gelecek yıl, genel seçimler 2007'de yapılacak. 
     
</TEXT>
</DOC>
