<DOC>
<DOCNO> 373774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko11.html </URL>
<DATE> 2005/08/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Organik sigara geliyor... 
</HEADLINE>
<TEXT>

     Hüseyin Tunçay AA 

TEKEL, tütünde ya da üretildiği alanda ilaç, gübre veya katkı maddesi kullanılmamış tütünden imal edilecek organik sigara üretmeye hazırlanıyor. 
     Alınan bilgiye göre, sigarada yapılan son vergi düzenlemesinin ardından, özellikle alt fiyat grubunda yer alan sigaralarda, kalite artırma ve imaj yükseltme çalışmalarına hız veren TEKEL, bu kapsamda organik sigara çıkaracak. 
     Organik sigaranın doğal yöntemlerle üretileceği ve üretimin hiç bir aşamasında katkı maddesi veya ilaç içermeyeceği ifade ediliyor. 
     Bunun için TEKEL yetkililerin organik tütünlerin tespiti çalışmalarını sürdürdüğü kaydedilirken, daha sonra bunun ilgili kuruluşlara tescilinin yaptırılacağı ve gelecek yıl piyasaya sürülmesinin planlandığı belirtiliyor. 
     Bu arada uzmanlar tütün, dolayısıyla sigaranın organik koşullarda üretilmesinin, tütün zararlarını ortadan kaldırmadığını hatırlattılar. 
     
     NATÜREL MALTEPE, SAMSUN 
     Bunun yanında TEKEL'in en fazla sattığı sigaralar olan Maltepe ve Samsunda da, 2006 başından itibaren imaj yenileyeceği ve kalite artıracağı belirtiliyor. 
     Bu sigaraların harmanlarında da değişikliğe gidilmesi amaçlanırken, virginia tütünü kullanılarak Samsun 216 gibi Maltepe 216'nın çıkarılmasının gündeme geleceği belirtiliyor. 
     Bunun yanında TEKEL, harmanlarda en kaliteli Türk tütünlerinin kullanılarak bunlarda katkı maddesi bulunmadığına vurgu yapmak amacıyla ''natürel Maltepe'' gibi bir sigarayı da piyasaya sürmeye hazırlanıyor. 
     Ayrıca sigaraların ambalajlarının da değiştirileceği kaydedilirken, seçme ve kaliteli Türk tütününe vurgu yapılacağı belirtiliyor. 
     Öte yandan özellikle son vergi düzenlemesiyle birlikte, filtresiz sigara fiyatlarının diğerleri ile eşit hale gelmesi, buradaki üretimi bitirdi. 
     Birinci, Bafra ve Asker gibi filtresiz sigaraların yanı sıra Silahlı Kuvvetler gibi sigaraların da üretiminin durduğu belirtiliyor. 
     
     FİLTRESİZ YENİ BİRİNCİ 2006'DA PİYASADA 
     Buna karşılık Birinci sigarasının içeriğinin zenginleştirilerek ve daha kaliteli hale getirilerek, 2006 yılı içinde piyasaya sürülmesi hedefleniyor. 
     
</TEXT>
</DOC>
