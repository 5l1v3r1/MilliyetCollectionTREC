<DOC>
<DOCNO> 396521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy08.html </URL>
<DATE> 2005/11/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Arınç, Baykal'a yanıt verdi Parlamento görevini sürdürecek 
</HEADLINE>
<TEXT>

     TBMM Başkanı Bülent Arınç, ''1.5 yıl sonra Cumhurbaşkanlığı seçimi yapıldığında parlamento görevine devam ediyor olacaktır'' dedi. 
     Arınç, Kayseri'de gazetecilere, CHP Genel Başkanı Deniz Baykal'ın Cumhurbaşkanlığı seçimi konusundaki açıklamalarına ilişkin yaptığı değerlendirmede, Baykal'ın kongrede yaptığı konuşmaya cevap vermesinin yakışık almayacağını ifade etti. 
     Anayasaya göre seçimlerin 5 yılda bir yapılacağını, buna göre bu süre dolarsa seçimlerin 2007'de yapılacağını kaydeden Arınç, şöyle konuştu 
     ''Bu parlamento 2002 yılının Kasım ayında yenilendi. Anayasamızda seçimlerin 5 yılda bir yapılacağı yazılı. Eğer bu 5 yıl dolacak olursa ki dolacak gibi görünüyor, 2007'de seçim yapılacak. Eğer Cumhurbaşkanlığı seçimi Mayıs ayında yapılacaksa, demek oluyor ki 22. dönem parlamentosu Cumhurbaşkanımızı da seçmiş olacak. Parlamentolar çalıştıkları süre içerisinde kendilerine düşen hem yasama, hem seçim, hem denetleme görevini son güne kadar yerine getirirler. Bunun ne meşruiyeti tartışılabilir, ne bir başka şey söylenebilir. Görünen odur ki yeni Cumhurbaşkanımız için 1.5 yıl sonra seçim yapıldığında parlamento görevine devam ediyor olacaktır. Şimdiden hayırlı olsun.'' 
Kayseri'nin Melikgazi İlçe Belediye Başkanı Memduh Büyükkılıç'ın kızı Elif'in düğünü için dün Kayseri'ye gelen Arınç, Dışişleri Bakanı ve Başbakan Yardımcısı Abdullah Gül, Çevre ve Orman Bakanı Osman Pepe, bazı milletvekilleri ve belediye başkanları ile kahvaltıda bir araya geldi. 
     
</TEXT>
</DOC>
