<DOC>
<DOCNO> 366187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur38.html </URL>
<DATE> 2005/08/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Uşaklı işadamı Erdoğmuş’un katil zanlısının robot resmi çizildi... 
</HEADLINE>
<TEXT>

     Uşak’ta dün akşam saatlerinde otomobilinde uğradığı silahlı saldırıda hayatını kaybeden Anadolu Seyahat firması sahibi Orhan Erdoğmuş’un katil zanlısının robot resimleri basına dağıtıldı. 
     Alınan bilgiye göre, görgü tanıklarının verdiği bilgiler doğrultusunda çizilen robot resim üzerinde yoğunlaşan polis ekipleri, şehir girişinde kontrollerini artırdı. 
     Güvenlik güçlerinin, cinayetin ticari rekabet nedeniyle işlenmiş olabileceği ihtimali üzerinde durduğu, katil zanlısının 34 plakalı beyaz bir otomobille kaçtığı, konuyla ilgili çevre illere de bilgi verildiği öğrenildi. 
     Cinayetin ardından bir grubun Öz Egemen Er isimli başka bir otobüs firmasının yazıhanesine silahlı ve sopalı saldırıda bulunması üzerine, Uşak Otogarı’ndaki güvenlik önlemleri artırıldı. Olumsuz bir olayın yaşanmaması için, otogarda sabit 3 ekip görevlendirilirdi. 
     Erdoğmuş’un cenazesi, otopsi için İzmir Adli Tıp Kurumu’na gönderildi. 
     Anadolu Seyahat firmasının sahibi Orhan Erdoğmuş, dün 64 AR 605 plakalı özel otomobiliyle Uşak Otogarı’ndaki işyerine giderken, garaj kavşağında uğradığı silahlı saldırı sonucu hayatını kaybetmişti. 
     Erdoğmuş, yaklaşık 45 gün önce de otomobiliyle giderken bir kişinin silahlı saldırısı sonucu yaralanmıştı. 
     
</TEXT>
</DOC>
