<DOC>
<DOCNO> 356375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur32.html </URL>
<DATE> 2005/06/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Küçük Elif ölümle pençeleşiyor 
</HEADLINE>
<TEXT>

     Özlem DOĞAN KONYA, DHA 

KONYA'da inşaatın 8'inci katında çalışan işçilerin yere attıkları 20 kilogram ağırlığındaki sac plaka, babaannesinin evinin bahçesinde oyun oynayan 6 yaşındaki Elif Dilem Atalay'ın başına düştü. Tedaviye alınan Atalay'ın hayati tehlikeyi atlatamadığı belirtildi. Olayla ilgili gözaltına alınan inşaat işçileri 32 yaşındaki Adem Kocabaş, 35 yaşındaki Recep Demir ve 40 yaşındaki Sıddık Özdemir, tutuksuz yargılanmak üzere serbest bırakıldı. 
     Öğretmen babası Çetin Atalay ile geçen hafta babaannesi Çiçek Atalay'ın oturduğu Selçuklu İlçesi, Dumlupınar Mahallesi Kıvam Sokak, Şahmelik Sitesi'ne ziyarete giden küçük Elif, bahçede oynamaya başladı. Bu sırada bahçenin yanındaki Hilal Yapı Kooperatifi'ne ait inşaatın 8'inci katından kalas ve demirleri yere atan işçilerden biri 20 kiloluk sac plakayı attı. Yere düşen sac sıçrayarak yaklaşık 5 metre uzaklıktaki Elif Atalay'ın başına düştü. 
     Ailenin iddiasına göre küçük Elif, inşaat işçileri tarafından hastane yerine mahallede sağlıkocağı ve eczaneler arasında dolaştırdıktan sonra hastaneye götürüldü. Bahçede oynayan torununu bulamayınca önce kaçırıldığını zanneden babaanne Atalay, İnşatta çalışan işçiler kızımızı alıp gitmişler. Bize de haber vermediler. Torunumun kaçırıldığını zannettim. Böyle birşey olur mu 2 saat torunumdan haber alamadım'' dedi. 
     Özel Selçuklu Hastanesi'nde veznedar olarak çalışan anne 35 yaşındaki Nadide Atalay, Meram Tıp Fakültesi Hastanesi'nde yatan kızı Elif için gözyaşı dökerek, Kızımın başına sac plaka düştükten sonra işçiler kucaklayıp, yakındaki 5 nolu sağlık ocağına götürmüşler. Mesai bittiği için kapalı olunca civardaki eczaneleri dolaştırmışlar. Yaklaşık 1.5 saat dolaştırıp durmuşlar. Bu süre içinde kızımdan haber alamadık. Kaçırıldığını düşündük. Doktorlar, hastaneye geç getirildiği için beynindeki hücrelerin öldüğünü söyledi. Bu yetmezmiş gibi inşaat yetkilileri eve gelip para teklif ediyor. Ama biz savcılığa suç duyurusunda bulunduk'' dedi. 
     Baba Çetin Atalay ise kızının cahil ve dikkatsiz işçcilerin kurbanı olduğu söyledi. Meram Tıp Fakültesi Hastanesi yoğun bakımında tedavi altına alınan Elif Dilem Atalay'ın yaşam mücadelesinin devam ettiğini belirten doktorlar, ancak bilinci kapalı ve beyinde ödem bulunduğu söyledi. Sac plakayı yere attıkları saptanan inşaat işçileri Adem Kocabaş, Recep Demir, Sıddık Özdemir'in ifadeleri alındıktan sonra adliyeye sevk edildi. Sac plakanın yanı sıra başka malzemeler de yere attıklarını, çocuğu görmediklerini belirten işçiler tutuksuz yargılanmak üzere serbest bırakıldı. 

     
</TEXT>
</DOC>
