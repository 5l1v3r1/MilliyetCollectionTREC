<DOC>
<DOCNO> 350500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/dunya/axdun01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'a hediye BMW Kıbrıs'ı karıştırdı 
</HEADLINE>
<TEXT>


DIŞ HABERLER SERVİSİ 


KKTC Cumhurbaşkanı M. Ali Talat'a özel bir firma tarafından makam aracı olarak son model BMW marka otomobil hediye edileceği yolundaki haberler Kıbrıs'ı karıştırdı. KKTC'de yayımlanan Afrika gazetesinin olayla ilgili haberinin diğer gazetelerin manşetine çıkması üzerine Talat, Cumhurbaşkanlığı'na hediye edilmesi gündemde olan son model BMW 760 Limuzin marka aracı kabul etmeyeceğini duyurdu. 
KKTC Cumhurbaşkanlığı Basın Bürosu'ndan yapılan açıklamada şöyle denildi "7 Haziran 2005 tarihinde, BMW'nin Distribütörü ve Genel Müdürü'nün Cumhurbaşkanımıza yapmış olduğu nezaket ziyaretinde, Cumhurbaşkanlığı'na bir makam aracı hediye edilmesi niyeti belirtilmiştir. Yapılan değerlendirmede, söz konusu hediyenin kabulüyle ilgili bir yasal mevzuatın bulunmadığı saptanmıştır. Bu bağlamda, Cumhurbaşkanı Mehmet Ali Talat, kendi değerlendirmesi çerçevesinde, aracın kabulünün mümkün olamayacağına karar vermiş ve ilgili firmaya olumsuz yanıt ve teşekkürlerini ileten bir mektup göndermiştir." 
Söz konusu aracın, Rum lider Papadopulos'un kullandığı aracın yeni modeli olduğu ve çağdaş teknolojik sistemlerle donatıldığı belirtildi. 


</TEXT>
</DOC>
