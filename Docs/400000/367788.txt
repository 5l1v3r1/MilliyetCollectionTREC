<DOC>
<DOCNO> 367788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/yazar/altan.html </URL>
<DATE> 2005/08/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Felek, kimine kavun yedirir, kimine kelek... 
</HEADLINE>
<TEXT>


Adamın birinin sakalı tutuşmuş ve elinde sigarasıyla biri yaklaşmış yanına 
- Affedersiniz, demiş, sigaramı yakabilir miyim 
Derken biri daha yaklaşmış 
- Ben de yakabilir miyim, demiş. 
Derken biri daha 
- Ben de yakabilir miyim .. 
Derken biri daha 
- Ben de yakabilir miyim .. 
Derken biri daha 
- Ben de yakabilir miyim .. 
Tutuşmuş bir sakal ve uzanmış bir yığın sigara... 

Özellikle Başbakan Tayyip Bey'e doğru şakacı bir ima, asla yoktur yukarıdaki fıkrada... 
Yoktur, çünkü bir kez Tayyip Bey'in tutuşacak bir sakalı yoktur. 
Diyeceksiniz ki 
- Sakalsız iktidar liderlerinin hiçbir yeri tutuşmaz mı 
- Tutuşmasına tutuşur da, neresinin tutuştuğunu kimse bilemez bilenler de söyleyemez çaktırmadan yakmaya çalışsalar bile sigaralarını... 

Çırağan Sarayı'ndaki düğünlerde, Şark'a özgü garip bir servet gösterişçiliği, gazetelerin de yazdığı gibi, gitgide Binbir Gece Masalları'na dönüşmekte... 
Güneydoğu ağalarının düzenledikleri düğün şenliklerinde, belde tabancalarla çekilen halaylar ve peş peşe havaya doğru fırlatıldıktan sonra yere yağmur gibi yağan binlerce dolar... 
Derken petrol bakanlığı da yapmış Suudi zenginlerinin, 3 gün 3 gece süren düğünlerinde harcanan milyonlarca dolar... 

Oysa Ankara'da, şiddet eylemlerini kışkırtmaya dönük her türlü tavrın suç sayılması istenmekte... 
Çırağan Sarayı'ndaki servet gösterişçiliği de, bilemiyoruz "kışkırtıcılık kapsamı"na alınacak mı sonunda... 
Malum ya, ünlü bir atasözümüz şöyle diyor 
- Biri yer, biri bakar kıyamet ondan kopar... 

Yiyenler yiye dursun bakanlar suçlu sayılsın diye de bir yasa yapmak, ters düşebilir Kopenhag kriterlerine... 
Gerçi, ekonomik dengesizlikleri teselli eden bir başka atasözümüz daha var 
- Komşuda pişer, bize de düşer, diye ama... 
Biliyorsunuz nüfusumuz çok genç ve hemen her maçta hır çıkaracak kadar da gerilimli... Aralarından öfkeli biri çıkıp, şöyle de diyebilir 
- Bok düşer... 

Erkeklerin pisuvarlara ayakta işemelerinin, İslami kurallara uygun olup olmadığı tartışmaları sürüyor... 
Bu arada cennetmek n görünümlü bazı muhterem kişilere de, en çok şu soru soruluyormuş 
- Mastürbasyona besmeleyle mi başlamalı, yoksa besmelesiz mi 

IMF'ye en borçlu ülkelerin başında geliyormuş Türkiye. Daha doğrusu, gırtlağına kadar borçlu ülkeler arasında Brezilya birinci, Türkiye ikinciymiş... 
Nasreddin Hoca'ya da sormuşlar bu borçların nasıl ödeneceğini. 
Hoca 
- Hiç enseyi karartmayın, demiş vaktiyle benim de alacaklılara nasıl güven verdiğimi hatırlarsınız 
"- Yol kıyılarına çalı diktim, hiç merak etmeyin, demiştim... 
Ve anlatmıştım neden hiç merak etmemeleri gerektiğini 
"- Çalılar er geç büyüyecek... Çalılar büyüdükten sonra, oralardan geçecek koyunların tüyleri takılacak çalılara o tüyleri bir güzel toplayıp, pazarda sattıktan sonra ilk iş size borçlarımı ödemek olacak... 
Alacaklılar gülmeye başlamışlardı. 
"- Tabii, demiştim, gülersiniz gördünüz peşin parayı... 

Maliye Bakanı Kemal Unakıtan 
- Ah ah, diyormuş Şu H. G. Wells'in sözünü ettiği "zaman makinesi" bende olacaktı ki... 
Sormuşlar kendisine 
- Sayın Bakan, o "zaman makinesi" elinizde olsaydı ne yapacaktınız 
- Ne mi yapacaktım hemen 80 yıl gerisine gidecektim ve o zamandan bu yana resmi makam arabalarının alımıyla bakımı için harcanmış milyarlarca doların hiç değilse yarısını, geri kalmış bölgelerin kalkınmasına ayıracaktım. Sonra yine, o zamandan bu yana, kamu görevlilerinin iç ve dış geziler için almış oldukları milyarlarca dolarlık harcırahın da yarısını, sağlık hizmetlerine yönlendirecektim... 
- Asayiş sorunları daha mı kolay çözümlenirdi o vakit Geçmişteki siyasetçiler, çok mu basiretsiz davrandılar da, en sonunda İsmet Paşa bile, "namusluların da namussuzlar kadar cesur olması gerek" demek zorunda kaldı 
Kemal Unakıtan 
- Yok, demiş kimseyi suçlamamak gerekir politikanın biraz da cilvesi bu, "namus kısmetten çıkınca, uçkur dokuz yerden kopuyor" siyasetçiler ne yapsın... 

Jean Cocteau'ya sormuşlar 
- Evinizde yangın çıksa, önce neyi taşırdınız dışarı 
Cocteau 
- Ateşi, demiş... 

Bülent Ecevit'in "Bir Şeyler Olacak Yarın" adlı şiir kitabından bir şiirle bitirelim yazıyı 
Yarın 
bir şeyler olacak yarın 
duruşundan belli 
kırdaki atların 
bulutların koşuşundan belli 
kazışından köstebeklerin toprağı 

karıncaların telaşından belli 
bir şeyler olacak yarın 
belki bir tomurcuk 
belki bir ağacın düşen yaprağı 
belki de bir çocuk 

pek o kadar göremesek de uzağı 
kuşların uçuşundan belli 
bir şeyler olacak yarın 
öbürgünden önemsiz 
bugünden önemli 



</TEXT>
</DOC>
