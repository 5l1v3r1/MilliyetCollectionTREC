<DOC>
<DOCNO> 388726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/axspo01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömür boyu men kapıda 
</HEADLINE>
<TEXT>


Hakem ve gözlemci raporları Antalya maçı sonrası hakeme saldıran Mardin bağımsız milletvekili Süleyman Bölünmez'i köşeye sıkıştırdı 


Geçen hafta oynanan Mardinspor - Antalyaspor maçından sonra hakem Kamil Biricik'e sözlü ve fiili saldırıda bulunduğunu kabul eden, ancak bayrak ve millete küfür etmediğini savunan Mardin bağımsız milletvekili Süleyman Bölünmez'i resmi raporlar yalanladı. 
Milliyet'in ele geçirdiği temsilci ve hakem raporlarında Bölünmez'in, "Seni İstanbul'da da Ankara'da bulup öldüreceğim. Ulan ben Mardin milletvekiliyim. Senin milletini de s.....m, senin bayrağını da s.....m. Senin federasyonunu da s.....m." ifadeleri kullandığı raporlarda açık bir şekilde yer aldı. Biricik'in kopartılan kokartını takmaya çalışırken Bölünmez tarafından tokatlandığının da yazıldığı raporlarda hakemlerin ailelerine yönelik galiz küfürler de dikkat çekti. 
Futbol Federasyonu tarafından TBMM başkanı Bülent Arınç ile Başbakan yardımcısı ve Spordan Sorumlu Devlet Bakanı Mehmet Ali Şahin'e şikayet edilen bağımsız milletvekilinin, PFDK'ya sevk edildiği, söz konusu eylemlerinden dolayı 2 yıl ile ömür boyu men cezası gelebileceği vurgulandı. 
FFHGD tarafından avukat tahsis edilen hakem Kamil Biricik'in İstanbul'da Bölünmez hakkında maddi ve manevi tazminat davası açacağı bildirilirken, bayrağa ve millete hakaretiyle ilgili olarak Cumhuriyet savcılığının harekete geçeceği kaydedildi. 


</TEXT>
</DOC>
