<DOC>
<DOCNO> 389971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonyas14.html </URL>
<DATE> 2005/10/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Diğer balıklara göre 2 kat hızlı büyüyor 
</HEADLINE>
<TEXT>

     Türkiye'de ilk kez Ege Üniversitesi EÜ Su Ürünleri Fakültesi'nce hibrit çizgili levrek balığı yetiştirilmeye başlandı. 
     Üniversite-sanayi işbirliğiyle 5 yıl önce başlanan projeyle sazan ve alabalık gibi bilinen ve yetiştiriciliği başarıyla sürdürülen balık türlerine bir yenisinin eklendiği kaydedildi. 
     EÜ Su Ürünleri Fakültesi Yetiştiricilik Bölümü Öğretim Üyesi Yrd. Doç. Dr. Yusuf Güner, yaptığı açıklamada, Bağcı Balık A.Ş'nin desteğiyle 5 yıl önce başlayan projeyle hibrit çizgili levreğin, yaygın yetiştiricilik süreci ile sofraların aranan balığı durumuna gelmesine katkı sağlamayı amaçladıklarını bildirdi. 
     Söz konusu çalışmayla sazan ve alabalık gibi bilinen ve yetiştiriciliği başarıyla sürdürülen balık türlerine bir yenisinin eklendiğini belirten Yrd. Doç. Dr. Güner, şunları kaydetti 
     ''Halihazırda tatlı sularda önemli bir tür olan 'Gökkuşağı' alabalığının beton havuz ve soğuk sular ile ağ kafeslerde yılda 45 bin ton üretimi yapılıyor. Ülkemizde yıl boyunca iç sularımızda üretimi yapılabilen bir tür yok. Hibrit çizgili levrek balık, bu anlamda bir alternatif tür olacaktır. Anavatanı ABD olan bu balığın, İsrail'de önemli miktarda üretimi yapılmaktadır.'' Yrd. Doç. Dr. Güner, bu balıkları, doğaya uyumlu şekilde göl, gölet ve ağ kafeslerde yetiştirmek istediklerini, buna yönelik çalışmaların Bağcı Balık A.Ş'ye ait Nazilli Bozdoğan baraj gölünde sürdüğünü bildirdi. 
     Balığın ilk etapta büyüme ve yaşam özelliklerini inceleyerek, üremesini araştırdıklarını ifade eden Yrd. Doç. Dr. Güner, ''Deniz balıkları içerisinde çipura ve levrek ile karşılaştırıldığında yüzde 100 daha fazla büyüyor. Biz 0.5 gramdan aldığımız balıkları, 16 ay içinde 700 grama kadar getirdik. Deniz levreği ise 16 ay içinde ancak 350 grama ulaşabiliyor'' dedi. 
     
     'ALABALIK SEKTÖRÜ TIKANMA NOKTASINDA' 
     Ülkede alabalık sektörünün tıkanma noktasına geldiğini savunan Yrd. Doç. Dr. Güner, iç suların alternatif bir balıkla zenginleştirilmesinin gerektiğini söyledi. 
     Yrd. Doç. Dr. Güner, hibrit çizgili levreğin, yıl boyunca üretiminin yapılabileceğini ifade ederek, ''Hibrit çizgili levrek yetiştiriciliği Türkiye'deki tatlı su üretim işletmelerinde üretilebilecek alternatif bir tür olarak ürün çeşitliliği sağlayabilir'' dedi. 
     
</TEXT>
</DOC>
