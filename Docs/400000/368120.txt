<DOC>
<DOCNO> 368120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur10.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İngilizler'e özel emlak dergisi 
</HEADLINE>
<TEXT>

     Mehmet Şirin AYDIN DHA 

      AYDIN'ın Didim İlçesi'nde, İngilizler'e özel gazeteden sonra, bir de ingilizce emlak dergisi yayımlanmaya başladı. Tamamı İngilizce, Prestige Property Magazine’ Prestij Emlak Dergisi adlı dergi, iki İngiliz'in editörlüğünde okurlarla buluştu. 
     Didim'e İngilizler'in ilgisi birkaç yıl önce başlayınca, emlak ve inşaat sektöründe de patlama yaşandı. Yabancılara satılan konut sayısının 7 bine ulaşması ve konut alanların büyük çoğunluğunun İngiliz olması, basını da farklı arayışlara yöneltti. Mustafa Öge haftalık, tamamı İngilizce Didymion’ adlı gazeteyi çıkarırken, şimdi de yine tamamı İngilizce Prestige Property Magazine’ adlı emlak dergisi yayın hayatına başladı. Derginin ilk sayısı 5 bin basılarak ücretsiz dağıtıldı. Sekiz yıldır Didim'de yaşayan, bir seyahat işletmesinde sorumlu müdür Çağatay Erer ile evli İngiliz Gill Erer ile eski öğretim görevlisi Glenn Maffia derginin editörlüğünü üstlendi. 
     
     GAZETE DE ÇIKARACAKLAR 
     Doğu Akdeniz Üniversitesi'nde Radyo Televizyon ve Sinema eğitimi gören dergi sahibi Hasan Bayrak, yabancıların konut alımını kolaylaştıran yasanın çıkmasının ardından Didim'in küçük İngiltere'ye dönüştüğünü belirtti. Bayrak şunları söyledi 
     İlçede 600'ün üzerinde kayıtlı emlakçı var. Bir de buna kayıtlı olamayanları eklersek rakam 1000'i geçiyor. Didim'de bakkalından taksicisine, barlarda çalışan garsonlara kadar herkes İngilizler'e ev satıyor. Biz de, şehir plancısı arkadaşım Özgür Çankaya ile bir emlak dergisi çıkarmaya karar verdik. Dil konusunda hata olmaması için iki İngiliz editörle çalışıyoruz. Tahminimizden fazla ilgi görmek bizi mutlu etti. Derginin çıkacağının yerel gazetelerde haber olarak verilmesinden sonra çok sayıda telefon aldık. Amacımız dergiyi burada konut almak isteyen yabancıların başvuru kaynağı haline getirebilmenin yanında, Didim'in tanıtımını yapabilmek.'' Bayrak, yakın zamanda aynı ekiple Voices’ adlı haftalık İngilizce bir gazete de çıkaracaklarını söyledi. 
     
     DİDİM BİR CENNET'' 
     Sadece Didim'de değil Ege ve Akdeniz kıyı şeridinde de yabancıların çok büyük miktarlarda konut satın aldığını dile getiren Hasan Bayrak, Dergiyi Ege ve Akdeniz'e yaymak istiyoruz'' diye konuştu. Editör Gill Erer de, Didim'in bir cennet olduğunu söyleyerek, Burada yılın 300 günü güneş var. İngiltere'de yılın 10 ayı yağmurlu geçiyor. Didim'in havası da çok temiz, üstelik ucuz. Bu nedenlerle Didim, İngilizler tarafından çok tercih ediliyor. Biz de bu dergi ile onlara konut alımında yol gösterici olmayı hedefliyoruz'' diye konuştu. Diğer editör Glenn Maffia da dergiye, Didim'e gelen turiste ilçeyi tanıtan, ev almak isteyene yol gösteren, ev almış olanın da buraya adapte olmasının kolaylaştıran bir misyon yüklediklerini söyledi. 
     
</TEXT>
</DOC>
