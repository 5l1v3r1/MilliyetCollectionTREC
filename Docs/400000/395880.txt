<DOC>
<DOCNO> 395880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur36.html </URL>
<DATE> 2005/11/17/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Başeskioğlu Ülkemiz, terörle mücadelesini yasal olarak devam ettirecek 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''Ülkemiz, terörle mücadelesini geçmişte olduğu gibi hukuk kuralları içinde yapmaya devam edecektir'' dedi. 
     Bakan Başesgioğlu, Zonguldak Valisi Yavuz Erkmen'i ziyaretinde, gazetecilerin soruları üzerine yaptığı açıklamada, Türkiye'de siyasi ve ekonomik istikrarın devam etmesinin son derece yararlı olduğunu, ancak geçmişteki gibi ülkede sağlanan huzuru bozmaya yönelik teşebbüslerin bulunduğunu söyledi. 
     Türkiye'nin neresinde yaşarsa yaşasın bütün vatandaşların aklıselim ve sağduyulu hareket ederek, komploları boşa çıkaracağını belirten Başesgioğlu, şöyle dedi 
     ''Türkiye hukuk devletidir. Ülkemiz, terörle mücadelesini geçmişte olduğu gibi hukuk kuralları içinde yapmaya devam edecektir. Terörü kitleselleştirmek isteyen odaklar var. Bizim istediğimiz vatandaşlarımız oyunlara gelmesin, devletine ve Türk yargısına güvensin. Başbakanımız ve ilgili bakan arkadaşlarımız bu konudaki hassasiyetlerini kararlılıkla ifade etmişlerdir.'' Valiliğin anı defterine düşüncelerini yazan Başesgioğlu, daha sonra daire müdürleriyle basına kapalı toplantı yaptı. 
     Bakan Başesgioğlu, Zonguldak Belediye Başkanlığı, AK Parti Zonguldak İl Başkanlığı, Sağlık İşleri İl Müdürlüğü ile Karaelmas Gazeteciler Derneği'ni ziyaret etti. 
     
</TEXT>
</DOC>
