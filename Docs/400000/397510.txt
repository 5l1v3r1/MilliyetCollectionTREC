<DOC>
<DOCNO> 397510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/siyaset/axsiy01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe, yıllar sonra Meclis kürsüsünde 
</HEADLINE>
<TEXT>


TBMM'de Şemdinli araştırması görüşülürken konuşan ANAP Genel Başkanı Mumcu, başkaldırının Kürtçe karşılığı olan 'Serhildan' kelimesine yer verdi 

ANKARA Milliyet 


AKP, CHP ve ANAP'ın Hakk ri'nin Şemdinli ilçesinde yaşanan olayların aydınlığa kavuşturulması amacıyla Meclis araştırması açılması yolundaki önergeleri, TBMM Genel Kurulu'nda birleştirilerek görüşüldü. ANAP Genel Başkanı Erkan Mumcu, yıllar sonra ilk kez TBMM kürsüsünde Kürtçe bir kelime kullanarak konuşmasında başkaldırının Kürtçe karşılığı olan "Serhildan" kelimesine yer verdi. Genel Kurul'da, Hakk ri olaylarıyla ilgili olarak Meclis Araştırma Komisyonu kurulması kararlaştırıldı. 
Görüşmelerde Başbakan Recep Tayyip Erdoğan'ın yanı sıra muhalefet liderleri, CHP Genel Başkanı Deniz Baykal ve DYP Genel Başkanı Mehmet Ağar da hazır bulundu. 

'Sabırlı olun' 
İçişleri Bakanı Abdülkadir Aksu, Şemdinli olaylarından herkesin ders çıkarmasını, siyasi hesap ve rant hesabından uzak durulmasını istedi. Terör örgütünün bitmek üzere olduğunu hesap edip kendini gündemde taşımaya çalıştığını belirten Aksu, şöyle dedi 
"Bu olayları tümüyle değerlendirip terör örgütlerinin ekmeğine yağ sürmeyelim. Hükümetimizin ve bakanlığımızın bu olayı aydınlatma konusundaki sağlam iradesiyle mutlak ve tavizsiz yaklaşımından hiç kimsenin şüphesi olmasın. Bu olay geçmişte yaşanan bazı talihsiz olaylarla mukayese edilmesin." 
Erkan Mumcu da adaletin hem terazi hem kılıcı olduğunu, bu olay aydınlatılamazsa devletin kılıcının keskinliği konusunda şüphe doğacağını savundu. Grup konuşmasında Erdoğan için, "Bilgiye dayalı konuşmuyorsa çıkıp Meclis kürsüsünden milletten özür dilesin" diyen Mumcu, Genel Kurul'da üslubunu yumuşatarak şöyle devam etti "Komplo teorileri devlete olan inancı zedeliyor. Size düşen, devletin adaletinin işlediğini göstermektir. Bunu göstermek isteyen ima yoluyla konuşmaz. Millet, Anayasa'yı değiştirecek çoğunluğu babalar gibi satın diye vermedi. Sürekli karanlığa ateş etmeyin. 
Bölücü örgütün olaydan yararlandığını görüyoruz. Nitekim Şemdinli'de meydana gelen olayların başka bölgelere yansıtılması ve bunun bir başkaldırı olarak ifade edilmesi - serhildan kelimesinin Türkçe karşılığı olarak söylüyorum bunu - bir başkaldırı olarak ifade edilmesi, ülke adına kaygı duymamız gereken şeyin sadece bir vakadan ibaret olmadığını göstermektedir." 

Hayalet taşlamayın' 
DYP Genel Başkanı Mehmet Ağar da, sivili, askeri tüm kamu görevlilerinin hükümetin sorumluluğunda olduğunu belirtirken, "Havadaki kuştan da, yerdeki karıncadan da sorumlusunuz. Devlet ayrı, hükümet ayrı olmaz. Gözlemci edasıyla bu iş olmaz" dedi. Hukuk dışı kanaati olan varsa meclise getirilmesini isteyen Ağar, "Hayalet taşlamayın" diye konuştu. 

Erdoğan'a MİT'ten Hakk ri bilgisi 

ANKARA Milliyet 

Hakk ri'de yaşanan olayların TBMM'de ele alındığı sırada Başbakan Erdoğan, MİT Müsteşarı Emre Taner ve Başbakanlık Askeri Başdanışmanı Korgeneral Bekir Kalyoncu'yla görüştü. Görüşmede Şemdinli olayları ile sonrasında yaşanan gelişmeler ele alındı. Olayların faillerinin bulunması yönünde kararlı mesajlar veren Erdoğan'a bu konuda hazırlanan istihbarat raporları hakkında bilgi verildiği öğrenildi. Bu arada, The New Anatolian gazetesi, MİT Müsteşarı Taner'in Kuzey Irak'a gizli bir ziyaret yaparak Mesud Barzani ile görüştüğünü iddia etti. 

Silopi'deki saldırıda da itirafçı izi 

ANKARA Milliyet 

Şemdinli'deki bombalama olayında itirafçı Veysel Ateş'in tutuklanmasının ardından Şırnak'ın Silopi İlçe Emniyet Müdürlüğü'ne önceki gün yapılan bombalı saldırının faili olarak gözaltına alınan 3 kişiden birinin itirafçı, diğerinin de korucu olduğu ortaya çıktı. Polis, 2 el bombası atarak kaçan kişilerin peşine düştü. Cizre girişinde yakalanan araçtaki 3 kişi gözaltına alınarak Silopi'ye getirildi. Gözaltına alınan O.A.'nın PKK itirafçısı olduğu ortaya çıktı. Yanındaki S.D.'nin de korucu olduğu anlaşıldı. Cizreli korucu S.D.'nin tim komutanı olduğu tespit edildi. 


</TEXT>
</DOC>
