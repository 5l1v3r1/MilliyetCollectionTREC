<DOC>
<DOCNO> 354874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur50.html </URL>
<DATE> 2005/06/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Balıklıgöl'de Telekom'un özelleştirilmemesi için dua ettiler 
</HEADLINE>
<TEXT>

     Şanlıurfa, Denizli ve Çankırı'da Türk Telekom çalışanları, özelleştirme karşıtı eylem yaptı. 
     Şanlıurfa'da Yenişehir semtindeki Türk Telekom İl Müdürlüğü önünde toplanan çalışanlar, Abide Kavşağı ve Atatürk Bulvarı yönünü takip ederek, Karakoyun İş Merkezi önüne geldiler. 
     Kamu-Sen İl Temsilcisi Ahmet Alataş, burada grup adına yaptığı açıklamada, özelleştirme çalışmalarının arkasında yabancı tekellerin olduğunu savundu. 
     Dünyanın 13. büyük şebekesine sahip olan Türk Telekom'un 4 yılda ülke ekonomisine 21 milyar dolar katma değer sağladığını ifade eden Alataş, ''22 milyon sabit, 734 bin ADSL ve 250 bin TTNet abonesine sahip Türk Telekom'un, sırf yabancılar daha çok kazansın ve onların dediği olsun diye satılmasına bu halk izin vermeyecektir'' diye konuştu. 
     Daha sonra tarihi Balıklıgöl'e yürüyen grup üyeleri, Hz. İbrahim'in doğduğu ve dönemin hükümdarı Nemrut tarafından ateşe atıldığı yer olduğu rivayet edilen Halilürrahman Gölü'ndeki balıklara yem atarak, Türk Telekom'un özelleştirilmemesi için dua ettiler. 
     
     ''BASKININ ARDINDA YABANCI KURULUŞLAR VAR'' 
     Türk-Haber-Sen Denizli Şube Başkanı Muhammet Tüney, Gazi Mustafa Kemal Bulvarı'ndaki Türk Telekom Hizmet Binası önünde yaptığı basın açıklamasında, 24 Haziran'ın Türk Telekom'un özelleştirme sürecinde teklif vermek için son gün olduğunu hatırlattı. 
     Türk Telekom'un, özelleştirme adı altında ''uluslararası tekellere peşkeş çekilmek istendiğini'' iddia eden Tüney, ''Özelleştirme baskısının ardında yabancı kuruluşların olduğunu biliyoruz. Bize, özelleştirme yapın, diye baskı yapan ülkelerin hiçbiri telekomlarını özelleştirmemiş'' dedi. 
     
     ''ÖZELLEŞTİRMELER, ZARARA NEDEN OLDU'' 
     Türkiye Haber-İş Sendikası Çankırı Temsilcisi İsmail Kavlak, Karatekin Parkı'nda yaptığı açıklamada, gerekli altyapısı oluşturulmadan yapılan özelleştirmelerin, milyarlarca dolar zarara neden olduğunu iddia etti. 
     Haber-İş Sendikası Çankırı Baş Temsilcisi Mithat Çalar da il genelinde 297 Türk Telekom çalışanı olduğunu belirterek, özelleştirme sonucunda bu kadronun dağılacağını ileri sürdü. 
     Çankırı'nın göç veren bir il olduğunu ifade eden Çalar, ''Bu gibi tesislerinin özelleştirilmesi, kentteki işsizliği daha körükleyecek. Türk Telekom çalışanları ve aileleri, Çankırı esnafına katkıda bulunmaktadır. Burası dağıtılırsa en büyük zararı yine Çankırı görecektir'' diye konuştu. 
     
</TEXT>
</DOC>
