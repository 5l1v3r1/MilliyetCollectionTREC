<DOC>
<DOCNO> 353395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo06.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat'ta şov 
</HEADLINE>
<TEXT>


4 Eylül Stadı'nın modernizasyonu nedeniyle ligdeki ilk iki maçını sahasında oynayamayacak olan Sivas, Atatürk Olimpiyat Stadı'na göz dikti. Kırmızı-Beyazlılar, 50 bin kişiye oynayıp, kasasını doldurmak istiyor 


İstanbul'daki taraftarının fazlalığını fırsat bilen Sivasspor, ligin başında şov yapmayı amaçlıyor. Kırmızı - Beyazlılar'ın İdari Menajeri Bülent Uygun, 4 Eylül Stadı'nın modernizasyonu çalışmaları nedeniyle ligdeki ilk iki maçı İstanbul Olimpiyat Stadı'nda oynayabileceklerini belirtti, bu durumda 50 bin taraftarın kendilerini destekleyeceğini kaydetti. Süper Lig'in yeni ekibi, bu şekilde hasılat yönünden de gülmeyi hedefliyor. 
Uygun, transferde Brezilya'dan dört futbolcuyla görüşmelerin sürdüğünü ifade etti. Antrenör Esat Karaberberoğlu'nun, bu ülkeye giderek futbolcular konusunda araştırma yaptığı öğrenildi. 
Teknik Direktör Lorant'ın isteği doğrultusunda Konyasporlu Cem Karaca ile anlaşma sağladıklarını belirten Sivasspor'un İdari Menajeri, 2. Lig'den 5 gençle görüştüklerini vurguladı. 
Sivasspor'un, Süper Lig'de kalıcı olacağına inandığını bildiren Uygun, şöyle devam etti "Yıllardır, İkinci Lig'den çıkan her 3 takımdan ikisi çıktığı yıl küme düşmüştür. Ama Sivasspor, Süper Lig'de savaşan, mücadele eden bir futbol sergileyecek." 


</TEXT>
</DOC>
