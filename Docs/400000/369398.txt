<DOC>
<DOCNO> 369398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko04.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli tip işadamı tanımı yaptı, Mersin Limanı'nı yabancıyla aldı 
</HEADLINE>
<TEXT>


AHMET ERHAN ÇELİK Ankara 

Haziranda, ortağı olduğu TAV aracılığı ile Atatürk Havalimanı Dış Hatlar Terminali ihalesini alan Akfen'in sahibi Hamdi Akın, yabancı - yerli sermaye tartışmasında, 'milli tip işadamı' yaratılmasını önermişti. Ancak Akın, Mersin Limanı'nı yabancı ortakla aldı. Akın liman için Singapurlu PSA'yla şirket kuracak. Bu şirket yüzde 60 Akfen yüzde 40 PSA ortaklığı olacak. Hamdi Akın, "Bence makul bir fiyatla alındı, astronomik değil. Zorlasalar daha da çıkabilirdik" dedi. Ancak Akın'ın, ihale sonrası yetkilerini arayarak, "Bizi mahvettiniz, beklediğimizin çok üzerine çıkmak zorunda kaldık" dediği belirtildi. 
Limana ilk beş yılda 70 - 100 milyon dolar arası bir yatırım yapacaklarını belirten Akın, peşin ödeme düşündüklerini söyledi. 

İskenderun ihalesine de girecek 
Akın, İskenderun Limanı'yla da ilgilendiklerini, PSA'yla birlikte bu ihaleye de girmeyi planladıklarını açıkladı. PSA'nın konteyner liman işletmeciliğinde dünyada bir numara olduğunu söyleyen Akın, "Bu işi en iyi yapan, bu konuda National Geographic'e geçmiş, ödüller almış bir ortağımız var. Mersin, Akdeniz Bölgesi'nin en iyi limanlarından biri yapılacak" dedi. 

İzmir Limanı'nda panik 
Mersin Limanı ihalesinde 755 milyon dolarlık fiyata ulaşılmasının İzmir Limanı ihalesine hazırlanan taliplileri şok ettiği öğrenildi. Söz konusu taliplilerin idareyi arayarak, "İzmir Limanı, Mersin'den büyük. Çıkan rakamlar ise teklif hazırlıklarımızı alt üst etti" şeklinde görüş bildirdikleri ifade edildi. 

Büyük işletmeci 
Singapur merkezli PSA, dünyanın en büyük liman işletmecilerinden biri. 123 ülkede 600 limanla bağlantılı çalışan 200 gemisi var. 1990 yılında Singapur Terminali'ni dünyanın en büyük konteyner limanı haline getirdi. 2004 yılında 3.6 milyar dolar ciro yaptı. Şirket, Singapur Limanı'ndan yılda 15 milyondan fazla konteyner yüklemesi yapıyor. 


</TEXT>
</DOC>
