<DOC>
<DOCNO> 353466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko12.html </URL>
<DATE> 2005/06/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dünya petrolleri, Ceyhan'da buluşacak... 
</HEADLINE>
<TEXT>

     Önemli uluslararası enerji projelerinin hayata geçirilmesiyle Ceyhan Petrol Terminali, dünyanın sayılı yeni petrol merkezlerinden birisi haline gelecek. 
     Edinilen bilgiye göre, Bakü-Tiflis-Ceyhan BTC boru hattının işletmeye alınması yanında, Enerji ve Tabii Kaynaklar Bakanlığı'nın uzun vadeli hedeflediği yatırımlar çerçevesinde gündeminde bulundurduğu Samsun'dan Ceyhan'a yeni bir hat yapması ve Irak boru hattının tam kapasite çalışmasıyla, Ceyhan Petrol Terminali'nin yıllık kapasitesi 190 milyon tona ulaşmış olacak. 
     Böylece Ceyhan, dünyanın sayılı petrol ve doğalgaz satış merkezlerinden biri haline gelmiş olacak. 
     
     BOĞAZLARIN YÜKÜ HAFİFLEYECEK 
     Öte yandan Ceyhan terminalinin işlevini arttırması halinde, İstanbul boğazlarında tehlike yaratan petrol geçişlerindeki riskte büyük ölçüde önlenmiş olacak. 
     Enerji kaynaklarına göre, önümüzdeki 10 yıl içinde BTC boru hattı ile Ceyhan terminaline günde 1 milyon varil petrol verilecek. Aynı zamanda Kerkük'ten gelen çift boru hattı sistemiyle Irak petrolleri Ceyhan terminaline ulaştırılacak. 
     BOTAŞ'ın Rusya Federasyonu ile yürütmekte olduğu ikili anlaşmalar kapsamında Rus petrolünün Ceyhan terminalinden pazarlanması projesinde de önümüzdeki dönemde önemli gelişmelerin olması bekleniyor. Ayrıca, BOTAŞ'ın Samsun'dan Ceyhan'a yeni bir hampetrol boru hattı yapması projesi de gündemde bulunuyor. 
     
</TEXT>
</DOC>
