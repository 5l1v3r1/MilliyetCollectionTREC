<DOC>
<DOCNO> 361482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur46.html </URL>
<DATE> 2005/07/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Libya'da idam edilen Türk'ün ağabeyi Kardeşim komploya kurban gitti 
</HEADLINE>
<TEXT>

     Libya’da kendilerine isnat edilen bir cinayet suçundan idam cezasına mahkum edilen 2 Türk’ten biri olan Yunus Özkan’ın dün cezasının infaz edilmesi üzerine, ailesi yasa boğuldu. Özkan’ın kuzeni Hasan Özkan, "Kuzenimin işlenen cinayetten haberi yoktu. Komploya kurban gitti" dedi. 
     Libya’da dün idam edilen Yusuf Özkan’ın Adana’nın Yüreğir İlçesi Havutlu Beldesi’nde yaşayan amca oğlu Hasan Özkan, 1995 yılında kuzeninin komploya kurban gittiğini ve işlenen bir cinayete haberi olmadığı halde ortak edildiğini söyledi. 
     Müslüman bir ülkenin, suçu kanıtlanmayan 2 Türk’ü öldürmesinin affedilir bir tarafı olmadığını ifade eden Özkan, 10 yıldan beri yaptığı yazışmalarla verdiği mücadelede, yetkililerden karşılık alamadığını öne sürdü. 
     Kuzeninin dar gelirli bir ailenin çocuğu olduğunu, çalışmak ve eve katkı sağlamak için Libya’ya gittiğini belirten Özkan, şöyle konuştu 
     "Yunus, 39 yaşındaydı. Annesi ve babası önceki yıllarda ölmüştü. 
     3 kardeşi vardı. Ailenin maddi yükünü azaltmak için zor şartlarda 
     Libya’ya çalışmaya gitti. 1995 yılında, halen ne olduğunu çok ciddi şekilde bilmediğimiz bir nedenle cinayete karıştığı gerekçesiyle idamla yargılandığını duyduk. Hemen yetkililere yazılar göndererek ve bizzat görüşerek Türkiye’de yargılanmasını istedik. Hiç kimseden ciddi ve somut yanıt alamadık. Yurtdışında mahkum olan, kırmızı bültenle arananlar, mafya babaları ve birçok kanun kaçakları arkalarına siyasileri de alarak ülkemizde yargılanırken, bize bu şansı vermediler. Dün Dışişleri Bakanlığı’ndan bir yetkili arayarak bize cenazenin Türkiye’ye getirilmesi için gerekli çabayı göstereceklerini söyledi. Bu çabayı Türkiye’de yargılanması için neden göstermediler " Hasan Özkan, kuzeninin masum olduğunu, olayın peşini bırakmayacaklarını belirterek, sözlerini şöyle sürdürdü 
     "Bundan sonra avukatlarla görüşerek kendi işimizi kendimiz takip edeceğiz. Türkiye’nin dost olduğu bir ülke kalmadığı da böylece kanıtlandı. Çok üzüntülü ve perişan durumdayız. Cenazenin gelmesini bekliyoruz." Selim Aslan ile Yunus Özkan, cinayet suçlamasıyla 10 yıl hapiste yattıktan sonra dün Libya’da idam edilmişti. 
     
</TEXT>
</DOC>
