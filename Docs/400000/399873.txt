<DOC>
<DOCNO> 399873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/kohen.html </URL>
<DATE> 2005/12/02/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Komşu nasihati 
</HEADLINE>
<TEXT>


İRAN Dışişleri Bakanı Manuçehr Mottaki'nin Ankara ziyareti, ilk bakışta iki olumsuzluğu çağrıştırıyor Birincisi, Ankara'da büyükelçi olarak bulunduğu dönemde, birtakım irticai eylemlere destek olması nedeniyle, 1989'da Türkiye'yi terk etmeye zorlanmasıdır. İkincisi ise, Mottaki'nin yeni Dışişleri Bakanı sıfatıyla yurtdışına yaptığı bu ilk resmi ziyaretinin, uluslararası camianın İran'ı izole etme çabalarının yoğunlaştığı bir zamana rastlamasıdır... 
Tabii İran açısından bu iki hususun olumsuz tarafı yok. Türkiye "istenmeyen adam" ilan ettiği diplomatı, ağırlamaya razı olmuştur. Uluslararası camia Tahran'ı yalnızlığa itmeye uğraşırken, yeni İran yönetimi, Türkiye gibi, Batı ile de sıkı bağları bulunan bölgenin en önemli ülkesinde hüsnükabul görmüştür. 
Türkiye açısından, bu ziyaretin "arzu edilmesi", bugünkü konjonktürde bu komşu ülkeyle ilişkilerin normalleştirilmesinde yarar görülmesinden kaynaklanıyor. Ankara bu nedenle Mottaki'nin geçmişini bir yana itmeyi ve Batı'nın genel tavrının dışında, daha serbestçe hareket etmeyi yeğlemiştir. 

İRAN için hele şu sırada Türkiye'nin yakınlığı, gerçekten büyük değer taşıyor. Bu bakımdan Tahran'ın Ankara'ya eskisinden daha yakın bir ilgi göstermesinin nedenini anlamak kolay. 
Türkiye için de "İran açılımı"nın -uluslararası platformdaki bazı zorluklara rağmen- özel bir önemi var. Siyasal bakımdan sınır güvenliği, PKK ile mücadele, Irak'ın toprak bütünlüğü gibi hassas konularda çıkarlar aynı doğrultuda. İdeoloji ve dünya görüşü çok farklı da olsa, Türkiye bu komşusuyla siyasal ilişkilerini geliştirmekte yarar görüyor. Ekonomik alanda ise, zaten hızlı bir gelişme ve özellikle karşılıklı ticareti daha da artırma potansiyeli mevcut... İşte bütün bunlar, Mottaki'nin Ankara'daki görüşmelerinde masaya yatırıldı ve geniş bir mutabakat da sağlandı. 
Türk diplomasisinin İran'la ilişkilere verdiği önemin bir başka nedeni de var. Ankara bölgedeki komşularının istikrar içinde olmasını, uluslararası camia ile çatışmaya gitmeden, uyum sağlamasını istiyor. 
Türkiye, Suriye'ye yaptığı gibi, İran'a da fırsat buldukça bu doğrultuda "komşu nasihatinde" bulunuyor. Dışişleri Bakanı Gül geçenlerde Şam'da Başkan Beşar Esad'a söylediklerinin benzerini Ankara'da Mottaki'ye de iletti. Verilen mesajlar açık "İçeride insan hak ve özgürlüklerine saygılı bir düzen kurmaya çalışın dışarıda uluslararası camia ile iyi geçinin"... Ve tabii İran'a da şu tavsiye "Nükleer program konusunda tek taraflı hareketten vazgeçin, uluslararası camia ile anlaşın"... 

İRAN'ın yeni Cumhurbaşkanı Ahmedinecad'ın bu tavsiyeleri ne kadar dikkate alacağını göreceğiz... Ancak Türkiye'nin gerek bölgedeki ülkeler, gerekse Batılı müttefikler nezdinde sesini duyurabilecek bir konumda olduğu açık. Nitekim son zamanlarda Türk diplomasisinin bu yönde birtakım girişimlerde bulunduğunu görüyoruz. 
İran Dışişleri Bakanı'nın Ankara ziyaretinin başta belirttiğimiz olumsuzluklara rağmen, Batı'da ilgiyle izlendiği anlaşılıyor. Diğer bir deyişle Batı, İran'ı sıkıştırmaya çalıştığı bir sırada Türkiye'nin bir İranlı bakana ev sahipliği yapmasından rahatsızlık duymadı. Görüşünü aldığımız bir Batılı diplomata göre, "önemli olan Türkiye'nin İran'a gereken mesajları vermesidir. Bu çok yararlı bir roldür. Türkiye bir iletişim kanalı olarak, müstesna bir konumdadır"... 



</TEXT>
</DOC>
