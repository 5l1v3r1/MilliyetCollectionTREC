<DOC>
<DOCNO> 383250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/axspo01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören el koydu 
</HEADLINE>
<TEXT>


Beşiktaş Başkanı Yıldırım Demirören önceki akşam evinde yapılan zirvede Teknik Direktör Rıza Çalımbay'a güvence verdi, "Şartlar ne olursa olsun sezon sonuna kadar birlikteyiz. Rahat ol ve sadece işine bak" dedi 

BİLAL MEŞE 


Başkan Yıldırım Demirören, Malmö zaferine rağmen istifası cebinde olduğu ileri sürülen Teknik Direktör Rıza Çalımbay'la ilgili spekülasyonlara el koydu. Demirören önceki akşam evinde ağırladığı tecrübeli hocaya her konuda güvence verdi. Çalımbay bu toplantı sonrası rahat bir nefes alıp, moral buldu. 
Başkan Demirören'in yaklaşık 2 saat süren zirvede Çalımbay'dan sadece işine motive olmasını isteyerek, "Şartlar ne olursa olsun arkanda durmaya devam edeceğim. Sezon sonuna kadar birlikteyiz. Rahat ol ve sadece işine bak" dediği öğrenildi. Toplantıda Ümraniye'deki sıkıntılar da masaya yatırılırken, Yıldırım Demirören, Çalımbay'a tam yetki verdi. Başkan'ın, "Ümraniye'de her türlü kararı alabilirsin, bu konuda da özgürsün" diye konuştuğu vurgulandı. 

Güven tazelediler 
Demirören-Çalımbay zirvesinin ikinci ayağı ise dün sabah Ümraniye Nevzat Demir Tesisleri'nde yapıldı. İkili başbaşa yapılan görüşmede karşılıklı olarak bir kez daha güven tazeledi. Başkan Demirören, "Yönetim olarak hocamızın arkasında olduğumuzu, bundan üç hafta önce de açıklamıştım. Başka bir niyetimiz olsaydı, 'üç maç geçsin bakarız' derdik. Bu konuda kim ne derse desin, kim ne yorum yaparsa yapsın, sonuna kadar Çalımbay'ın yanındayım. Asla politik konuşmuyorum" dedi. 

'Zarar verirsem kendim giderim' 

Beşiktaş Teknik Direktörü Rıza Çalımbay, Siyah - Beyazlı takımın başarısının kendisi için her şeyden önce geldiğini söyledi. 
Çalımbay, "Para ve ün peşinde değilim. Göreve geldikten sonra hemen, 'Rıza hoca şöyle, Rıza hoca böyle' dediler. Taa ki 4-3'lük Fenerbahçe maçına kadar. Bu maçta herkes sustu. Ne zaman bir mağlubiyet aldık, olaylar yeniden gündeme geldi. Şu an görevimin başındayım, Beşiktaş'ın başarısı için bütün her şeyimi ortaya koyuyorum. Elimden geleni yapıyorum. İlerisi neyi gösterir, bilemem. Ama şu anda buradayım ve Beşiktaş için çalışıyorum" dedi. 

Ailton bilmecesi 

Kartal akşam yaptığı antrenmanla Samsunspor maçı hazırlıklarını tamamladı. Futbolcular, taktik çalışmasının ardından kampa girerken, Teknik Direktör Rıza Çalımbay'ın, Malmö sınavında 90 dakika kulübede oturttuğu Ailton konusunda kararsız olduğu bildirildi. İsveç'teki maçtan sonra Brezilyalı forveti, hazır olmadığı için oynatmadığını açıklayan Çalımbay'ın, Sambacı'yı yine yedek soyundurarak Sergen-Youla ikilisine forvette görev vermesi bekleniyor. İbrahim Üzülmez, Pancu, Güven, Ramazan ve Volkan ise kadroya alınmadı. 

'Hiç teklif almadım' 

Beşiktaş'ta yeniden menajerliğe geleceği belirtilen Sinan Engin, bugüne kadar Siyah-Beyazlı yönetimden hiç teklif almadığını belirtti. Başkan Yıldırım Demirören ile arkadaşlığı bulunduğunu ve zaman zaman beraber görülmesinin bu tür bir yorumlara neden olabileceğini vurgulayan Engin, "Ayrıca kulüpte şu anda görev kabul edilecek sağlıklı bir ortam da bulunmuyor" ifadesini kullandı. Sinan Engin, Siyah - Beyazlı takımın kampına katılmayacağının da altını çizdi. 


</TEXT>
</DOC>
