<DOC>
<DOCNO> 374300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/yazar/civaoglu.html </URL>
<DATE> 2005/08/31/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Birinci peron 
</HEADLINE>
<TEXT>


AB Parlamentosu'nda nasıl da güzel bir görüntüydü o... 25 ülkeden milletvekilleri ellerinde "EVET" yazılı ya da "EVET" anlamına gelen "YES", "SI", "OUI", "JA" yazılı... 
Pankartlarla TV kameralarına gülümsüyorlardı. Avrupa Parlamentosu'nda büyük sayılabilecek oy çoğunluğuyla "Türkiye'ye tam üyelik görüşmeleri için tarih verilmesi kararını" almışlardı. 
Bunun anlamı "TÜRKİYE'YE EVET" idi. 
Türkiye'ye karşı çıkan tutucu, Hıristiyan, ırkçı odaklara karşı sonucu, böyle pankartlarla kutlamışlardı. 
200 yıllık Batılılaşma yolculuğunda Türkiye'yi en güzel "kucaklayıştı bu..." 
............... 
Ne oldu onlar 
Buharlaştılar mı 
Elbette hayır... H l yanımızdalar. 
17 Aralık 2004 öncesinde de karşı odaklar aktifti... Türkiye'ye bir kez görüşme tarihi verilir ve görüşmelere başlanırsa, artık, o yolun dönüşü olmadığını biliyorlardı. 
Engellemek için her şeyi yaptılar. Hatta son gün, son dakikada bile ilişkilerde kopmanın eşiğinden dönüldü. 
Ama... Sonuç "EVET" olmuştu. Şimdi gene saldırıya geçtiler. 
................ 
3 Ekim'de tam üyelik görüşmelerinin başlamasını önlemek, karşı odakların son şansı... 
Yani... "Tam üyelik görüşmelerinin ertelenmesi" veya "önce Rum kesiminin tanınması gibi" dayatmalarla, görüşmelerin başlamadan bitmesi hedefleniyor. 
Bir kez daha vurgulayalım... AB ile Türkiye arasında üyelik görüşmeleri bir kez başlarsa artık sürecin dönüşü olmadığının bilincindeler. 
"Görüşmelerin ucunun açık olması", "imtiyazlı ortaklık statüsü gibi bir seçenek", "ölçütler gerçekleşmediği takdirde müzakerelerin kesilmesi", "AB'nin yeni bir üyeyi sindirebilecek bir durumda olması" ya da benzer yokuşa sürmelerin, aslında artık önemi olmayacağını, daha önceki deneyimler de göstermedi mi İngiltere, Polonya, İspanya ve Portekiz'le kaç kez görüşmeler koptu... Üyelikleri nefes kesici bir serüvenle sonuca ulaşabildi. 
Türkiye için de sürecin başlaması ile birlikte bu deneyimlerin tekrarlanacağı ve aynı sonuca varılacağı büyük olasılık. Türkiye karşıtları o nedenle açıktan ya da masa altından son kozlarını oynuyorlar. 
................ 
Avrupa Birliği tam üyelik sürecinde iki "etken" vardır. 
1- Kurumsal etken 
2- Siyasal etkenler 
Birincisi, yani kurumsal etken kalıcıdır. Ankara Anlaşması'ndan başlayarak atılan bütün imzalar, yaşanan bütün geçiş süreçleri kalıcı kurumsal etkenlerdir. O yola girildiğinde dönüşü yoktur. 
Buna karşılık siyasal etkenler o günlerin, ayların, birkaç yılın geçici dayatmalarıdır. Türkiye, kalıcı olan kurumsal yolda ilerlerken, "gelir geçer siyaset koşulu" dayatmalarına kendini kaptırmaktan uzak durmalıdır. 
Bugün Türkiye'ye HAYIR diyen ülkelerin çoğu aslında Türkiye üzerinden AB ile çatışmaktadır. Ekonomileri durgunluk geçirmektedir. Halkları tepkilidir, siyasetleri inişe geçmiştir... Yarınlarda AB ekonomileri yeniden yükselişe geçtiğinde Türkiye'nin karşısındaki HAYIR'lar çok daha azalacaktır. 
Kalıcı olan yolda yürümeye devam. 
Önemli olan, 3 Ekim'de "tam üyelik görüşmelerinin başlaması"dır. Kalıcı ve kurumsal olan budur. 
Çerçeve Belge'ye, Türkiye'nin AB üyeliği karşıtları, koşullar koymaya hatta doldurmaya çalışıyorlar. Bunların bir kısmında başarılı olmaları sürpriz etkisi yapmasın. Çok da büyütülmesin. Hiçbirinin "kalıcı" kıymet-i harbiyesi olmayacak. 
.................. 
Türk kamuoyu şunu iyi bilmelidir ki, açıklanacak Çerçeve Belge, içeriği ne olursa olsun, AB ile Türkiye arasında imzalanacak bir anlaşma değildir. 
Bu, sadece, Avrupa Birliği'nin tek taraflı bir açıklaması olarak görülmelidir. Türkiye de, kendi görüşlerini ve o Çerçeve Belge'ye katılmadığı maddeleri özenli bir dille açıklayacaktır. 
Sonra... 3 Ekim'de görüşmeler -simgesel de olsa- başlar. Tekerler döner... Sondan bir önceki istasyondur bu. 
Türkiye, çaylaklık edip lokomotifi raydan çıkarmazsa, 8 yıl sonra "tam üyelik peronuna" girebilir. 



</TEXT>
</DOC>
