<DOC>
<DOCNO> 395514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo09.html </URL>
<DATE> 2005/11/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trabzonspor'da Lazarov seferi 
</HEADLINE>
<TEXT>

     Trabzonspor, Galatasaray ve Beşiktaş’ın da peşinde olduğu Antepli futbolcu için önümüzdeki hafta G.Antepspor kulübüne teklifini iletecek. 
     
     Aktuğ da hazır 
     Trabzonspor, Gaziantep’in Bulgar yıldızı Lazarov konusunda ısrarını sürdürüyor. Bordo-Mavililer, uzun zamandır Galatasaray ve Beşiktaş’ın da listesinde bulunan golcü futbolcu için gelecek hafta Antep’e teklifini götürecek. Özellikle Başkan Atay Aktuğ’un, Lazarov’un alınmasına çok sıcak baktığı ve her türlü fedakarlığa hazır olduğu ileri sürüldü. Karadeniz ekibi yöneticilerinin ayrıca Lazarov ile yaptıkları ön görüşmeden olumlu sonuçla ayrıldıkları da bildirildi. 
     
     Beklemiyorlar 
     Bu arada Gaziantepspor’un sezon sonunda sözleşmesi sona erecek olan Lazarov’u kulübün eline para geçmesi amacıyla ara transferde elinden çıkarmayı düşündüğü, Fatih’in yanına forvet arayan Trabzon’un da bu fırsatı kaçırmak istemediği öğrenildi. Yöneticiler konu ile ilgili olarak önümüzdeki hafta Antep’e gidip bu oyuncu için pazarlıklara başlayacak. Tek sorun ise Galatasaray ve Beşiktaş nedeniyle Lazarov’un fiyatının artacak olması. 
     
</TEXT>
</DOC>
