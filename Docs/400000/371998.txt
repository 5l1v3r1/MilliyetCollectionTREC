<DOC>
<DOCNO> 371998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas11.html </URL>
<DATE> 2005/08/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
'Piyano adam'ın gizemi çözüldü Bavyeralı bir Alman 
</HEADLINE>
<TEXT>

     İngiltere'de bir plajda bulunan ve tek kelime etmeden yalnızca piyano çalan gizemli şahsın Alman olduğu ve ülkesine döndüğü açıklandı. 
     İngiltere'deki West Kent Ulusal Sağlık Hizmetleri ve Sosyal Bakım Merkezi sözcüsü, medyanın ''piyano adam'' adını taktığı bu kişinin ''belirgin bir iyileşme'' gösterdiği için taburcu edildiğini söyledi. Sözcü, konuyla ilgili ayrıntı vermedi. 
     Alman hükümet yetkilileri de, İngiltere'de hastaneden taburcu edilen bu kişinin 20'li yaşlarda bir Bavyeralı olduğunu açıkladı. Almanya Dışişleri Bakanlığı'ndan bir sözcü, şahsın Alman olduğunu doğruladı ve bu kişinin Cumartesi günü ülkesine döndüğünü kaydetti. 
     Almanya'nın açıklamasından önce, Daily Mirror gazetesi, söz konusu şahsın sonunda sessizliğini bozduğunu, Alman olduğunu ve Paris'te işini kaybettikten sonra intihara kalkıştığını yazdı. Haberde, şahsın daha önce akıl hastalarıyla çalıştığı, böylece onların davranışlarını kopya ettiği ifade edildi. 
     ''Piyano adam'' diye adlandırılan şahıs, 7 Nisan'da İngiltere'nin güneyinde bir plajda ıslak giysileriyle bulunmuş, kimliği hakkında bilgi edinilememişti. Kaldığı Dartfort'taki akıl hastalıkları biriminde personel için düzenli olarak piyano çalan, ancak kimseyle tek kelime konuşmayan şahıs, kendisine verilen kağıtlara da yalnızca ayrıntılı piyano resimleri çizdi. 
     Giysilerindeki bütün etiketler kesili olan bu kişinin kimliğinin belirlenmesi için hayli çaba sarfedildi. 
     
</TEXT>
</DOC>
