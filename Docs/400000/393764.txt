<DOC>
<DOCNO> 393764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko39.html </URL>
<DATE> 2005/11/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İMKB... Koniteks'te işlem yapan bazı isimlere yasak 
</HEADLINE>
<TEXT>

     İstanbul Menkul Kıymetler Borsası İMKB Yönetim Kurulu Başkanı Osman Birsen imzasıyla yayımlanan yazıda, Koniteks hisselerinde işlem yaptığı tespit edilen kişilere işlem yasağı getirildi. 
     İMKB'den yapılan yazılı açıklamada, Koniteks hisse senetlerinde gerçekleştirdikleri Sermaye Piyasası Kanunu madde 47 A-2 kapsamındaki işlemler nedeniyle Seda Mızraklı Ferik, Aycan Ferik, Selçuk Sarı ve Mikail Koyuncu isimli kişiler ile Mindworks Technologies Ltd. ünvanlı şirket hakkında, 2499 sayılı Sermaye Piyasası Kanunu'nun 4487 sayılı Kanunla değişik 46. maddesinin birinci fıkrası i bendi uyarınca 09 Kasım 2005 tarihi mesai saati bitiminden itibaren geçerli olmak üzere, borsalar ve teşkilatlanmış diğer piyasalarda işlem yapma yasağı getirilmesi ve işlem yapma yasağının getirildiği tarih itibariyle sahip oldukları hisse senetlerinin Kurul kaydından çıkarılmasına karar verildiği kaydedildi. 
     Açıklamada, söz konusu Kurul kararı çerçevesinde, adı geçen kişilerin Borsa'da hiç bir şekilde alım satım işlemlerinde bulunamayacağı ve üyeler tarafından gerçekleştirilecek alım satım işlemlerinden doğan takas yükümlülüklerinin, İMKB Takas ve Saklama Bankası A.Ş. tarafından dikkate alınmayacağı duyuruldu. 
     
</TEXT>
</DOC>
