<DOC>
<DOCNO> 357735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/gun01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan ziyaret 
</HEADLINE>
<TEXT>


Eyüp Beyaz'ın babası Ilgar Beyaz, dün Adalet Bakanı Çiçek'e "geçmiş olsun" ziyaretinde bulundu. Çiçek de taziyelerini bildirdi 

ANKARA Milliyet 

Ankara, dün, eşi görülmemiş bir buluşmaya sahne oldu. DHKP-C'li canlı bomba Eyüp Beyaz'ın babası Ilgar Beyaz ile amcası Samet Beyaz, Adalet Bakanı Cemil Çiçek'e, "geçmiş olsun" ziyaretinde bulundu. 
Çiçek de, "Sizler bu çocukları dünyaya getirdiğinizde böyle olmasını arzu etmediniz. Ama maalesef Türkiye'de bir kısım şer odakları çocuklarınızı alıyor, yanlış yollara sevk ediyor. Tabii evlat acısıdır, Allah sizlere sabır versin, biz de böyle olmasını arzu etmedik. Güvenlik güçleri ona her türlü kolaylığı gösterdi. Allah hepimizi korudu" dedi. 
Baba Beyaz ağlayarak, "Büyük geçmiş olsun. Her ne kadar da acımız, üzüntümüz varsa da... Keşke hiç olmasaydı" diye konuştu. Bunun üzerine Çiçek, "Sen de bizim babamızsın. Ne zaman sıkıntın olursa bizi evladın olarak kabul et. Bu olayın uyarıcı rolü olur inşallah" şeklinde konuştu. Bunun üzerine Beyaz, "oğlunun yolunun iyi yol olmadığını" söyledi. 
Ilgar Beyaz, cenazeyi almak üzere geldiği Keçiören Adli Tıp'ta ise şunları söyledi "Eyüp, Giresun Eğitim Fakültesi Sınıf Öğretmenliği Bölümü'nden 2001'de mezun oldu. Son sınıfta aklını çelmişler, örgüte katılmış. 8 yıldır haber alamıyordum. Okumak istedi, okutmasam böyle olmayacaktı." 

Ambulans devletten 
Çiçek, ziyareti şöyle değerlendirdi "Görünce yüreğim sızladı. O da ben de çok üzgündük. Adamcağız anlattı, 'örgütün elinden kurtaramadık' diye. Aile için elimizden geleni yaptık. Cenaze için ambulans verdik. Polis de yol boyunca ambulansa eşlik edecek." Çiçek, Beyaz'ın yerdeyken öldürülmesi için ise, "Polisin başka çaresi yoktu" dedi. 


</TEXT>
</DOC>
