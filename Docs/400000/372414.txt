<DOC>
<DOCNO> 372414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun09.html </URL>
<DATE> 2005/08/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Neo-con'lar Rumsfeld'e karşı 
</HEADLINE>
<TEXT>

     Irak'tan çekilme eğilimi olduğu öne sürülen Rumsfeld'in değiştirilmesi isteniyor ABD'de Irak, İran ve Suriye konularında sertlik yanlısı görüşleriyle bilinen ve 'neo-con' olarak adlandırılan muhafazakar çevreler, Savunma Bakanı Donald Rumsfeld'in değiştirilmesini istedi. 
     Neo-con hareketinin yayın organı olarak bilinen The Weekly Standard dergisinin Genel Yayın Yönetmeni William Kristol, Pentagon'dan çıkan ''Irak'ta yeni anayasa ortaya çıksın, seçimler yapılsın, ardından biz de çekilme planlarını hızlandıralım'' görüşünün Rumsfeld'den kaynaklandığını savundu. 
     Kristol, ''Rumsfeld ya Irak'ta kazanacağımıza inanmıyor, ya kalmamız için gereken siyasi desteğin süreceğini sanmıyor, ya da kazanmanın maliyetini karşılamayacağını düşünüyor'' dedi. 
     ABD ordusunun Irak'ta direnişe karşı kesin zafere kadar mutlaka kalması gerektiğini anlatan Kristol, ''Başkan Bush, bu savaşı kazanmamız gerektiğini biliyor. Kazanmak için de Başkan'ın, savaşmaya istekli ve kazanma gücüne sahip bir savunma bakanına ihtiyacı var'' diyerek Rumsfeld'in değiştirilmesini istedi. 
     
     Irak'tan çekilme 'tehlikeli' 
     Neo-con düşünürlerin yoğunlukla çalıştığı American Enterprise Institute kuruluşundan yeni muhafazakar bir askeri uzman da, The Washington Post'taki yazısında, Irak'tan çekilme yönündeki konuşmaların 'çok tehlikeli' olduğunu belirtti. 
     Askeri uzman, her durumda ileride güvenlik sorumluluğunu üstlenecek hafif piyade niteliğindeki Irak birliklerinin, daha çok uzun yıllar ABD ordusunun desteğine ihtiyaç duyduğunu ifade etti. 
     Rumsfeld, dünkü basın toplantısında da Başkan Bush'un Irak Anayasası'nın yürürlüğe girmesine büyük umut bağladığı bir ortamda, ''maalesef anayasanın tamamlanmasının, Irak'taki bütün şiddeti bitirmesi ve ülkenin bütün sorunlarını çözmesi muhtemel değil'' diyerek farklı bir çizgi ortaya koymuştu. 
     Bush'un son konuşmalarında, ordunun Irak'tan kesinlikle çekilmeyeceğini vurguladığını hatırlatan bazı uzmanlar, Irak savaşındaki çeşitli başarısızlıklara ilişkin suçlamalara maruz kalan 74 yaşındaki Rumsfeld'in bir süre sonra başka bir isimle yer değiştirebileceğini savunuyor. 
     
     Neo-conlar güç kaybı nedeniyle kızgın 
     Öte yandan gözlemciler, neo-con çevrelerin Pentagon'da uğradıkları güç kaybından dolayı kızgın olduklarını belirtiyor. 
     En önemli iki neo-con isim, Pentagon'un eski iki numarası Savunma Bakan Yardımcısı Paul Wolfowitz ve eski üç numara olan Savunma Bakan Yardımcısı Douglas Feith, geçtiğimiz aylarda görevlerinden ayrılmıştı. 
     The Washington Post gazetesi, onların yerini alan Gordon England ve eski Ankara büyükelçisi Eric Edelman'in gelişleriyle, Pentagon'un 'eski neo-con havasından çıkarak daha dengeli bir görüntüye büründüğü' yorumunu yapmıştı. 
     
</TEXT>
</DOC>
