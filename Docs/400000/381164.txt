<DOC>
<DOCNO> 381164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko15.html </URL>
<DATE> 2005/09/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Unakıtan Otel odasında konuşmuşum, avluda konuşacak halim yok ya 
</HEADLINE>
<TEXT>

     Maliye Bakanı Kemal Unakıtan, bütün yatırımcılarla konuşacağını belirterek, ''Gece de konuşacağım, gündüz de konuşacağım. Çünkü bu ülkenin yatırıma ihtiyacı var, yabancı sermayeye ihtiyacı var'' dedi. 
     Unakıtan, İstanbul Mali Müşavirler ve Muhasebeciler Derneği'nin düzenlediği ''Türk Maliye Politikası 2005'' konulu toplantıya katılarak bir konuşma yaptı. 
     Unakıtan, bütün gündemlerin ekonomiye ayarlandığını, bütün ülkelerin daha fazla yabancı yatırım çekmenin çabası ve yarışı içinde olduğunu söyledi. 
     Unakıtan, ''Bizim gelişmeye ayak uyduramayan zihniyet daha hala, bakan bilmem kim yatırımcıyla konuştu mu, konuşmadı mı Onun peşinde. Konuşacağım tabii. Bütün yatırımcılarla konuşacağım. Gece de konuşacağım, gündüz de konuşacağım. Çünkü bu ülkenin yatırıma ihtiyacı var, yabancı sermayeye ihtiyacı var. Bu bir zihniyet meselesi, zihniyet. İşte o zihniyette olanlar artık bu milletin gelişim akımı içinde boğulup gidecekler'' diye konuştu. 
     Özelleştirmenin yapılacağını vurgulayan Unakıtan, şunları söyledi 
     ''Milletin üzerine kamburlar yüklemişler. Öde paraları devlet baba . Niye ödeyecek devlet baba Çünkü siyasilerin çiftliği yapmışlar. Boyuna zarar ediyoruz. Bir bir hepsini satıyoruz. Her satışta millet ohh biraz daha rahatlıyor. 
     Bir de bunun devamlı böyle olmasını isteyenler var. Özelleştirme yapılmasın. Otursunlar oraya çiftlik gibi. Keyifleri iyi, tıkırları iyi, satılmasın da satılmasın . Yok baba, bu devir geçti yok artık. Bunları bir bir satacağız. Devleti devlet haline getiriyoruz. Devlet yalnız düzenleme ve denetleme görevi yapar, ticaret yapmaz ki.'' Komünist ülkelerin de kafalarını değiştirdiğini ifade eden Unakıtan, ''Bizim solcular hala aynı kafa. Çin'e gitsinler görsünler. Çin'de dünyada kullanılan çimentonun yüzde 70'i kullanılıyor. Neden Kalkınma hamlesi... Her sene 60-70 milyar dolar yabancı sermaye geliyor.'' diye konuştu. 
     
     GALATAPORT İHALESİ 

     Maliye Bakanı Kemal Unakıtan, Sabancı Holding Başkanı Güler Sabancı'nın kendisini ziyarete geldiğini. Çin'den geldiğini söylediğini ve yabancı yatırımcılara yer tahsisi yaptıklarını söylediğini anlattı. Unakıtan, şöyle devam etti 
     ''Biz herkesin gözü önünde ihale yapıyoruz. Adam herkesin verdiğinin iki mislini veriyor. 'Vay bu yabancı sermaye, nasıl verirsiniz'. Verilen bin 200 metre, Galataport. Daha da verilmedi. Yani ihale sonuçlanmadı daha. Kıyametler kopuyor.'' Unakıtan, burada oteller, alışveriş merkezleri yapılacağını, binlerce yabancı turistin geleceğini, İstanbul'a para akacağını belirtti. 
     Unakıtan, ''Olmaz da olmaz, tutturmuşlar. Allah, Allah, hayret birşey yani'' dedi. 
     Maliye Bakanı Unakıtan, yatırımcılarla otel odasında yaptığı iddia edilen görüşme konusuna da değinerek, ''Otel odasında konuşmuşum. Avluda konuşacak halim yok ya. Şimdi ben gitmişim Davos'a, zaten yatırımcılarla konuşmaya gitmişim, kış sporları için gitmedim ki oraya'' diye konuştu. 
     Unakıtan, dünyanın önde gelen saygın yatırımcılarıyla görüşüldüğünü, ancak birilerin menfaatleri bozulduğu için bağırtıların çağırtıların ortaya çıktığını ifade etti. 
     
     ''TÜPRAŞ'I HERKESE DUYURA DUYURA SATTIK'' 

     Kemal Unakıtan, Tüpraş'ın yüzde 14.7 hissesinin satışı konusuna değinirken de şu görüşleri dile getirdi 
     ''Tüpraş hisselerini en iyi şartlarla sattık. Öyle gece yarısı mece yarısı değil. Herkese duyura duyura sattık. Toptancı Pazarı'nda herkesin haberi var'' dedi. 
     Morgan Stanley'in de kendisine, çok para istendiği için alamadıklarını söylediklerini aktaran Unakıtan, şunları söyledi 
     ''Neden Türkiye'nin fiyatı arttı. O zaman o parayı istedik, o parayı verene de sattık. Yok efendim gece yarısı satılmış. O zaman bizi alkışladılar. Gazeteleri okursanız... En büyük, en güzel satışı yaptılar falan... Ondan sonra medya kuruluşları satış ihaleleri başlayınca herşey değişti. Ne korkuyorsunuz Bu ülkede serbest piyasa düzeni hakim olacak. Serbest rekabeti getiriyoruz. Parayı veren düdüğü çalacak. Öyle numara yok, bitti artık.'' 
     
     "BİZ GELDİK HER ŞEY DEĞİŞTİ" 

     Maliye Bakanı Kemal Unakıtan, vergi dairesi yeniden yapılandıkça mükellefin takibinin de daha fazla olacağını belirterek, "Öyle incelemelere başladık ki, kim çaycının üzerine hesap açmış, kim şoförünün üzerine hesap açmış tık diye çıkıyor artık" dedi. 
     Unakıtan, İstanbul Mali Müşavirler ve Muhasebeciler Derneği'nin düzenlediği "Türk Maliye Politikası 2005" konulu toplantıdaki konuşmasında, Türk insanının değişimden geçtiğini, Hükümetin de insanların da değiştiğini, devletin de değişeceğini, herkesin daha hür olacağını söyledi. 
     Unakıtan, "Ekonomi de değişecek. Daha serbest ekonomi gelecek. Bu serbest ekonominin gereklerini hala anlamayanlar var. İster anlasınlar ister anlamasınlar biz yolumuza devam edeceğiz" dedi. 
     Türkiye'nin artık dışa dönük bir ülke olduğunu, yabancı yatırımcıların gelip gittiğini belirten Unakıtan, şunları söyledi 
     "Plazalarda bir sürü boş yer vardı. Biz geldik her şey değişti. İleride anacaklar bunu. Recep Tayyip Erdoğan'dan önceki dönem, Recep Tayyip Erdoğan'dan sonraki dönem. Şimdi plazalarda boş yer bulunmuyor. Gelenlerin çoğu da yabancı. Bunlar niçin geliyor Türkiye'ye Türkiye'de altın madeni mi bulundu Türkiye değişti, istikrara kavuştu. Raydan çıkmış ekonomi tekrar raya girdi. Araba hız yapmaya başladı. Gelişen ekonomide yerli yabancı herkes yerini almak istiyor." Vergi konusunda yapılacak yasa değişikliklerine de değinen Unakıtan, ilk değiştirecekleri yasanın Kurumlar Vergisi Yasası olacağını bildirdi. Ayrıca Gelir Vergisi ve Vergi Usul Yasası'nı da değiştireceklerini aktaran Unakıtan, yeni yasaların daha basit, anlaşılabilir, sık sık değiştirilmeyecek yasalar olacağını vurguladı. 
     Yeni uygulamalarla mükelleflerin artık oturdukları yerden internet üzerinden beyanname verdiklerine işaret eden Kemal Unakıtan, internet ortamında aldıkları beyanname sayısının 12 milyonu geçtiğini söyledi. 
     
     "KİM ÇAYCISININ ÜZERİNE HESAP AÇMIŞ..." 

     Vergi idaresi yeniden yapılandıkça mükelleflerin takibinin de daha fazla olacağına dikkati çeken Unakıtan, veri tabanını geliştirdiklerini, bütün bilgilerin veri tabanına girildiğini, mali bilgilerin burada bulunduğunu söyledi. Maliye Bakanı Kemal Unakıtan, şöyle devam etti 
     "Türkiye'yi haritalara bölüyoruz. Riskli bölgeler, riskli sektörler ve bir de riskli mükellefler var. Artık projektörleri onların üzerine doğrultmaya başladık. 
     Tabii öyle incelemelere başladık ki, başına gelen bilir ama şimdi burada öyle fazla açıklamıyoruz, kim çaycısının üzerine hesap açmış, kim şoförünün üzerine hesap açmış tık diye çıkıyor artık bizde. Düğmeye bastın mı rakamlar çıkıyor." Bakan Unakıtan, Mernis Projesi'ni anımsatarak vatandaşlık numarasının aynı zamanda vergi mükellefi numarası olarak da kullanılacağını, bir insanın doğduğundan ölümüne kadar takip edileceğini kaydetti. 
     Unakıtan, Türkiye'de kayıt dışının giderek daralacağını, ileri ülkeler seviyesine kadar kayıt dışılık oranlarını indireceklerini belirtti. Bu yapılmadan Türkiye'nin ilerlemesinin mümkün olmadığını ifade eden Unakıtan, mali müşavirler ve muhasebecilerden de kötü niyetli mükellefin aleti olmamalarını istedi. 
     Unakıtan, devletin yüzde 1 daha az faiz ödemesinin milletin cebinde 2.5-3 milyar dolar paranın kalmasını sağladığını bildirdi. 
     Unakıtan konuşmasında, eskiden asık yüzlü devlet anlayışı yerine daha iyi servis veren, güler yüzlü devlet anlayışını getirdiklerini belirtti. Bu arada, muhasebeciler ve mali müşavirlerin mali tatil talepleri konusunu da ciddi ciddi düşündüklerini söyledi. 
     Unakıtan, toplantıdan ayrılırken, karlı, büyük kamu kuruluşlarının özelleştirilmesi dolayısıyla Türkiye'nin faiz dışı fazla hedefinin aşağı çekilmesi konusunda IMF'den talepte bulunduğuna ilişkin haberler konusundaki bir soru üzerine, "Bu konularda çeşitli çalışmalar devamlı yapılıyor. Çalışmalardan biri budur. Ama bu konuda alınmış bir karar yok. Şu anda birşey söylemek için henüz erken" dedi. 

     
</TEXT>
</DOC>
