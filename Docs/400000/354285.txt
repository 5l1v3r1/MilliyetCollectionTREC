<DOC>
<DOCNO> 354285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/gureli.html </URL>
<DATE> 2005/06/22/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kemikli türban politikası 
</HEADLINE>
<TEXT>


Başörtüsü AKP iktidara geldikten sonra kemikleşen bir sorun olup çıktı. Almanya Başbakanı'na "kemikli politika"dan yana olduğunu belirten bizim Başbakan'ın tercihinin bunda rolü var mıdır dersiniz 
Aslında başörtüsü dün olmadığı gibi, bugün de kemikleşen bir sorun olmazdı. Hatta türban bile sorun olmazdı. 
AKP içindeki siyasal dincilerin savunduğu ve de Başbakan Tayyip Erdoğan'ın eşinin başında simgelenen biçim, ne başörtüsüdür, ne eşarptır ne de türban... Bunun açık adını ortaya koymak gerek. 
Bizim 16 Şubat 2005'te bu köşede belirttiğimiz gibi, bunun adı şeriat örtüsüdür. Bugün iyice ortaya çıkıyor ki, bunun adı tarikat örtüsüdür. 
Geçen hafta Milliyet'in manşetten fotoğraflarıyla sergilediği olay şunu açıkça gösteriyor Bazılarının yaymaya çalıştığı gibi, askerin başörtüsüne karşı bir tavrı yoktur. Orgeneraller, başta Genelkurmay Başkanı olmak üzere, başını örten kadınlarla hem de Genelkurmay kararg hında fotoğraf çektirmektedir. 
Bu kadınların başlarında ya eşarp ya da gerçek türban olan bone şeklindeki örtü var. Maliye Bakanı'nın eşi Bayan Unakıtan'ın başı da gerçek türban ve tepki çekmiyor. 
Orta ve ileri yaşlılarımızın yaygın söylemiyle "hepimizin annelerinin kullandığı başörtüsü" bugün de her yerde rahatça kullanılıyor. Hemen belirtelim, Erzurum Üniversitesi'nde yaşanan olay bu bağlamda tümüyle yanlış, hatta provokasyonu akla getiren bir uygulama. 
Amma ve lakin, Başbakan'ın eşi Bayan Erdoğan'ın abartılı biçimde simgelediği başlık, bunlardan bambaşka bir şey. Belirli bir çevre tarafından siyasal düşüncelerle yaygınlaştırılmaya çalışılan ve "dava" haline getirilen de bu. 
Maksat başını örtmek ise, türban da örtü, eşarp da örtü. Yok, illa ki, tarikat örtüsü... İnadına siyasal simge. 
Başbakan Erdoğan toplumsal mutabakattan söz ediyor. Elbet toplumsal uzlaşma. Ama, toplumsal uzlaşma derken sadece Meclis'teki AKP'nin yüzde 65'ini değil, kayıtlı seçmenin ancak yüzde 25'inin verdiği oyu da dikkate almak gerekir. 
Unutulmamalı Gerçek, hatta sözde demokrasiyle yönetilen ülkelerde, sorunların sorumlusu olarak hükümetler görülür. Oysa bizde 3 yıllık iktidar, sorunlara karşı iktidar gibi davranmıyor, muhalefet yapmayı sürdürüyor. Kemikleşen sorunların ve huzursuzluğun kaynağında bu yatıyor. Tayyip Bey'in kemiksiz politikası yatıyor. 

Bir şiir 
Dizelerimiz Nursen Karas'ın "Küskün kuşlar göçe kadar" kitabından 
"Unuttum seni dediğime bakma Yoksun tekerlemesidir o Bir yarışçı koşarken nasıl Bacaklarını unutursa Ben de unutuyorum bazı Gece gündüz içimde yaşayanı." 



</TEXT>
</DOC>
