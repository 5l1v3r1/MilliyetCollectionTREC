<DOC>
<DOCNO> 393410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko48.html </URL>
<DATE> 2005/11/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Dubai Bank Borsa ve emlak'ta çok cazip fırsatlar var 
</HEADLINE>
<TEXT>

     Dubai Bank Üst Yöneticisi CEO Ziad Makkawi, ''Türkiye'de borsa ve emlak açısından bizim için çok cazip fırsatlar sunuluyor. Fırsatları değerlendirip Türkiye'ye girmeyi düşünüyoruz'' dedi. 
     YASED tarafından düzenlenen ''Yabancı Yatırımların Yeni Gözdesi Fırsatlar Ülkesi Türkiye'' konulu konferans kapsamında düzenlenen ''Yabancı Sermayenin Gayrimenkule Yönelişi'' başlıklı oturuma katılan Makkawi, yaptığı konuşmada, petrol fiyatlarındaki yüksek artışta oluşan birikimin, yatırım olarak başka ülkelere aktarıldığını kaydetti. 
     Makkawi, Türkiye'nin son yıllarda müthiş bir hızla gelişme gösterdiğini söyledi. Türkiye'de yatırımlara ihtiyaç bulunduğunu belirten Makkawi, Türkiye'ye yönelmelerindeki amacın, ülkeler arasında köprüler kurmak olduğunu belirtti. 
     Türkiye'nin birçok alanda yatırımcılara cazip fırsatlar sunduğunu ifade eden Makkawi, Türkiye'de yatırım yapmanın getirisinin yüksek olmasının cazibe oluşturduğunu vurguladı. 
     Makkawi, ''Türkiye'de borsa ve emlak açısından bizim için çok cazip fırsatlar sunuluyor. Fırsatları değerlendirip Türkiye'ye girmeyi düşünüyoruz. Şahsen Türkiye'nin önümüzdeki en ilginç pazarlardan biri olduğunu düşünüyorum'' dedi. 
     Halihazırda Türkiye'ye çok sayıda yatırımcının ilgi gösterdiğini belirten Makkawi, Dubai Bank olarak sık sık Türkiye'yi ziyaret edeceklerini düşündüklerini kaydetti. 
     
     ''SİYASİ İKİLEMLER İÇİNDE KAYBOLMAK İSTEMİYORUZ'' 
     Makkawi, yatırım için en önemli unsurlardan birinin güvenliğin sağlanması olduğunu kaydetti. 
     Risk alınsa bile hukuksal düzenlemelerin sağlamlığının önem taşıdığını ifade eden Makkawi, bu konunun Türkiye'de çok şeffaf olduğunun söylenemeyeceğini savundu. 
     Dubai şirketinin İstanbul'da yapacağı yatırıma işaret eden Makkawi, bu yatırım kararının birtakım dalgalanmalara neden olduğunu, demokratik bir ülke olan Türkiye'de sorgulamaların yapılabildiğini, gelecek yatırımcı açısından da yöneltilen soruların cevaplanmasının önem taşıdığını kaydetti. 
     Dubai Bank Üst Yönetici Makkawi, ''Biz bir yatırım yapmak istediğimiz zaman siyasi ikilemler içerisinde kaybolmak istemeyiz. Böyle olursa diğer yatırımcıları da ürkütmüş olursunuz. Dünya çok büyük, Çin, Hindistan gibi ülkeler de yatırımı cezbediyor'' diye konuştu. 
     Dubai'nin bir marka olduğunu, Türkiye'nin de Dubai gibi güçlü bir marka olduğunu ifade eden Makkawi, bu markanın pazarlandığı zaman cazip olacağını belirtti. 
     Oturumun konuşmacılarından Stewart International Başkan Yardımcısı Tevfik Türel de, yabancıların mülk edinmesine ilişkin yasanın Anayasa Mahkemesi tarafından iptal edildiğini anımsatarak, satışın sona erdiği 26 Temmuz 2005 tarihinden bu yana yabancılara konut satışı yapılamadığı için her gün 2.5 milyon dolar para kaybedildiğini bildirdi. 
     Aareal Bank Türkiye Pazarı Başkan Yardımcısı Şenay Azak da, ticari gayrimenkul kredisi alanında faaliyet gösteren bankanın, Türkiye'de 230 milyon Avro'luk portföyü bulunduğunu bildirdi. 
     Azak, Türkiye'de ofis açtıklarını, gelecekte portföylerinin daha da artmasını beklediklerini belirtti. 
     Azak, Türkiye pazarının yeni bir piyasa olarak güven verdiğini, bu nedenle yabancıların ilgisinin artış gösterdiğini söyledi. 
     
</TEXT>
</DOC>
