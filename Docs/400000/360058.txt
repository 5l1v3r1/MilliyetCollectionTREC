<DOC>
<DOCNO> 360058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko05.html </URL>
<DATE> 2005/07/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Turkcell'in abone sayısı 25 milyonu aştı 
</HEADLINE>
<TEXT>

     Turkcell’in faturalı abonelerinin sayısı 5.2 milyon olurken, ön ödemeli abonelerin sayısı 20.4 milyona ulaştı. 
     Türkiye'nin lider GSM operatörü olan Turkcell, birinci çeyrekte 24.3 milyon olan abone sayısını, yılın ikinci çeyreğinde yüzde 5.3 artışla 25.6 milyona yükseltti. 
     Turkcell, ikinci çeyrekte 1 milyon 349 bin net yeni abone kaydederek 2004 yılının aynı döneminde 1 milyon 186 bin olarak gerçekleşen abone alımına kıyasla yüzde 14 oranında bir artış kaydetti. 
     Turkcell'den yapılan açıklamada, abone sayısındaki büyümenin makro ekonomik ortamdaki istikrar ve piyasada artan satış ve pazarlama aksiyonları sayesinde beklentinin üzerinde gerçekleştiği vurgulandı. 
     
     "Liderliğimiz sürecek" 
     Turkcell Genel Müdürü Muzaffer Akpınar, yeni abone sayısının gurur verici olduğunu vurgulayarak, şu değerlendirmeleri yaptı 
     "Müşteri odaklı yaklaşımımız ve abone kaybını engellemeye yönelik aktivitelerimiz abone sayımızı artırmamızda önemli rol oynamıştır. Ödenene değer bir marka olma yaklaşımımız ve felsefemiz tüm çalışmalarımıza ve stratejik hedeflerimize yansımaya devam edecektir. 2005 yılı geneli için abone bazındaki büyüme beklentilerimizde bir değişiklik yapmamakla birlikte müşteri odaklı yaklaşımımızı devam ettirerek piyasadaki lider konumumuzu sürdürmeyi hedefliyoruz." 
     
</TEXT>
</DOC>
