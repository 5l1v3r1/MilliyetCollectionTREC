<DOC>
<DOCNO> 356551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun28.html </URL>
<DATE> 2005/06/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bulgaristan'da seçimden 1 hafta sonra 'erken seçim' tartışması başladı 
</HEADLINE>
<TEXT>

     Bulgaristan'da geçen cumartesi günü yapılan ve kesin sonuçları dün akşam açıklanan seçimde oluşan yeni parlamento daha toplanmadan ülkede erken genel seçim tartışması başladı. 
     Tarafsız gözlemciler, ortaya çıkan tabloda kurulacak bir koalisyon hükümetinin uzun süreli olamayacağını belirterek, sonbahar aylarında veya en geç 2006 yılında erken genel seçime gidileceğini öne sürüyor. 
     Merkez Seçim Komisyonu'nun dün akşam açıkladığı kesin sonuçlara göre, 240 sandalyeli parlamentoda Bulgaristan Sosyalist Partisi BSP 82, Simeon Sakskoburgotski'nin lideri olduğu ''2'nci Simeon Ulusal Hareketi'' NDSV , üyelerinin çoğunluğunu Türklerin oluşturduğu Hak ve Özgürlükler Hareketi HÖH-DPS 34, ırkçı ATAKA ittifakı 21, Nadejda Mihailova'nın liderliğindeki Birleşik Demokratik Güçler koalisyonu ODS 20, eski Başbakanlardan İvan Kostov'un Güçlü Bulgaristan için Demokratlar Partisi DBS 17 ve Sofya Belediye Başkanı Stefan Sofiyanski'nin de yer aldığı Bulgaristan Halk Birliği koalisyonu BNS 13 milletvekilliği kazandı. 
     
     IRKÇILAR TÜM HESAPLARI KARIŞTIRDI 
     Sonuçlara göre, hiçbir siyasi parti ve ittifak tek başına iktidara gelecek çoğunluğu elde edemiyor. Irkçı ATAKA ittifakının büyük sürpriz yaparak parlamentoya 21 milletvekili göndermesi, seçim öncesindeki tüm hesapları altüst etti. 
     Seçim öncesinde BSP'nin en az 100 milletvekili çıkaracağı, Hak ve Özgürlükler Hareketi ile koalisyon hükümeti kuracağı tahmin ediliyordu. Ancak BSP 82 milletvekilliğinde kalınca hesaplar da karıştı. 
     BSP ve HÖH'nin milletvekillerinin toplamı parlamento çoğunluğuna yetmiyor. Bu iki partinin bir koalisyon hükümeti kurabilmeleri için, en az 5 milletvekilliği daha gerekiyor. 
     
     GENİŞ TABANLI KOALİSYON HÜKÜMETİ 
     Siyasi gözlemcilere göre, BSP, HÖH ve NDSV arasında geniş tabanlı bir koalisyon hükümetinin kurulma ihtimali çok yüksek. Bu üç parti arasında başlayan ön görüşmelerde tek engel ise eski Kral Simeon Sakskoburgotski'nin yeniden başbakanlık talebinde bulunması. 
     Bulgaristan Sosyalist Partisi, seçimlerde en fazla oyu alması dolayısıyla başbakanın kendi partilerinden olması gerektiğini belirterek, bu talebe karşı çıkıyor. HÖH lideri Ahmet Doğan da orta bir noktada buluşmak için Simeon Sakskoburgotski'yi ikna etmeye çalışıyor. 
     Görüşmelerin nasıl sonuçlanacağı merakla beklenirken, Cumhurbaşkanı Georgi Pırvanov'un da yeni parlamentoyu en kısa sürede toplayacağı ve hükümeti kurmak üzere de BSP Genel Başkanı Sergey Stanişev'i görevlendireceği tahmin ediliyor. 
     Pırvanov, bugün yaptığı açıklamada, kurulacak koalisyon hükümetinin en az 3 parti formülünde olması gerektiğini söyledi. 
     
     SAĞCI 3 PARTİ BSP HÜKÜMETİNE DESTEK VERMEYECEK 
     Bu arada, parlamentoda temsil hakkı elde eden toplam 7 siyasi parti ve koalisyondan, siyasi yelpazenin sağında kalan 3 parti, Bulgaristan Sosyalist Partisi'nin içinde yer alacağı bir koalisyon hükümetine destek vermeme kararı aldı. Nadejda Mihailova, İvan Kostov ve Stefan Sofiyanski, dün akşam bir araya gelerek, seçim değerlendirmesi yaptılar. 
     Toplantıdan BSP'nin içinde yer alacağı veya Simeon Sakskoburgotski'nin yeniden başbakan olacağı koalisyon formüllerinin desteklenmeyeceği karar çıktı. 
     Bu üç partinin yeni parlamentoda toplam 40 milletvekili bulunuyor. 
     Bulgaristan siyasi kulislerinde konuşulan bir başka koalisyon hükümeti formülü de ırkçı ATAKA ittifakı dışındaki sağcı 3 partinin, merkezde yer alan HÖH ve NDSV ile bir araya gelmeleri. 
     Siyasi gözlemciler, merkez sağ koalisyonu formülünün, çok parti bulunmasından dolayı mümkün olmayacağı görüşünde birleşiyorlar. 
     
</TEXT>
</DOC>
