<DOC>
<DOCNO> 351390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo07.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de şölen 
</HEADLINE>
<TEXT>


Şöhretler Turnuvası'nda mücadele eden dört büyük takımın eski yıldızları sporseverleri büyüledi. Trabzon, Galatasaray'ı 3-2 yenerek şampiyon oldu 


Futbol sezonun sona erdiği şu günlerde İnönü Stadı'nda nostaljik bir şölen yaşandı. 4. Geleneksel Şöhretler Futbol Turnuvası'nda Beşiktaş, Fenerbahçe, Galatasaray ve Trabzon'un eski yıldızları izleyenlere zevkli dakikalar yaşattı. 

Ünlüler buluştu 
Rıdvan Dilmen, Tanju Çolak, Aykut Kocaman, Mehmet Özdilek, Rıza Çalımbay, Uğur Tütüneker, Oğuz Çetin, Orhan Çıkrıkçı, Cüneyt Tanman gibi isimler organizasyona renk kattılar. Fatih Terim, Galatasaray'ın çalıştırıcılığını yaparken, Todor Veselonoviç, Sarı - Lacivertliler'in başında sahaya çıktı. Rasim Kara, Kartal'ın teknik direktörlüğünü üstlendi. Trabzonspor'u ise Ali Kemal Denizci yönetti. 

Hami'den 2 gol 
Nefesleri kesen finalde Galatasaray'ı 3-2 yenen Trabzonspor mutlu sona ulaştı. Hami 2 ve Soner'in golleri Karadeniz ekibini birinciliğe taşıdı. Finali Bakan Mehmet Ali Şahin ile GSGM Müdürü Mehmet Atalay ve Trabzonspor'un Onursal Başkanı Mehmet Ali Yılmaz da izledi. Fenerbahçe'yi 2-1 yenen Beşiktaş da 3. oldu. 



</TEXT>
</DOC>
