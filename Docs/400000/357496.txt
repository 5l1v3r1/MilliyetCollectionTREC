<DOC>
<DOCNO> 357496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas18.html </URL>
<DATE> 2005/07/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yeni bulunan örümcek türlerine Türkçe isim verildi 
</HEADLINE>
<TEXT>

     Niğde Üniversitesi’nde sürdürülen bir çalışma sonunda bulunan 2 yeni örümcek türüne, uluslararası literatürde de kullanılacak olan "Türkeyensis" ve "Ayyildizi" isimleri verildi. 
     Niğde Üniversitesi Fen Edebiyat Fakültesi Biyoloji Bölümü Öğretim Üyesi Doç. Dr. Aydın Topçu, AA muhabirine yaptığı açıklamada, Türkiye’nin sahip olduğu jeolojik farklılıkların ve oluşumların, hayvan ve bitki türlerindeki biyoçeşitliliği artırdığını söyledi. 
     Türkiye’de, ülkenin arazi ve iklim yapısıyla jeolojik özeliklerine bağlı olarak çok sayıda örümcek türünün yaşam alanı bulduğunu ifade eden Topçu, "Ancak bugüne kadar Türkiye’deki örümcek faunasını ortaya çıkaracak geniş çaplı bir araştırma yapılmamıştı. Bu nedenle dünya üzerinde tespit edilen 110 örümcek familyasına ait 35 bin örümcek türünden sadece 650 örümcek türünün ülkemizde yaşadığı biliniyordu" dedi. 
     Topçu, ülkedeki örümcek türlerini ortaya çıkarmak için yaklaşık 5 yıldır Ihlara Vadisi ve çevresinde çalışma yaptıklarını belirterek, şunları söyledi 
     "Yaşam alanları olan bitki üzerleri, yaprak altları, taş ve kayaların altları ile mağaralarda bulduğumuz tüm örümceklerin her birinden numune alarak, cinsiyet organları, vücut ölçüleri gibi morfolojik karakterlerini inceledik. Daha sonra özelliklerini çıkardığımız bu örümcekleri, ulusal literatürde tarayıp, daha önce bulunup bulunmadığını araştırdık." Uzun süren çalışmaların sonunda, literatürdeki diğer örümceklerden farklı olduğunu tespit ettikleri 2 yeni örümcek türünü, araştırılması için yurtdışındaki laboratuvarlara gönderdiklerini bildiren Topçu, "Söz konusu laboratuvar, çalışmalarının sonucunda diğer türlerden farklı olduğu kesin olarak kabul edilen bu 2 örümcek türünü uluslararası bilimsel dergilerde makale olarak yayınlamamızı sağladılar" dedi. 
     
     "DAHA ÖNCE YABANCI DİLDE İSİM VERİLİYORDU" 
     Doç. Dr. Topçu, tespit ettikleri "Megalepthyph" cinsi örümcek türüne Türkeyensis, Erigonoprus cinsi örümcek türüne ise "Ayyildizi" ismini verdiklerini dile getirerek, sözlerini şöyle sürdürdü 
     "Türkiye’de daha önce de örümcek türleri bulunmuştu. Ancak daha önce bu tür araştırmaları yabancı bilim adamları yaptığı için bulunan yeni örümcek türlerine İngilizce ya da Latince kökenli isimler vermişlerdi. Türkiye’de tespit edilen yeni örümcek türlerine Türkçe isim verilmesi, ilk kez bu araştırma sonunda gerçekleşti. ’Türkeyensis ve Ayyildizi’ adını verdiğimiz örümcek türlerinin, ülkemizin tanıtımında da önemli rol oynayacağına inanıyorum." Örümceklerin de diğer canlı türleri gibi Türkiye’nin kültürel varlıkları arasında yer aldığını belirten Topçu, üzerinde çalıştıkları yeni örümcek türleri olduğunu, bunları da Türkçe isimler vererek uluslararası literatüre geçirmeye hazırlandıklarını sözlerine ekledi. 
     
</TEXT>
</DOC>
