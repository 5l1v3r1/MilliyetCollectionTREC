<DOC>
<DOCNO> 387781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas16.html </URL>
<DATE> 2005/10/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Belçika'da eşcinsel penguenlere koruma... 
</HEADLINE>
<TEXT>

     Belçika'nın Anvers kentindeki hayvanat bahçesinde eşcinsel penguenlerin himaye altına alındığı bildirildi. 
     Avrupa'nın en büyük hayvanat bahçelerinden birinin bulunduğu Anvers'te, Flaman Eşcinseller Merkezi Casa Rosa tarafından yapılan açıklamada, eşcinsel hayvanların korunmasının önemine değinildi ve bu yönde yapılan çalışmalar anlatıldı. 
     Anvers hayvanat bahçesi sözcüsü Ilse Seegers, basına yaptığı açıklamada, hayvanat bahçesinde ''birlikte yaşamayı tercih eden aynı cinsten bazı hayvanlar bulunduğunu'', bu durumda olan ''dişi eşcinsel penguenlerin'', Casa Rosa tarafından himaye altına alındığını doğruladı. 
     Seegers, ''birlikte yuva kuran dişi penguen çiftlerin, diğer normal çiftler gibi davrandıklarını, ancak çiftleşemediklerini'' anlattı. 
     Casa Rosa yetkilileri, eşcinsel penguenlerin İsveç, ABD ve Almanya'daki bazı hayvanat bahçelerinde de bulunduklarının tespit edildiğini, ilk himaye altına alınma eyleminin Anvers'te olduğunu bildirdi. 
     Anvers hayvanat bahçesindeki ''eşcinsel penguenlerin'' yuvalarının önüne koyulan tabelada, bu hayvanların ''Casa Rosa himayesinde'' olduğu yazıldı. 
     
</TEXT>
</DOC>
