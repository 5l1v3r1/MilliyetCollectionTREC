<DOC>
<DOCNO> 399424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur45.html </URL>
<DATE> 2005/11/30/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Malatya'daki ishal vakaları tehlikeli boyuta ulaştı 
</HEADLINE>
<TEXT>

     Malatya Belediye Başkan Yardımcısı Hanifi Gül, kirlilik tespit edildiği için suyu kesilen iki çeşmede incelemelerin sürdüğünü bildirdi. 
     Gül, AA muhabirine yaptığı açıklamada, sularında kirlilik olduğu belirlenen İncirli Çeşmesi ile Münevver Çeşmesi'nin çevresinin, İller Bankası teknik ekipleri tarafından kazıldığını söyledi. Çeşmelerdeki çalışmaların yarın sonuçlanacağını belirten Gül, şöyle konuştu 
     ''İki çeşmenin suyu dün kesildi. Suyun kirlenme nedenini belirlemek için şebeke bağlantısında kazı çalışması yapıldı. Ara dağıtım hattına kadar gidildi. Şu ana kadar herhangi olumsuz bir durumla karşılaşılmadı. Sonuçlar çıkana kadar iki çeşmeye su verilmeyecek.'' Kente verilen içme suyunun, Gündüzbey Beldesi'ndeki kaynağı Kaptaj'da Sağlık Bakanlığı heyetiyle incelemelerde bulunduklarını ifade eden Gül, ''Heyetin çalışmaları devam ediyor. Şu ana kadar herhangi bir olumsuzluk görülmedi. Sağlık Bakanlığı'nın talimatıyla sudaki klor miktarı, 0,5 ppm'den 1 ppm'e yükseltildi'' diye konuştu. 
     İshal vakalarının yoğun olarak görüldüğü Fırat Mahallesi'den alınan su numunelerinin, Sağlık Müdürlüğü'ne bağlı Halk Sağlığı Laboratuarı'nda analiz edildiğini kaydeden Gül, ''Analiz sonuçlarına göre, o bölgedeki şebeke suyunun içilebilir olduğu anlaşıldı'' dedi. 
     
</TEXT>
</DOC>
