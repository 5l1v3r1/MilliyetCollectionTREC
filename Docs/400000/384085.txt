<DOC>
<DOCNO> 384085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/ydemirkol.html </URL>
<DATE> 2005/10/05/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hepsi Malmö'den iyi 
</HEADLINE>
<TEXT>



Zenit ekibinin internet sitesi Beşiktaş'ın 1. torbadan girdiği beşliyi ölüm grubu olarak değerlendiriyor. 
Şu bir gerçek ki UEFA Kupası ön elemelerinde seri başlarının tamamına yakınını elenmesi sonucu kupa artık büyük isimleri barındırmıyor. Ama bu kupanın kolay olduğunu da göstermiyor. Hemen tamamı Avrupa'nın kaliteli standart üstü takımları. Güç dengesi bu kupayı çok zevkli yapabilir. Her takım sonuna kadar gidebilir. 
Beşiktaş'ın grubu için de benzer bir yorum yapmak mümkün. Her takım gruptan çıkabilir. Wisla'yı toplamda 4-0'la geçen Guimaraes her ne kadar ligde son sırada olsa da ve AEK'i geçmeyi başaran Rus Zenit'i küçümsemek mümkün değil. 
Geçen yıl İspanya'da flaş bir performans çizen Sevilla, La Liga'ya iyi başlamasa da çok güçlü bir kadroya sahip. Julio Baptista ve Sergio Ramos'u Real Madrid'e satarak 45 milyon euro kazandılar. Tottenham'dan Kanoute'yi, Porto'dan Fenerbahçe'nin de peşinde olduğu Luis Fabiano'yu, Barça'dan Saviola'yı, Valencia'dan kaleci Palop'u aldılar. Jesuli, Renato, Daniel Alves gibi önemli oyunculara sahipler. 
Sam Allardyce'in 5 senedir terk edilmiş oyunculardan kurduğu takımı Bolton da çok güçlü bir ekip. Campo, Okacha, Nakata, Faye gibi değerli ve gözde oyuncuları var. 
Fikstüre gelince nispeten ağır bir takım olan Bolton ile içeride, iyi bir deplasmancı olan Sevilla ile dışarıda oynamak avantaj. Zenit ile 1 Aralık'ta oynanacak maçın içeride olması da zemin dezavantajı yaşamayacak olmak açısından güzel. 
Beşiktaş, büyük hatalar yapılmazsa, çok da kolay olmayan bu gruptan çıkabilir. Ama Siyah - Beyazlılar'ın özellikle savunma hatalarından arınması ve yıldızlarından yararlanabilmesi şart. Çünkü rakiplerin hepsi Malmö'den iyi. 



</TEXT>
</DOC>
