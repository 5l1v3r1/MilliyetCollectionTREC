<DOC>
<DOCNO> 383768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/yasam/yas01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç, uyarı ateşinde öldü 
</HEADLINE>
<TEXT>


Emniyet Bağcılar'daki PKK gösterisinde silah kullanıldı, uyarı ateşi açan polis de bir genci vurdu 


Bağcılar'da PKK lehine yasadışı gösteri yaparken polisin açtığı ateş sonucu ölen Atilla Geçmiş'in 25 cenazesi ailesine teslim edilirken, polis kayıtlarına göre olayda eylemciler de silah kullandı. Emniyet, arkadaşının yaralandığını gören bir polis memurunun da uyarı ateşi açması sonucu Geçmiş'in öldüğünü savundu. 
Emniyet kayıtlarına göre, önceki gün Geçmiş'in öldüğü olay şöyle gelişti Demirkapı Mahallesi'nde toplanan 80 kişilik bir grup, yolu araç trafiğine kapatarak yürüyüşe geçti. PKK lehine slogan atan grup, kendilerine müdahale eden polise silahla karşılık verdi. Duruma müdahale etmeye çalışan polis Faruk Y.'ye de molotofkokteyli atan göstericiler, daha sonra sopa ve taşlarla bu polisi yaraladı. Bunu gören polislerden biri de uyarı ateşi açtı. Açılan ateş sonucu bir kişi ölürken, bir kişi de yaralandı. 3 kişiyi gözaltına alan polis, olay yerinde 7 adet molotofkokteyli ile çok sayıda şişe ele geçirdi. 
Bu arada babası Gaziantep'te polis olan Geçmiş'in cenazesini almak için dün 70 kişilik grup Adli Tıp Kurumu Morgu önüne gitti. Dağılın uyarısına uymayan gruba müdahale eden polis, 7 kişiyi gözaltına aldı. Cenaze daha sonra Hatay Kırıkhan'da toprağa verilmek üzere Geçmiş'in yakınlarına teslim edildi. 

Vali Polis yetkisini kullandı 
Bölücü örgütün eylemlerini polisle çatışmaya vardıracak kadar tırmandırdığını ifade eden İstanbul Valisi Muammer Güler de, "Kanunsuz gösteriye müdahale etmek isteyen ekiplerimize fiili saldırıda bulunuldu, araçlarına ve kendilerine saldırıldı, molotofkokteyli atıldı. Polis de kanunun kendisine verdiği yetkiye dayanarak, silah kullanmayı gerektiren şartlar da oluştuğu için silah kullandı" diye konuştu. 


</TEXT>
</DOC>
