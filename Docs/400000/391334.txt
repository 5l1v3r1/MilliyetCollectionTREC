<DOC>
<DOCNO> 391334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun02.html </URL>
<DATE> 2005/11/01/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Berlusconi, topu ABD'ye attı 
</HEADLINE>
<TEXT>

     İtalya Başbakanı Silvio Berlusconi, İtalya'da Nisan ayında yapılacak genel seçimlerde merkez solun iktidara gelme ihtimalinin ABD'yi endişelendirdiğini öne sürdü. 
     Washington'da bulunan Berlusconi, ABD Başkanı George Bush ile görüşmesinin ardından İtalya Büyükelçiliği'nde düzenlediği basın toplantısında, ''Amerikan yönetimi İtalya'da gelecek seçimlerde bir hükümet değişikliği yaşanması ihtimalinden endişe ediyor. Zira solun projesinin ne olduğunu biliyorlar'' diye konuştu. 
     Berlusconi, bu düşüncenin bizzat Bush tarafından mı dile getirildiğinin sorulması üzerine, şunları söyledi 
     ''Merkez solun lideri, İspanya Başbakanı Jose Louis Rodriguez Zapatero gibi Irak'taki İtalyan askerleri geri çekeceğini açıklamışsa, her şey ortada demektir. İki kere iki dört eder. Bu, izahat gerektirecek bir şey değil. Her şey ortada.'' İtalya'daki merkez sol muhalefetin lideri Romano Prodi'nin, Irak konusunda Zapatero gibi davranacağını belirtmiş olmasının ABD yetkililerini kaygılandırmasının doğal olduğunu kaydeden Berlusconi, ''Tabii ki ABD yetkilileri, özellikle seçim ve seçim öncesinde başka ülkelerin iç işlerine karışmıyorlar. Ama Bush bu konuda rahat olabilir. Zira ben kendisine, önümüzdeki genel seçimleri de bizim kazanacağımız konusunda garanti verdim.'' dedi. 
     Basın toplantısında, Berlusconi'nin İtalya'daki muhalefet hakkında sert ifadeler kullanması dikkati çekti. Berlusconi, Irak konusundaki beyanatlarının da merkez sol liderler tarafından çarpıtıldığını ileri sürerek, ''İtalya'da sol, profesyonel yalancılar, çakallar ve hakaretçilerden müteşekkil'' diye konuştu. 
     Berlusconi, Oval Ofis'te Bush ile birlikte yaptığı kısa açıklamada ise kendisi ile Bush arasında bir soğukluk yaşandığı iddialarını yalanlayarak, ''Bush tarihe geçecektir. Zira Irak konusunda uzağı da öngörebilecek biçimde hareket etmiştir. Özgürlük sınırlarını genişletme konusunda ABD'nin müttefiki olmak İtalya için bir grur kaynağıdır'' diye konuştu. 
     İtalya haber ajansı ANSA, ABD'de Bush ile görüşen Berlusconi'nin Washington'dan ayrılarak Roma'ya doğru yola çıktığını duyurdu. 
     
</TEXT>
</DOC>
