<DOC>
<DOCNO> 356914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun07.html </URL>
<DATE> 2005/06/30/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Edelman 1 Mart tezkeresinden sonra Türkiye ile çok iyi işbirliği yaptık 
</HEADLINE>
<TEXT>

     ABD Başkanı George W. Bush tarafından Savunma Bakan Yardımcılığı görevine aday gösterilen ABD'nin eski Ankara büyükelçisi Eric Edelman, 1 Mart tezkeresi olayının ardından Türkiye ile Irak'a ilişkin çok iyi işbirliği yaptıklarını ve Türkiye'nin politikalarının zamanla bir ölçüde Amerikan politikalarına yaklaştığını söyledi. 
     Görevleri Senato tarafından onaylanması gereken Edelman ve ABD Genelkurmay Başkanlığı'na aday gösterilen Orgeneral Peter Pace için Senato'nun Silahlı Hizmetler Komitesi'nde özel oturum düzenlendi. 
     Oturumda Cumhuriyetçi Parti Virginia senatörü John Warner, Irak'ın işgali için ABD'nin 4. Piyade Tümeni'nin Türk topraklarını kullanmasına izin çıkmaması üzerine Washington'da hayalkırıklığı yaşandığını hatırlatarak, 1 Mart tezkeresinin kabul edilmemesinin, ''Türkiye'nin ABD için ne kadar güçlü bir ortak olduğu'' konusunda kaygılar ortaya çıkardığını söyledi. 
     Warner'in bu konudaki görüşlerini sorması üzerine Edelman, ''1 Mart'ta istediğimiz sonucu alamamamız üzüntü verici oldu ve hayal kırıklığına yol açtı. Ancak adil davranmak gerekirse, 1 Mart olayından sonra Türkiye ile birçok başka konuda çok iyi işbirliği yaptığımızı belirtmekte yarar var'' dedi. 
     Pentagon'un üç numaralı konumu olan politikadan sorumlu bakan yardımcılığına aday gösterilen Edelman, ''Sanırım Türkler, istikrarlı, siyasi bakımdan bütünleşmiş ve toprak bütünlüğü korunan bir Irak konusunda bizimle aynı hedefleri paylaşıyor. Ve sanırım Türkler, zaman içinde politikalarını bir ölçüde bizim politikalarımıza yaklaştırdı. Yani, kaygılarını sadece kuzey Irak'taki Kürt nüfusu üzerinde toplamak yerine, Irak'a bir bütün olarak baktılar'' diye konuştu. 
     Edelman, Türkiye'nin, Habur sınır kapısını açık tutarak ABD ordusunun lojistik ihtiyaçlarının karşılanmasını sağlamasından, ABD uçaklarına hava sahasını kullandırmasından ve İncirlik üssünden bazı alanlarda yararlanılmasına izin vermesinden de övgüyle bahsetti. 
     
</TEXT>
</DOC>
