<DOC>
<DOCNO> 354902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas08.html </URL>
<DATE> 2005/06/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yıldızların aşkı büyük olur... İşte Hollywood'un ünlü çiftleri 
</HEADLINE>
<TEXT>

     Sinema ve müzik dünyasının birbirinden ünlü yıldızları mutluluğu yine kendileri gibi şöhretlerde buldu. 
     People Dergisi'nin internet sitesi, ünlü yıldızların filmlerdekini kıskandıran aşklarına yer verdi. 
     Hollywood'un taze aşıkları Tom Cruise ile Katie Holmes'un ilişkisi jet hızıyla devam ediyor. Tanışalı birkaç ay olmasına rağmen davetlerde boy göstermeye başlayan çift, kısa süre içinde de nişanlandı. Reklam birlikteliği yaşadıkları eleştirileri yapılan çift, bunlara aldırmadan ''bir elmanın iki yarısı'' gibi birbirlerinden ayrılmıyor. 
     Geçtiğimiz günlerde İspanya'da bulunan çift, Cruise'un eski nişanlısı Penelope Cruz'un ailesi ile Casa Lucio'daki bir restoranda, Cruz ile de kilisede karşılaştı. Bunun kötü bir tesadüf olduğu düşünülse de Cruz'un babası Eduardo Cruz, bir televizyon kanalında katıldığı programda Holmes için ''gerçekten çok iyi bir insan'' yorumunu yaptı. 
     
     NASIL OLSA CRUZ DA AŞIK 
     Tom Cruise ile beraberliğine nokta koyan Penelope Cruz ise ''beyaz atlı prensine'' bir film setinde rastladı. 
     ''Sahara'' adlı filmdeki rol arkadaşı Matthew McConaughey ile birlikte olan Cruz, şu günlerde hasret çekiyor. Tanınmış aktör, ''Failure to Launch'' adlı filminin Alabama'daki setinde ter dökerken, Cruz da ülkesi İspanya'da Pedro Almodovar'ın yönettiği komedi filmi ''Volver'' için kamera karşısına geçti. Aradaki mesafelere aldırmayan çift, yoğun çalışma temposunun arasında telefonla özlem gideriyor. 
     ''Bugüne kadar filmlerde hep kendimden yaşlı erkeklerle aşk yaşadım. Daha genç bir rol arkadaşım olsa iyi olurdu...'' diyen 20 yaşındaki aktris Scarlett Johansson, sonunda makus talihini yendi. ''Black Dahlia'' adlı filmde 26 yaşındaki Josh Hartnett ile kamera karşısına geçen Johansson, film ile kalmayıp genç aktöre gönlünü de kaptırdı. Çift, İtalya'daki bir restoranda samimi bir yemek sırasında objektiflere takıldı. 
     
     GİZLİCE EVLENMEMİŞLER 
     Sinema dünyasının iki ünlü ismi Ben Affleck ile Jennifer Garner ise ''gizlice evlendikleri'' söylentilerinden rahatsız. 
     Geçen yıldan beri birlikte olan nişanlı çift, gizlice evlenmediğini duyurdu. Şu günlerde ''Catch and Release'' adlı filmin setinde bulunan Garner'ı nişanlısı da yalnız bırakmıyor. Çift, gözlerden uzak yaşamayı tercih ediyor. 
     Affleck ile Garner'ın aksine objektiflerden saklanmayan Jay-Z ile Beyonce ise tatilin tadını çıkarıyor. İtalya ve Fransa sahillerinde yatlarıyla gezen nişanlı çift, geçtiğimiz günlerde birlikteliklerinin üçüncü yılını doldurdu. 
     İki yıldır inişli çıkışlı bir beraberlik yaşayan Cameron Diaz 32 ile Justin Timberlake 24 ise dedikodulardan dertli. Dedikodu sütunlarında yer alan Timberlake'i aldattığı yönündeki haberlere sinirlenen Diaz, bu magazin dergilerini mahkemeye vermeye hazırlanıyor. 
     Aktör Leonardo DiCaprio 30 ile top model Gisele Bundchen 24 ise New York sokaklarında bisiklete binerken objektiflere takıldı. 
     Televizyon dünyasının tanınmış çifti Jessica Simpson ile eşi Nick Lachey de her yere birlikte giden mutlu çiftler arasında yer alıyor. 
     
</TEXT>
</DOC>
