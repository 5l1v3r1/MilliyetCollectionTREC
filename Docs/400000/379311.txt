<DOC>
<DOCNO> 379311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/dunya/dun01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasiyi sırtladılar 
</HEADLINE>
<TEXT>


DIŞ HABERLER SERVİSİ 


Afganistan'da 36 yıllık bir aradan sonra 249 sandalyeli parlamento alt kanadı ile 34 vilayet meclisi için bugün seçim yapılıyor. Afganistan-BM ortak komisyonu tarafından düzenlenen seçimlerde 18 yaşını dolduran 12 milyon seçmen oy kullanacak. Seçimlerde toplam 5 bin 800 aday yarışacak. Parlamentonun alt kanadı Volesi Jirga'da kadınlara 68 sandalye ayrıldı. İl meclislerinin de dörtte biri kadınlardan oluşacak. 
Milletvekilleri 5 yıl süreyle görevde kalacak. Parlamentodaki sandalyelerin 33'ünü Kabil seçim bölgesinden gelenler dolduracak. En küçük 3 vilayet Nuristan, Nimroz ve Pencşir'den ise 2'şer milletvekili seçilecek. 

Fotoğraflı oy pusulaları 
Adaylar parti listesinden değil, bireysel olarak seçime katılacak ve seçim bölgesindeki en çok oyu alan adaylar meclise girecek. Parlamento ve il meclisleri için oy kullanacak seçmenlerin çoğunun okuma yazması olmadığı için, oy pusulalarında adayların fotoğrafları da yer alıyor. 
Seçimler için 160 bin seçim görevlisi BM tarafından eğitilirken, sandıkları, 22 bini Amerikan, 10 bini NATO askeri olmak üzere toplam 100 bin asker koruyacak. Oy pusulaları ve öteki seçim evrakları çoğu yerde deve ve eşek sırtında taşındı. 
Bu arada Taliban rejimi altında baştan aşağı örtünme zorunda bırakılan kadınların, geleneksel önyargılara meydan okuyarak seçim afişlerinde yüzlerini açtıkları görüldü. 18 kadın adayın kent caddelerinde yüzlerini açık bir şekilde gösteren afişleri izleyenleri şaşırttı. 

Taliban saldırıları 
Seçimi sabote etmek isteyen Taliban militanlarının Zabil kentinde bir polis devriyesine pusu kurmaları sonucu çıkan çatışmada 7 militan öldü. Başkent K bil yakınlarında ise Taliban militanları bir polis şefini öldürdü, 2 polisi yaraladı. 


</TEXT>
</DOC>
