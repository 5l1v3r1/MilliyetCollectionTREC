<DOC>
<DOCNO> 396002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun02.html </URL>
<DATE> 2005/11/18/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bu sergiyi gezerken dikkat .. 
</HEADLINE>
<TEXT>

     ABD'nin New York kentinde, hazırlıkları tamamlanan 22 bütün kadavra ile 260 insan organından oluşan ilginç bir sergi, yarın kapılarını meraklılarının ziyaretine açıyor. 
     Ziyaretçilerin şişmanlık yüzünden zarar gören organlar ve sigara kullanımından ötürü kararan akciğerleri yakından görmelerini hedefleyen sergi, ayrıca ziyaretçilerine merkezi sinir sistemini ve dolaşım sistemlerini gerçek kadavralar üzerinde göstermeyi amaçlıyor. Kendilerine yüklenen işlevleri daha iyi yerine getirilebilmeleri için bazı kadavraların değişik konumlara sokulduğu sergide, bir kadavra futbol topunu tutar halde sergilenirken, bazılarının ise koşar ya da farklı pozisyonlarda bulundukları kaydediliyor. 
     Emekli anatomi profesörü Roy Glover tarafından düzenlenen ve biletleri 24 dolardan satılan sergide yer alan kadavraların, sahipsiz ve yoksul insanların cesetleri olarak kısmen Çin'deki Dalien Tıp Üniversitesi'nden sağlandığı belirtildi. 
     Kadavraların "polimer koruma" adı verilen sıvı silikon kauçuğun kullanıldığı teknikle korundukları ve bir yıllık süreci gerektiren bu tekniğin cesetlerin çürümesini temelden önlediği hatırlatıldı. 
     
</TEXT>
</DOC>
