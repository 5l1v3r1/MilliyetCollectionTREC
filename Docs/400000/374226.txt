<DOC>
<DOCNO> 374226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/eko02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de iller birleşiyor 
</HEADLINE>
<TEXT>


Erdemir ihalesiyle gündeme gelen ulusal güçbirliği modeli, diğer özelleştirmeler ve büyük yatırımlar için iller bazında da yaygınlaşıyor. İzmirliler Alsancak Limanı, Edirneliler, Çorumlular ve Diyarbakırlılar çimento fabrikalarının özelleştirilmesi için çok ortaklı yapılar kuruyor 

Eylem Türk 

Sanayiciler işbirliğini sevdi. Erdemir için oluşturulan ulusal girişim grubunu, diğer özelleştirmeler ve yatırımlar için yerel ortaklıklar izliyor. 
Çok ortaklı yapılara Kipa ve EGS ile alışık olan İzmirli işadamları son olarak İzmir Limanı ihalesine katılmak için bir araya geldi. 80 ortakla 250 milyon dolar öz sermayeli bir şirket kurdu. 
Son dönemde dikkat çeken diğer ortaklıklar çimento ihaleleri için kuruluyor. 
Tasarruf Mevduatı Sigorta Fonu'nun satışa çıkarttığı, eski sahibi Uzanlar olan çimento fabrikaları için Çorum, Edirne ve Diyarbakırlı işadamları yerel girişimler başlattı. Ladik Çimento'yu almak için KOÇSA adlı şirket kuran Çorumlu 35 işadamı, ortaklığa tüm Çorumluları dahil etmek amacıyla şirket hisselerini 100 dolar olarak belirledi. 
Diyarbakırlı işadamları da Ergani Çimento Fabrikası'nın ihalesine katılmak için 60 milyon dolarlık şirket kurmaya hazırlanıyor. Lalapaşa Çimento Fabrikası için de Edirneli işadamları bir araya gelmeye hazırlanıyor. Bu amaçla Edirne ve ilçelerinin ticaret ve sanayi odalarının da aralarında bulunduğu bir yürütme kurulu oluşturulacak. 

Memleketlerine yatırım... 
Bundan bir süre önce de Adıyamanlı 59 işadamı bir araya gelerek, Adıyaman öncelikli olmak üzere tüm sektörde önemli işlere imza atmak için Comagene Tekstil'i kurdu. Adını, Adıyaman ile özdeşleşen Nemrut Dağı'ndaki efsanevi medeniyetten alan Comagene Tekstil "COMİP" markası ile dikiş ipliği üretimi yapacak. 
Yönetim Kurulu Başkanlığını Mehmet Deniz'in yaptığı şirketin ortakları arasında Sunset, Sabra, Kral, Karahan gibi firmalar yer alıyor. Günde 8 bin bobin gün kapasite ile çalışan şirketin üretim tesisleri İkitelli'de bulunuyor. 
Şirketin ikinci fabrikasını da Adıyaman'da açacağını söyleyen Adıyaman Ticaret ve Sanayi Odası Başkanı Zafer Ersoy da, Comagene'nin İstanbul'da yaşayan Adıyamanlı işadamları tarafından kurulduğunu, aynı modeli Adıyaman'da da uygulayacaklarını söyledi. Ersoy, "Adıyaman'da da güç birliği oluşturmaya çalışıyoruz. Artık birleşme dönemi. Bir araya gelip büyük olmak zorundayız. Adıyaman'da da 100 kişi bir araya gelerek alışveriş ve turizm sektörlerinde beraber yatırım yapmak istiyoruz" dedi. 

Adanalılar vakıf kurdular 
Adanalı işadamları da Adana'da hangi yatırım alanlarının cazip olduğunu belirlemek, yabancı sermaye çekmek gibi çalışmalar yapmak, gerekirse ortak şirket kurmak amacıyla vakıf kurdu. 
Adana Sanayi Odası Başkanı Ümit Özgümüş, Adana Güçbirliği Vakfı'nın 80 üye tarafından kurulduğunu ardından 280 üyeye ulaştığını söyledi. 
Muş Kalkınma Ajansı adıyla birlik kuran Ankara Sanayi Odası Başkanı Zafer Çağlayan da bir araya gelen işadamlarının hem maddi hem de bilgi anlamında güçlerini birleştirdiklerini söyledi. Çağlayan, "Ortaklık kültürümüz yok. Bu güçbirlikleri ortaklık kültürünün aşılanmasına neden olacak. Bu tip örnekler giderek artacaktır" dedi. 

'Sermaye toplayan çok dikkatli kullanmalı' İzmir Limanı ihalesi için kurulan Alsancak Liman İşletmeleri A.Ş. Yönetim Kurulu Başkanı Şinasi Ertan, "Elimizden geldiği kadar ihaleyi almaya çalışacağız" dedi. Çok ortaklı başka şirketlerde de ortaklığı olduğunu kaydeden Ertan, "Bu şirketlerle Manisa ve İzmir'in elektrik dağıtım işine talip olacağız. Tabii ki yanımıza başka ortaklar da alacağız" diye konuştu. 
Ertan, Efes Otelin ihalesine de liman ihalesinden sonraki bir tarihte olursa girebileceklerini belirtti. Ertan, güçbirliği modellerinde öncü olan işadamlarına da, "Sermaye topluyorsunuz ve bunu çok doğru kullanmak lazım. Sonucunun da başarılı olması gerek" tavsiyesinde bulundu. 

'Yerel girişimciler, yarışa daha geriden başlıyor' Ernst Young Türkiye Kurumsal Finansman Bölümü Başkanı Can Deldağ, ortak girişim gruplarının özellikle büyük özelleştirme ihaleleri öncesinde diğerlerine göre bir adım geride kaldıklarını belirterek, "Bir araya gelseler dahi, para öz kaynaktan verilmiyor. Önemli bir kısmını neredeyse satın almak için verilen tutarın yüzde 70'ini kredi ile veriyorlar" dedi. 
Deldağ, şöyle konuştu "Kredi veren bankalar karşılarında kurum görmek istiyor. Çok parçalı bir ortak girişim grubu kredi verilebilir bir yapı olmuyor. Dolayısıyla geriden başlıyorlar. Diğerlerine göre daha fazla kendi paralarını ortaya koyma ihtiyacı doğuruyor. Çok ortaklı girişimlerin daha sonra nasıl yürüyeceği soru işareti. Öncelikle işi bilen birinin muhakkak başı çekmesi ve şirketin anayasasının belli olması lazım." 

ŞEHİR ORTAK SAYISI İŞ KOLU İZMİR İzmir Limanı'nı almak için için 80 ortaklı 250 milyon dolar sermayeli Alsancak Liman İşletmeleri AŞ'yi kurdu. Ortak sayısı 200'e çıkabilir. Daha önce de Efe Rakı için 480 ortaklı Elda kurulmuştu. Türkiye'nin önemli konteyner limanlarından biri olan İzmir Alsancak Limanı özelleştirme ihalesine girecekler. Ayrıca, Büyük Efes Oteli'nin ihlesine de katılmayı düşünüyorlar. Efe Rakı için İzmir Ticaret Odası öncülüğünde kurulan Elda 50 milyon dolarlık yatırımla yılbaşından itibaren rakı üretimi yapmaya başladı. ADIYAMAN Adıyamanlı 59 işadamı Comogene Tekstil adıyla İstanbul'da fabrika kurdu. Ayrıca Adıyaman Ticaret ve Sanayi Odası ilde yatırım için 100 işadamını bir araya getirmeye çalışıyor. Comagene Tekstil a dını, Adıyaman ile özdeşleşen Nemrut Dağı 'ndaki efsanevi medeniyetten alan Comagene Tekstil "COMİP " markası ile dikiş ipliği üretecek. Ayrıca, Adıyaman Ticaret ve Sanayi Odası Başkanı Zafer Ersoy da 100 işadamı bir araya getirerek alışveriş ve turizm sektörlerinde yatırım yapmayı hedefliyor. ÇORUM 35 Çorumlu girişimci KOÇSA AŞ adıyla şirket kurdu. 100 dolar veren her Çorumlu şirkete ortak olabilecek. TMSF'nin 60 milyon dolar muhammen bedelle satışa çıkardığı Ladik Çimento'yu satın almak istiyor. EDİRNE Vali ve siyasi parti il örgütlerinin girişimiyle, Edirne ve ilçelerinin ticaret ve sanayi odalarının yer aldığı bir yürütme kurulu oluşturularak, yerel girişimciler bir araya getirilmeye çalışılıyor. TMSF tarafından 10 Ekim 2005'te ihalesi yapılacak olan Lalapaşa Çimento Fabrikası'nı almak istiyorlar. Fabrika 61 milyon dolar muhammen bedelle ihaleye çıkarılıyor. DİYARBAKIR Sanayi ve ticaret odaları sadece Diyarbakırlı işadamlarının bir araya gelerek 60 milyon dolar sermayeli bir şirket kurmak üzere harekete geçti. TMSF'nin 53 milyon dolar muhammen bedelle satışa çıkarttığı Ergani Çimento Fabrikası'nı almak istiyorlar. İhale 18 Ekim 2005'te yapılacak. ANTALYA Antalya Güçbirliği Holding öncülüğünde 32 ortaklı 3.4 milyon YTL sermayeyle Antalya Alkollü İçecek Sanayi Ticaret AŞ kuruldu. Rakı, votka gibi alkollü içkilerin yanı sıra, alkolsüz içecek, enerji içeceği, meyve suyu, mineral ve doğal su sirke gibi ürünlerin üretimi gerçekleştirecek. 


</TEXT>
</DOC>
