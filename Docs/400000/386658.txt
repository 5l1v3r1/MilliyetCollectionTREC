<DOC>
<DOCNO> 386658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko33.html </URL>
<DATE> 2005/10/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
TOKİ Türkiye'yi bir şantiyeye çevirdik 
</HEADLINE>
<TEXT>

     Toplu Konut İdaresi TOKİ Başkan Vekili Levent Akçay, toplu konut çalışmalarının devam ettiğini belirterek, ''Türkiye'yi bir şantiyeye çevirdik'' dedi. 
     Muğla Valiliği'nde, belediye ile TOKİ arasında 880 konutun yapımını öngören protokol imza töreninden sonra gazetecilere, idare tarafından Türkiye genelinde yapılan çalışmalar hakkında bilgi veren Levent Akçay, TOKİ'nin 1950'li yıllarda başlayan sağlıksız ve plansız yapılaşmanın önüne geçilmesi amacıyla kurulduğunu söyledi. 
     TOKİ'nin 1984 yılında kurulduğunu hatırlatan Akçay, 2001 yılı sonuna kadar Türkiye genelinde 8 ilde 43 bin 145 adet konut ürettiklerini ifade etti. 
     58. ve 59. Hükümet programları ile Acil Eylem planının 44. maddesine göre, yerel yönetimlerle işbirliği içinde yürütülen gecekondu dönüşüm ve kentsel projeler kapsamında yaptıkları çalışmalar hakkında da bilgiler veren Levent Akçay şunları kaydetti 
     ''Başbakanımız kurumumuza, 2004 yılında, ülke genelinde 100 bin konut, 2005 yılında 150 bin konut, 2006 yılında 200 bin konut, 2007 yılında ise 81 il ve ilçelerinde 250 bin konut ve sosyal donatı yapılarının gerçekleştirilmesi hedefini gösterdi. Bu doğrultuda almış olduğumuz talimat ve görev sorumluluğu bilincinde Türkiye genelinde 2004-2007 yılı konut projeksiyonunu hazırladık. Bugün itibarıyla şu anda 71 il, 140 ilçede 350'nin üzerinde şantiyede 139 bin konut inşaatı başlatıldı ve çalışmalar devam ediyor. Türkiye'yi bir şantiyeye çevirdik. Bu konutlardan bu yıl sonunda 54 bin 31 adedinin anahtarlarını ev sahiplerine teslim ederek konutları tamamlayacağız.'' 
     
     SOSYAL TESİSLER DE YER ALIYOR 
     TOKİ'nin çalışmalarının sadece konut üretiminden oluşmadığını belirten Levent Akçay, bugüne kadar konut alanlarında, okul, sağlık ocağı, ticaret merkezleri, dini tesis gibi alanların da yapıldığını ifade etti. 
     2005 yılını 155 bin konut inşaatının başlaması ile tamamlamayı hedeflediklerini anlatan Akçay, şu bilgileri verdi 
     ''Sosyal donatı yapıları olarak bugüne kadar 2002 yılından başlayarak 129 lise ve ilköğretim okulu ürettik. Bunun yanında 17 ana okulu, 7 kütüphane, 94 ticaret merkezi, 22 kapalı spor salonu, 23 sağlık ocağı yaptık. 7 dev hastanenin inşaatı ise devam ediyor. Bu yıl 139 bin konutun inşaatlarını başlattık, 16 bin konutun da inşaat ihale süreleri devam ediyor.'' 
     
</TEXT>
</DOC>
