<DOC>
<DOCNO> 358187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/eko06.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Soysal İptal davası açacağız 
</HEADLINE>
<TEXT>


TÜRKER KARAPINAR Ankara 

Kamu İşletmeciliği Geliştirme Merkezi KİGEM Vakfı Başkanı Prof. Dr. Mümtaz Soysal, Oger Telekom Ortak Girişim Grubu'nun kazandığı Türk Telekom'un yüzde 55'lik bölümünün özelleştirilmesi ihalesinin iptal edilmesi gerektiğini belirterek, "Sakat tarafları var. Danıştay'a başvuracağız" dedi. 
Soysal, ihalenin iptali için dava açacaklarını söyledi. KİGEM'in açacağı davada, yargının, Telekom'un önceki yıllarda iptal ettiği özelleştirme ihalelerindeki gerekçelerinin kullanılacağı öğrenildi. 
Türk Telekom'un özelleştirilmesine ilişkin ilk düzenleme 1993'te yapıldı. Dönemin Tansu Çiller - Murat Karayalçın hükümeti, haberleşme hizmetlerinin bir bölümünün veya tamamının yerli veya yabancı özel ya da tüzel kişilerce üstlenilmesine olanak veren Kanun Hükmü'nde Kararneme KHK çıkardı. KHK'nin Anayasa'ya aykırı olduğu gerekçesiyle yürütmesini durduran Anayasa Mahkemesi, 6 Kasım 1993'te de düzenlemenin iptalini kararlaştırdı. 

'Kamu yararına değil' 
Anayasa Mahkemesi verdiği kararda, Türk Telekom'un yüzde 49'dan fazlasının blok halinde satışının kamu yararıyla bağdaşmadığını belirtti. 1994'te bu kez Türk Telekom'un özel hukuk kurallarına tabi bir şirket haline dönüştürülmesine yönelik düzenleme çıkartıldı. Anayasa Mahkemesi, aynı yıl yürürlüğünü durdurduğu düzenlemeyi daha sonra iptal etti. 


</TEXT>
</DOC>
