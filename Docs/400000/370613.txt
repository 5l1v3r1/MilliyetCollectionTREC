<DOC>
<DOCNO> 370613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy16.html </URL>
<DATE> 2005/08/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Topbaş Riskli bina sahipleri krediyle binaları güçlendirebilir 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "belediyelerin binlerce konut yapıp insanları buralara taşıyacağı" gibi bir görüşün olmaması gerektiğini belirterek, "Buna gücümüz de, zamanımız da yetmez" dedi. 
     Ulusal Deprem Konseyi Başkanı Prof. Dr. Haluk Eyidoğan, 17 Ağustos Marmara depreminin 6. yıldönümünde, Büyükşehir Belediye Başkanı Topbaş’ı makamında ziyaret etti. 
     Burada basın mensuplarına açıklama yapan Kadir Topbaş, bugün 1999 depreminin sene-i devriyesi olduğunu ifade ederek, Konsey Başkanı Prof. Dr. Eyidoğan’a depreme hazırlık olarak yapmakta oldukları çalışmalara ilişkin bilgi verdiğini bildirdi. 
     Topbaş, deprem gerçekleşmeden önce yapılacak önlem çalışmalarının önemine işaret ederek, bunun örneğinin Japonya’daki depremde görüldüğünü, teknoloji ve bilgi sayesinde alınan önlemlerin faydasının gözlendiğini kaydetti. 
     İstanbul tüm Türkiye’nin lokomotifi olduğu için burada olası bir depreme karşı yapılacak çalışmaların daha da önem kazandığını dile getiren Topbaş, ancak böyle büyük bir şehirde sadece devlet ya da yerel yönetimlerin yapacakları çalışmaların yeterli olamayacağını, bu nedenle tüm bireylerin üzerine düşen sorumluluğu yerine getirmesi gerektiğini vurguladı. 
     
     "İSTANBUL’DAKİ YAPILARIN YÜZDE 60’I İMARA AYKIRI" 
     Büyükşehir Belediye Başkanı Topbaş, sözlerini şöyle sürdürdü 
     "İstanbul’daki yapıların yüzde 60’ı imara aykırı yapılar. 
     Bunların tamamını bizim yenilememiz mümkün değil. Belediyeler binlerce konut yapacak, insanları taşıyacak. Böyle bir şey yok. Buna gücümüz de zamanımız da yetmez. Riskli olan binaların malikleri kendi yapılarını banka kredileriyle güçlendirebilir ya da yeniden yapabilirler. Bu tedbirleri vatandaşlar bireysel olarak da almalılar." Zeytinburnu’nda pilot bir uygulama başlatıldığını da hatırlatan Kadir Topbaş, burada yapılan çalışmalar sonucu Tavukçu Deresi bölgesinde riskli olduğu saptanan 224 binanın tahliye edileceğini, buradaki maliklerin de Topkapı ve İkitelli’de yapımına ekim ayında başlanacak konutlara yerleştirileceğini bildirdi. 
     İstanbul Büyükşehir Belediye Başkanı Topbaş, "Kentsel Dönüşüm Projesi’ne bazı vatandaşların tepki gösterdiğini" söyleyen bir gazeteciye de, "Biz yıktığımız zaman insaflı yıkıyoruz. Ama depremin insafı yok. İnsan, hayatının sonuna kadar aynı yerde yaşamak isteyebilir. Ancak risk faktörü var ve bunu kabul etmek lazım" dedi. 
     
     PROF. DR. EYİDOĞAN’IN AÇIKLAMASI 
     Ulusal Deprem Konseyi Başkanı Prof. Dr. Eyidoğan da Marmara depreminin 6’ıncı yıldönümü nedeniyle Büyükşehir Belediye Başkanı Kadir Topbaş ile görüşerek, olası depreme hazırlık çalışmalarına ilişkin bilgi aldığını söyledi. 
     İstanbul’un jeolojik konumu gereği deprem tehlikesiyle karşı karşıya bulunduğunu ifade eden Prof. Dr. Eyidoğan, "Bu tehlike sürerken gerek nüfusun, gerekse yatırımların artışı nedeniyle kentimizde deprem riski de artmaktadır. Deprem zararlarının azaltılması için deprem öncesi bazı tedbirler almak gerekiyor" diye konuştu. 
     Bu konuda belediyelerin çalışmalarını izlediklerini anlatan Prof. 
     Dr. Eyidoğan, Başkan Topbaş’a da çalışmalarından dolayı teşekkür ettiklerini ve gerekirse danışmanlık etme önerisinde bulunduklarını bildirdi. 
     İstanbul’da depreme karşı yapılması gereken çok çalışma olduğunu da vurgulayan Prof. Dr. Eyidoğan, ancak bunların sadece devlet ya da yerel yönetimlerle değil, bireylerin de katılımıyla halledilecek işler olduğunu kaydetti. 
     Prof. Dr. Eyidoğan, alınacak tedbirler kapsamında kentsel dönüşüm çalışmalarına büyük önem verdiklerini belirtti. 
     Bir gazetecinin sorusu üzerine de Prof. Dr. Haluk Eyidoğan, "erken uyarı sistemi"nin depremden önce uyarı sinyali gelip insanların konutlarını boşaltması şeklinde değil, deprem sonrası hızlı bilgilendirme yapmak amacıyla kurulduğunu ve yaklaşık 5 yıldır da çalışmaya hazır halde bulunduğunu söyledi. 
     Prof. Dr. Eyidoğan, "Yerel yönetimlerin depreme karşı hazırlıklarının yeterli olmadığına yönelik eleştirileriniz vardı" diyen gazeteciye de, "Olası depremde riskli bölgeler tespit edildi. 
     Ancak zararlarının azaltılması açısından artık eyleme geçmek gerekiyor. Bizim eleştirilerimiz bu yönde" karşılığını verdi. 
     
</TEXT>
</DOC>
