<DOC>
<DOCNO> 393503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo39.html </URL>
<DATE> 2005/11/09/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Beşiktaş Futbol Direktörü Milne Hedefimiz kaliteli futbolcu yetiştirmek 
</HEADLINE>
<TEXT>

     Beşiktaş Futbol Direktörü Gordon Milne, en büyük hedeflerinin, kaliteli futbolcular yetiştirmek olduğunu söyledi. 
     Milne, kulübün resmi internet sitesinde yaptığı açıklamada, Beşiktaş'ta sportif ve tesisleşme açısından büyük adımlar atıldığını ifade ederek, ''Kulübün Avrupa standartlarına ulaşabilmesi için bu gelişimi sürdürmesi lazım. Bunun yanı sıra futbolda ilerlemesi için de altyapıya önem verilmeli. Biz bunu sağlamak için buradayız'' dedi. 
     Altyapı takımlarını henüz tam anlamıyla inceleyemediğini, ancak kaliteli futbolcular bulunduğunu gördüğünü anlatan Milne, A takım ile antrenmanlara çıkan PAF takımı oyuncularını da yeni uygulayacağı sisteme dahil ederek, onları kazanacaklarını kaydetti. 
     Beşiktaş'a hizmet etmek istediğini, bunun için elinden geleni yapacağını belirten Gordon Milne, A takım teknik direktörü Jean Tigana ile aralarında herhangi bir sorun bulunmadığını dile getirdi. 
     Tigana ve yardımcılarının son derece profesyonel olduğunu ve Beşiktaş'a başarılar kazandıracağına inandığını vurgulayan Milne, ''Fulham'ı çalıştırdığı dönemlerden tanışıyoruz. İngiliz ekolünü bilen bir teknik adam. Bu yüzden onunla çok iyi anlaşıyoruz. Hiçbir problem yaşamıyoruz. Basında yer alan iddialar bizi ilgilendirmiyor'' dedi. 
     
</TEXT>
</DOC>
