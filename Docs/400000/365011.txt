<DOC>
<DOCNO> 365011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun38.html </URL>
<DATE> 2005/07/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Berlusconi "Uygarlık çatışması yaşanırsa vay halimize" 
</HEADLINE>
<TEXT>

     İtalya Başbakanı Silvio Berlusconi, Batı ile İslam ülkeleri arasında bir uygarlıklar çatışmasına izin verilmemesi gerektiğini söyledi. 
     Berlusconi, Forza İtalya Partisi’nin Roma’daki kurultay toplantısında yaptığı konuşmada, "Batı ile İslam arasında bir uygarlık çatışması yaşanırsa, vay halimize Bu bir fecaat olur" dedi. 
     Terör saldırılarının, "Batı ile işbirliğine açık olan ılımlı ülkeleri" de hedef aldığını belirten Berlusconi, "Ilımlı İslam ile diyalogu geliştirmek zorundayız" diye konuştu. 
     Berlusconi, İtalya’nın bir terör saldırısına hedef olma ihtimaline değinirken de, teröristlerin Irak’a asker göndermemiş ülkeleri de hedef aldığını belirterek, şunları söyledi 
     "Dolayısıyla terör saldırısına maruz kalma ihtimali, Irak’a asker göndermiş olmamızla ilgili bir konu değildir. Zira teröristler Irak’ta askerleri bulunmayan ülkeleri de vurdular. Olası bir saldırıya karşı teyakkuz halindeyiz ve gereken her şey yapılmaktadır. Bu konuda korku ve paniğin esiri olmamalıyız". 
     İtalya’nın şu an itibarıyla Irak’taki askerlerini çekmesinin anlamsız olduğunu da söyleyen Berlusconi, "Irak’ta asker bulundurmak bizim için bir görevdir. Bosna ve Kosova’da asker bulundururken, Irak’taki askerlerimizi neden geri çekelim İtalya’nın oradaki misyonu, bir başarı misyonudur" dedi. 
     Berlusconi, İtalya’nın BM Güvenlik Konseyi’ne girmeyi başaracağını da savunarak, "İtalya, BM Güvenlik Konseyi’nin dışında bırakılmayacak. Bu konuda, merkez sol hükümetler gibi başarısız olmayacağız" diye konuştu. 
     İtalya’da merkez sol iktidar döneminde avroya geçiş sürecinin başarılı bir şekilde gerçekleştirilemediğini de savunan Berlusconi, eski İtalya Başbakanı ve eski AB Komisyonu Başkanı Romano Prodi’yi eleştirdi. Berlusconi, "Prodi’nin avrosu hepimizi mahvetti. 
     İtalyanların bir bölümü hala güçlük içerisinde, zira Prodi’nin avrosunun azizliğine uğradılar" dedi. 
     
</TEXT>
</DOC>
