<DOC>
<DOCNO> 371269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur15.html </URL>
<DATE> 2005/08/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Seni öldürmeye geldim’ dedi, bıçakladı 
</HEADLINE>
<TEXT>

     Mersin DHA 

      MERSİN'in Erdemli İlçesi'ne bağlı turistik Kızkalesi Belediye Başkanı AKP'li Necati Kale'yi bıçaklayan 19 yaşındaki İdris Çakmak'ın başkanı hiç tanımadığı belirlendi. Hastaneden bugün taburcu olan Başkan Kale, 8 ayrı suçtan sabıkası bulunan ve çıkarıldığı mahkemece tutuklanan saldırganın kendisine başkanı sorduğunu, Benim'' cevabını alınca da Sensen, seni öldürmeye geldim'' diyerek bıçakladığını söyledi. 
     Kızkalesi Belediye Başkanı 44 yaşındaki Necati Kale, dün Özel Kalem odasında sekreterlik koltuğunda oturduğu sırada yanına gelen İdris Çakmak tarafından bıçaklandı. Göğsünün altından ve sol dizinden bıçakla yaralanan Kale, hastaneye götürülürken, saldırgan, belediye görevlilerince yakalanıp, linç edilmek istendi. Olay yerine gelen polis, havaya bir el ateş ederek zanlıyı linçten kurtarıp, gözaltına aldı. 
     
     SALDIRGAN TUTUKLANDI 
     Ailesi Diyarbakır'ın Lice İlçesi'nden yıllar önce Mersin'e göç eden Çakmak'ın 1987 Mersin doğumlu olduğu, ancak, Lice nüfusuna kayıtlı olduğu anlaşıldı. Çakmak'ın son 5 yılda kapkaç, hırsızlık, adam kaçırma, yol kesme’ gibi suçlardan 8 ayrı sabıkası bulunduğu ortaya çıktı. İfadesinde, Başkandan para istedim. Vermeyince bıçakladım'' dediği belirtilen Çakmak, sorgulamasından sonra çıkarıldığı mahkemece tutuklandı. 
     
     FUHUŞ MAFYASI MI 
     Bombalı suikast sonucu öldürülen Kızkalesi'ne 10 dakika uzaklıktaki Atakent Belde Belediye Başkanı Fevzi Doğan gibi, Kızkalesi Belediye Başkanı Necati Kale'nin de son dönemlerde beldede artan fuhuş olaylarının önlenmesine yönelik çalışmalar yapması nedeniyle, saldırının fuhuş mafyasınca gözdağı amaçlı gerçekleştirildiği öne sürüldü. Başkan Kale'nin, belediye ekipleri ve polis işbirliğiyle yapılan çalışmalarda parayla fuhuş yapıldığı öne sürülen 3 otelin ruhsatının iptal edildiği belirtildi. 
     
     'SENİ ÖLDÜRMEYE GELDİM' 
     Öte yandan, Kızkalesi Belediye Başkanı Kale, tedavi edildiği Mersin Üniversitesi Tıp Fakültesi Hastanesi'nden bugün taburcu oldu. 4 çocuk annesi eşi Elif Kale'nin yalnız bırakmadığı Başkan Kale, olay anını şöyle anlattı 
     Ben Özel Kalem'de, sekreterlikte oturuyordum. Oraya önce başka bir vatandaş geldi. Beni sordu. Başkanla görüşeceğim’ dedi. Ben de sekreter muamelesi yaptım. Ne için görüşeceksiniz, konu ne ’ diye sordum. O da, Ben kendisiyle görüşeceğim’ dedi. Tanıyor musunuz ’ dedim, İyi tanırım’ yanıtını verdi. Ben de ardından, Buyurun oturun, şimdi söyleyin, başkan benim’ deyince, hızla dışarıya çıktı. 5 dakika sonra başka bir şahıs geldi, o da Başkanla görüşeceğim’ dedi. Başkanı sordu, Başkan benim’ diye kendimi tanıtınca Başkan sensen, seni öldürmeye geldim’ diyerek bıçakla saldırdı. Her şey bir anda oldu. Hedefi bıçağı kalbime saplamaktı. Kendimi korumak için yana yatınca bıçak sol tarafıma geldi. Ben eğer o anda hissedip, kendimi korumasaydım. Allah korusun çok daha kötü şeyler olabilirdi. Ama dediğim gibi biz gözdağından korkmayız, Allah'ın verdiği canı ancak Allah alır. Biz de mücadelemize devam edeceğiz. Kızkalesi'nde ben her zaman varım. Böyle bir Necati Kale gider ama binlercesi arkasından gelecektir.'' 1999'dan bu yana görev yaptığını, ancak, hiç tehdit almadığını anlatan Başkan Kale, saldırının arkasında fuhuş mafyasının olup olmadığı sorusuna şu cevabı verdi 
     Bu tür saldırılar, beni hiçbir zaman yıldıramaz. Hastaneden yeni çıktım. Yine kıyafetimi giyip çalışmaya başlayacağım. Çalışmalarıma devam edeceğim. Biz bu zanlıyı kendi elimizle yakaladık, emniyete teslim ettik. Görev artık emniyetin, yargının. Bu işi en ince ayrıntısına kadar çözeceklerine ve aydınlatacağına en ufak bir şüphem bile yok, mutlaka aydınlatırlar. Biz de çalışmalarımıza devam edeceğiz. Emniyet birimleriyle birlikte fuhuş olaylarının önlenmesi için işbirliği yapıyoruz. Zaten fuhuş ile ilgisi belirlenen tesisleri kapattırıyoruz, kapatmaya da devam edeceğiz. Hiçbir zaman bizi yıldıramazlar.'' 
     
</TEXT>
</DOC>
