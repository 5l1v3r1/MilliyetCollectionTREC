<DOC>
<DOCNO> 367735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/guncel/gun08.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa Kalesi'nde 'mahsur' krizi 
</HEADLINE>
<TEXT>


Valilik Mahsur kalanlar tinerciydi. Arslan Vergi rekortmeniyim. Tinerci diyenler için dava açacağım. 


Şanlıurfa Valiliği, çarşamba akşamı Urfa Kalesi'nde mahsur kalan 2 kişinin turist değil, tiner bağımlıları olduğunu savundu. Valilik'ten yapılan açıklamada, 2 kişinin kalede mahsur kalmasıyla ilgili İl Kültür ve Turizm Müdürlüğü yetkililerinin araştırma yaptırdığı ve kale kapısının her zamanki saatinde kapatıldığının belirlendiği bildirildi. 
Açıklamada şunlar kaydedildi "Bu kişilerin turist değil tiner bağımlısı oldukları, akşam saatinde demir parmaklıklardan içeri girerek tiner içmeyi amaçladıkları ve bu nedenle orada mahsur kaldıkları anlaşılmıştır." Tinerci olduğu iddia edilen 2 kişiden biri olan Mardin Kızıltepe'de elektrik malzemeleri satan Mehmet Sait Arslan ise, valilik açıklamasına tepki gösterdi 
"Ben vergi rekortmeniyim. Beni tinerci olarak nitelendirenler hakkında maddi ve manevi tazminat davası açılması için pazartesi günü suç duyurusunda bulunacağım." 


</TEXT>
</DOC>
