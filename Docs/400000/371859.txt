<DOC>
<DOCNO> 371859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko28.html </URL>
<DATE> 2005/08/22/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mittal Steel Yöneticisi Ross Erdemir çalışanları endişelenmesin 
</HEADLINE>
<TEXT>

     Erdemir'e talip olan demir-çelik üreticisi Mittal Steel şirketi Yönetim Kurulu Üyesi ve üst düzey yöneticisi Wilbur L.Ross, işçileriyle ve sendikalarıyla çok iyi ilişkileri olduğunu belirterek, Erdemir çalışanlarının endişelenmemesini istedi. 
     Mittal Steel şirketinin ABD'nin Chicago kentinde bulunan tesislerini gezen Türk gazetecilerine yetkililer, şirketin teknolojisi ve mali yapısı hakkında bilgi verdi. 
     Bilgilendirme toplantısında gazetecilerin sorularını yanıtlayan Mittal Steel yöneticisi Wilbur L.Ross, Türkiye'de işçilerin ve halkın Erdemir'in özelleştirmesine gösterdiği duyarlılığı değerlendirdi. 
     Mittal Steel'in Güney Afrika ve Romanya'da da çelik şirketi satın aldığını belirten Ross, bu iki şirketin rehabilite edilerek üretimlerinin artırıldığını ve dünyaya açıldığını, Erdemir'de de aynı şeyin yaşanacağını bildirdi. 
     Erdemir'in atıl hale gelmesi halinde kapatılıp, kapatılmayacağı yönünde ki bir soruya da Wilbur Ross, bugüne kadar böyle bir şeyin olmadığını, darboğazdaki bir fabrikayı çalışanlar ve yöneticilerle birlikte ele alıp, rehabilite ettiklerini ve başarıyı yakaladıklarını anlattı. 
     Ross, ''İşçilerimizin tatmin olduğu zaman başarılı olacağımıza inanıyoruz. Önde olmamız işçilerimize verdiğimiz önemden kaynaklanıyor'' diye konuştu. 
     Yerel yöneticilerle çalışmayı tercih ettiklerini, onları diğer fabrikalarda eğiterek bilgi ve becerilerini artırdıklarını anlatan Ross, ayrıca bütün fabrikalarının birbirinin teknoloji ve bilgi birikiminden yararlandıklarını kaydetti. 
     Kendisine bugüne kadar verilen sözlerin tutulduğunu, başkalarına verilen sözlerin de tutulduğunu ifade eden Ross, Erdemir'in özelleştirilmesinde Hükümetle, çalışanlarla ve yöre insanlarıyla işbirliğine hazır olduklarını, Erdemir'i uluslararası bir şirket haline getireceklerini söyledi. 
     Dünyada yaşanan küreselleşmeyle birlikte uluslararası piyasalarda ki rekabette daha güçlü olabilmek için birleşmelerin hızla sürdüğünü vurgulayan Wilbur Ross, uzun zamanda birleşmeler sonucu dünyada üç büyük şirketin kalacağını iddia etti. 
     Dünyanın 13. büyük çelik şirketi olan Erdemir özelleştirmesinde ön yeterlilik alan şirketlerden biri olan Mittal, yıllık 75 milyon tonluk çelik üretimiyle dünyanın en büyük şirketi konumunda bulunuyor. 
     
</TEXT>
</DOC>
