<DOC>
<DOCNO> 367045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy11.html </URL>
<DATE> 2005/08/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Koç Gümrük Birliği anlaşmasıyla CHP'nin hiçbir ilgisi yok 
</HEADLINE>
<TEXT>

     CHP Grup Başkanvekili Haluk Koç, Gümrük Birliği Anlaşması’nın içeriği, müzakere aşaması ve yürürlüğe girmesi ile CHP’nin hiçbir ilgisi olmadığını ifade ederek, "Bugünkü gelişmelerle CHP’yi ve sayın Deniz Baykal’ı irtibatlandırmaya çalışmak mümkün değildir" dedi. 
     Koç, TBMM’de düzenlediği basın toplantısında, AK Parti Grup Başkanvekili Salih Kapusuz’un, ek protokol konusunda dün yaptığı açıklamalara değindi. Kapusuz’un açıklamalarında, "Kıbrıs konusunda altına girdikleri ağır sorumluluğa ortak arama gayretleri" bulunduğunu savunan Koç, "İktidar kadrosunun hezeyanla, inanmayarak, birkaç saf liberal dışında kimseyi de inandıramayarak başladıkları AB yolculuğunda, Türkiye’yi karşılığı olmayan bir süreçte rotasız ve yönsüz bırakma noktasına geldiğini" söyledi. Koç, "Geldikleri noktada, yönettikleri Türkiye her alanda taviz veren, baş eğen, sıkıştırıldığı köşede karşılık almadan hakkını teslim eden bir ülke konumuna düşürülmüştür" görüşünü savundu. 
     AK Parti Grup Başkanvekili Kapusuz’un yaşananları çarpıttığını iddia eden Koç, AB-Türkiye ilişkilerindeki tarihsel süreci anlattı. 
     
     "DYP-SHP İKTİDAR DÖNEMİDİR" 
     Haluk Koç, Türkiye ile AB arasında Gümrük Birliği ilişkilerinin temelinin, 12 Eylül 1963 tarihli Türkiye-AB Ortaklık Antlaşması’nın dönemin Başbakanı ve CHP Genel Başkanı İsmet İnönü tarafından imzalanmasına dayandığını anımsattı. Bu belgenin, hazırlık dönemi, geçiş dönemi ve son dönem olmak üzere üç dönem öngördüğünü kaydeden Koç, Türkiye’nin bu üç dönemi tamamlayarak 1995 yılında Gümrük Birliği’ni tam olarak uygulayabilecek konuma geldiğini, AB Konseyi’nin de 6 Mart 1995 tarihinde aldığı bir kararla Türkiye ile Gümrük Birliği’ne geçilmesini karara bağladığını, Türkiye’nin de bu kararı kabul ettiğini belirtti. 
     Gümrük birliği kararı ile Türkiye’nin Kıbrıs konusunda bir politika değişikliğine gitmediğinin bizzat dönemin Dışişleri Bakanı tarafından açıklandığını vurgulayan Koç, "Gümrük Birliği karşılığında Güney Kıbrıs Rum Kesimi’nin AB üyeliği yolunun açıldığı ise doğru değildir" diye konuştu. 
     CHP Grup Başkanvekili Koç, sözlerini şöyle sürdürdü 
     "Sayın Kapusuz’un atıfta bulunduğu yıllar, DYP-SHP iktidarı dönemidir. Sayın Kapusuz ya yaşadığı dönemi unutuyor ya da saptırmaktan medet umuyor. CHP, 30 Ekim 1995’de 54 günlük bir seçim hükümetinde görev almıştır. Gümrük Birliği Antlaşması’nın imzalandığı tarihte işbaşındaki hükümetle CHP’nin hiçbir hukuki ve fiili bağlantısı yoktur. SHP, CHP’den ayrı bir siyasi kuruluş olup kendi siyasi sorumluluğunu taşımaktadır. O tarihte de öyleydi, bugün de öyledir. CHP’nin, Gümrük Birliği Antlaşması’nın içeriği, müzakere aşaması ve yürürlüğe girmesi ile hiçbir ilgisi yoktur. Bugünkü gelişmelerle CHP’yi ve sayın Deniz Baykal’ı irtibatlandırmaya çalışmak mümkün değildir. 
     Bu gerçekler karşısında, sayın Kapusuz’un söyledikleri siyasi samimiyetten yoksun, hedef saptıran ’laf olsun, torba dolsun’ tarzında değerlendirilebilecek sözlerdir. Bugünkü perişanlıklarını, çaresizliklerini CHP’ye bulaştırabilmelerinin gayretleri vardır AKP’de ve sayın Kapusuz’da. İçinde bulundukları teslimiyetçi çizginin yansıyan sıkıntılarını, karşılıksız konuşmalarla, sağa sola havale etmeleri tek bir tanımlamayla siyasi acizliktir." 
     
     "HİÇBİR ANLAMI VE RESMİYETİ YOK" 
     Hükümet’in, 17 Aralık kararlarında dayatılan siyasi ek koşulları bilerek veya bilmeyerek kabul ettiğini ileri süren Koç, müzakerelerin başlama tarihi olan 3 Ekim öncesindeki, Kopenhag Siyasi Kriterleri dışında Kıbrıs’ın tanınması dahil tüm ek siyasi koşulların altına girildiğini iddia etti. 
     Koç, ek protokolün imzasıyla birlikte yayınlanan "Türkiye’nin Kıbrıs Deklarasyonu"nun diplomaside hiçbir anlamı ve resmiyeti olmadığını, Hükümet’in bu deklarasyonla iç kamuoyunu kandırmak ve teskin etmek istediğini savundu. Haluk Koç, "İmzaladıkları protokol, KKTC’nin varlığını sona erdirecek, Güney Kıbrıs’ın, Ada’nın tümünü temsil eden Kıbrıs Devleti’nin önce ekonomik, sonra da siyasi tanınmasının yolunu açacak bir belgedir. Altında AKP’nin imzası vardır. Tarihi bir teslimiyet belgesidir" görüşünü dile getirdi. 
     İktidarın yanlış adım attığını, bunları da mazur göstermek adına "yavuz hırsız ev sahibini bastırır" tutumu ile geçmiş hükümetleri suçlamasının beyhude bir gayret olduğunu söyleyen Koç, "AKP iktidarı tarih ve Türk milleti önünde yanlışlıklarının sorumluluğundan kurtulamayacaktır" dedi. 
     
     "ALTERNATİF MİLLETTİR" 
     Koç, AK Parti Grup Başkanvekili Salih Kapusuz’un, "AKP’nin alternatifi olmadığına" ilişkin değerlendirmesini de eleştirdi. 
     " Anadolu’dan yükselen feryatlar AKP için artık ’Yolcudur Abbas, bağlasan durmaz’ diyor. AKP eriyor, yaşlanıyor, inandırıcı olmaktan çıktı. Oy oranları süratle yüzde 20’nin altına iniyor" diye konuştu. 
     Koç, şunları söyledi 
     "Seçimlerden önce millete gökyüzündeki yıldızları vaat edeceksin. 
     Sonra çiftçiyle, esnafla, emekliyle, işçiyle, memurla, ulusal sanayiciyle alay edeceksin, yoksulluğu, işsizliği giderecek adım dahi atamayacaksın, teslimiyetçi tutumunla, bölücü PKK terörünü sadece seyredeceksin, tarihte ilk kilise açan Türk Başbakanı unvanını alacaksın, sonra da ’alternatif yok’ diyeceksin. Alternatif millettir. 
     Bari kalan 1,5-2 yılınızda bir özeleştiri yapın Allah rızası, millet hakkı için çalışın da günahlarınızın bir kısmı affedilsin." 
     
     "ANKARA’DA 100’E YAKIN KOLERA İDDİASI VAR" 
     Basın toplantısında, son zamanlarda değişik illerdeki sağlık kuruluşlarında yaşanan bebek ölümleri konusundaki bir soruyu da yanıtlayan Koç, "Bu sağlık sisteminin çöküşünün bir belgesidir. 
     Sağlığı metalaştırmaya çalışan, vatandaş memnuniyetsizliğinden yola çıkarak, ’isteyene hekim seçme özgürlüğünü getiriyoruz niye konuşuyorsunuz, devrim yapıyoruz’ diye yola çıkanların uğradığı bir hüsrandır" dedi. 
     Koç, üniversite hastanelerinde, tıp fakültelerinde personel yetersizliğinin had safhada olduğunu, bu kuruluşların kendi döner sermayelerinden ücretini vermek üzere hemşire almak istemesine karşın o bölgelerin AK Parti’li milletvekillerinin Maliye Bakanı’nın bu kadroları vize etmesine engel olduğunu da iddia etti. 
     Koruyucu sağlık hizmetlerinin içinin boşaltılmasının bugünkü olumsuz tabloyu yarattığını bildiren Koç, "Bugün Ankara’da kolera şüphesi var, 100’e yakın kolera iddiası var. AB ile görüşmelere hazırlanan bir ülkenin başkentinde, ama çıt yok Sağlık Bakanı’ndan. 
     Sağlığı piyasalaştırmaya çalışırsanız, buna bir de ’devrim’ deme aymazlığına girerseniz bu olsa olsa karşı devrim olur" dedi. 
     
</TEXT>
</DOC>
