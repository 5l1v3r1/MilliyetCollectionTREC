<DOC>
<DOCNO> 387413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur11.html </URL>
<DATE> 2005/10/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Alkollü 3 genç, satır ve bıçaklarla kafeyi bastı 
</HEADLINE>
<TEXT>

     Ali BALLI DHA 

      KONYA'da, ellerindeki satır ve bıçaklarla 2 katlı bir kafeye giren alkollü 3 genç, camları kırdı, masa ve sandalyeleri dağıttı. Kafedeki müşteriler korkuyla kaçışırken, 3 kişi polis tarafından güçlükle gözaltına alındı. 
     Olay, dün saat 21.00 sıralarında Karatay İlçesi, Şems Mahallesi, Hatuniye Sokak'taki Sultan’ adlı kafede meydana geldi. Birlikte aşırı derecede alkollü içki içen 17 yaşındaki Yusuf Karademir, Hasan Balcı ve Mehmet Özçiçek, ellerindeki satır ve bıçaklarla kafeye girdi. Öfkeli gençleri gören müşteriler hemen kafeyi boşalttı. 2 katlı kafenin üst katına çıkan alkollü gençler camları kırdı, masa ve sandalyeleri dağıttı. Olay yerine çağrılan polis ekipleri, çevrede toplanan meralı kalabalığı uzaklaştırarak içeriye girmeye çalıştı. Elindeki satır ve bıçaklarla kafenin penceresine çıkan gençler çevreye tehditler savurdu. 
     Yaklaşık bir saat süren ikna çabalarının ardından alkollü 3 genç, polis tarafından gözaltına alındı. Kafeden tek tek çıkarılan Karademir, Balcı ve Özçiçek, yine çevredekilere saldırmaya çalıştı ancak polis buna izin vermedi. Polis otosuna bindirilen gençler, ifadeleri alınmak üzere Polis Merkezi'ne götürüldü. Gençlerin neden olay çıkardıkları henüz belirlenemezken, olayla ilgili soruşturma sürdürülüyor. 
     
</TEXT>
</DOC>
