<DOC>
<DOCNO> 375950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/axspo02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İpleri Daum gerdi 
</HEADLINE>
<TEXT>


Aziz Yıldırım ile Hakan Bilal Kutlualp arasındaki gerilimin Daum'dan kaynaklandığı ortaya çıktı. Kutlualp'in, "Daum ile dünya kulübü olamayız" düşüncesi ve her transferde sivrilmesi nedeniyle köprüler atıldı 


Fenerbahçe'de Başkan Aziz Yıldırım'a karşı oluşan cephe Hakan Bilal Kutlualp krizi ile iyice su yüzüne çıktı. 
Yıldırım ile belli dönemlerde çok iyi anlaşan ancak daha sonra beklenmedik şekilde araları açılanların sayısı hızla artarken, başkanın son zamanlardaki tutum ve davranışlarının camiada büyük rahatsızlık uyandırdığı belirtildi. 
Cemil Turan, Turgay Aksoylu, Necdet Şentürk, Kazım Alemdağ, Bülent İşcen'in de aralarında bulunduğu ve başkan seçildiği ilk günden beri arkasında yer alan isimlerin son dönemde Yıldırım'dan iyice uzaklaştıkları ifade edildi. Başkan Yıldırım'la daha önce ilişkisini kesen Şevket Yılmaz, Sadettin Saran ve Necdet Ersoy gibi camianın yakından tanıdığı isimlere her geçen gün yenilerinin katılması huzursuzluğu en üst seviyeye çıkardı. 

Herkesi şaşırtıyor 
Fenerbahçe'nin her geçen gün gelirlerinin artması, üst üste gelen şampiyonluklar ve tesisleşmede rakiplere atılan farka rağmen bu tablonun ortaya çıkması Sarı - Lacivertli çevrelerde büyük şaşkınlık yaratıyor. Camianın bu sürpriz gelişmelerde sürekli 'ben yaptım oldu' mantığıyla hareket eden Başkan Aziz Yıldırım'ı sorumlu tuttuğu ileri sürüldü. 
Yıldırım ile Hakan Bilal Kutlualp arasındaki iplerin Anelka'nın transferinde gerilmeye başladığı iddia edildi. Başkan'ın yakın çevresine aksi talimatına rağmen Anelka'yı özel uçakla İstanbul'a getirdiği için Kutlualp'e kızdığını söylese de, aslında Teknik Direktör Daum konusunda ikilinin ayrı düştüğü öğrenildi. Hakan Bilal Kutlualp'in her fırsatta "Daum'la Fenerbahçe'nin dünya kulübü olma hedeflerine ulaşamayız" demesi ve her transferde ön plana çıkarak sivrilmesi köprülerin tamamen atılmasına neden oldu. 

'Konuşmayacağım' 
İkinci Başkan Nihat Özdemir'in, "Aziz Yıldırım'ın isteği doğrultusunda Hakan Bilal Kutlualp'ten istifasını istedim" açıklaması da Fenerbahçe camiasında büyük yankı buldu. Kutlualp, "Nihat Özdemir'in telefonda istifamı vermemi istediği doğru. Ancak ben istifa etmeyeceğim. Ayrıca sayın Nihat Özdemir'in bu telefon konuşmasında bana söylediklerini de söylemeyeceğim " diyerek yönetimdeki yüksek gerilimi gözler önüne serdi. 

Kral Carlos'a özel davet 

Fenerbahçe, İspanya Kralı Carlos'u 100. yılda düzenleyeceği yelken festivaline davet edecek. İkinci Fenerbahçe Yelken Festivali için dün bir basın toplantısı düzenleyen Divan Kurulu Başkanı Yüksel Günay, "Kulüp olarak 100. yıl için her türlü fedak rlığı yapacağız. Yelkende de büyük atılımlar içindeyiz. Yelkenle yakından ilgilenen İspanya Kralı Carlos'u yarışmak için Türkiye'ye çağıracağız" dedi. 7-10 Eylül tarihleri arasında Moda'da yapılacak olan bu yılki yarışlarda ise 125 optimistçi yarışacak. 

Hayırdır Christoph 

Geçtiğimiz günlerde 2006 Dünya Kupası'nda mücadele edecek bir milli takımın başına geçebileceğini açıklayan Teknik Direktör Christoph Daum'un sürpriz bir şekilde 2.5 günlüğüne Fas'a gitmesi kafalarda soru işareti yarattı. Alman hocanın bu ani seyahati, Afrika takımlarından gelen teklifleri değerlendirmek için yaptığı ileri sürüldü. Daum'un menajerler vasıtasıyla bir takım görüşmelerde bulunduğu, son dönemlerde Fenerbahçe'de yaşadığı sıkıntılar nedeniyle Dünya Kupası için kendisine gelen önerileri büyük bir titizlikle incelediği öğrenildi. İkinci Başkan Nihat Özdemir, Daum'un Fas seyahatinden bilgileri olduğunu savundu. 

Kemal'e müjdeli haber 

Hafta içi Almanya'ya giderek kan veren Kemal Aslan'ın raporları temiz çıktı. Genç oyuncunun yapılan tahlillerinde herhangi bir bulguya rastlanmadı. Bu haber Kemal'i oldukça rahatlatırken, "Artık ilk on birde oynamak için Daum'dan görev bekliyorum" dedi. Bu arada Fenerbahçe, Ankaraspor maçının hazırlıklarına bugün yapacağı çift antrenmanla yeniden başlayacak. Sakatlıkları düzelen Tuncay ve Rüştü de takımla birlikte çalışacak. Öte yandan son idmanda sakatlanan Zafer Biryol'un da ciddi bir sorununun olmadığı belirtildi. 

Köşeye sıkışacak 

Fenerbahçe yönetimi, uzun süredir gerçekleştirmediği rutin haftalık toplantılarına dünden itibaren başladı. İstifası istenen Hakan Bilal Kutlualp'in katılmadığı toplantıyla birlikte genç yöneticinin ihraç süreci de başlamış oldu. Kutlualp, üç toplantıya geçerli mazaret gösteremeden katılmazsa, yöneticiliği otomatik olarak düşecek. Nihat Özdemir, "O koltuğa kendisini Başkan oturttuysa, istenmediği zaman da bırakabilmeli. Kulübe bir an önce istifasını yollamalı" dedi. 


</TEXT>
</DOC>
