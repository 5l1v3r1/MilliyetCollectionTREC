<DOC>
<DOCNO> 356356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur12.html </URL>
<DATE> 2005/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Alkol aldı, otomobille Bodrum'un Barlar Sokağı'na daldı 
</HEADLINE>
<TEXT>

     Yaşar ANTER BODRUM Muğla , DHA 

      BODRUM'da alkol alıp direksiyona geçerek Barlar Sokağı'na dalan sürücü 26 yaşındaki Kadir Güner, polise yakalanınca, kendini kaybetti. Ehliyetine daha önce de alkol yüzünden el konulduğu ortaya çıkan Güner, bakan oğlu olduğunu söyledi, polise tehdit ve hakaretler yağdırdı. 
     Bodrum'da arkadaşlarıyla eğlenip doğum gününü kutlayan Kadir Güner, saat 03.30'a kadar alkol aldı. Daha sonra çalıştığı Tetico Teknik Ticaret Limited Şirketi'nin patronu Nail Topçam'a ait 06 AG 0960 plakalı otomobili alan Güner, yüzlerce turistin eğlendiği Bodrum Gümbet'teki trafiğe kapalı Barlar Sokağı'na, bariyeri kırarak girdi. Burada bir süre ilerleyen otomobili görenler korkuyla sağa sola kaçıştı. Sürücü Güner, polisler tarafından güçlükle durdurulabildi. 
     Yanında arkadaşıyla birlikte aşırı alkollü olduğu belirlenen Güner, araçtan indirildi. Güner polislere Ben bakan ve milletvekili oğluyum. Bana dokunamazsınız. Hepinizi sürdürürüm, ehliyetimi de alamazsınız, siz kim oluyorsunuz, haritadan yer beğenin'' diye bağırdı. Polise direnen Güner, gözaltına alınarak önce Gümbet Karakolu'na ardından Devlet Hastanesi'ne götürüldü. Sürekli bakan ve milletvekili oğlu olduğunu iddia eden Güner'in 310 promil alkollü olduğu saptandı. 
     22 Ocak'ta da alkollü araç kullanırken yakalanıp ehliyetine 6 ay süreyle el konulan Güner'in, ehliyeti son olayla birlikte iki yıllığına iptal edildi. Güner'in, polislere hakaret etmek, trafiğe kapalı alana otomobil ile girerek tehlike yaratmak, aşırı alkollü ve ehliyetsiz araç kullanmak’ suçlarından savcılığa sevk edileceği belirtildi. Polisin yaptığı araştırmada Güner'in herhangi bir bakan veya milletvekili yakını olmadığı da öğrenildi. 
     
</TEXT>
</DOC>
