<DOC>
<DOCNO> 355794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun07.html </URL>
<DATE> 2005/06/27/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD'den İran, Suriye ve Kuzey Kore'ye karşı yeni adım .. 
</HEADLINE>
<TEXT>

     ABD Başkanı George W. Bush yönetiminin, kitlesel imha silahı programlarına sahip olmakla suçladığı İran, Suriye ve Kuzey Kore’ye karşı yeni önlemler almaya hazırlandığı bildirildi. 
     The Washington Post gazetesi, bu üç ülkenin kitle imha silahı veya füze programlarına karıştığından şüphelenilen şirketleriyle iş yapan dünyadaki bütün firma, şahıs ve bankaların ABD’deki varlıklarının dondurulması yönünde Bush yönetiminin karar aldığını yazdı. 
     Gazete, buna ilişkin kararnamenin, İskoçya’da 2 Temmuz’da yapılacak G-8 ülkeleri zirve toplantısı öncesinde Başkan Bush tarafından imzalanabileceğini belirtti. 
     Gazetenin haberine göre bu karar, ilk olarak ABD’nin, kitle imha silahı ve füze programlarına karıştığından şüphelendiği sekiz şirketle iş yapanları kapsayacak. Bu listede Kuzey Kore’den üç, İran’dan dört ve Suriye’den bir şirket bulunduğu belirtildi. 
     Bush yönetiminden bir yetkili, gazeteye yaptığı açıklamada, "Eğer Avrupa’da bir banka bu şirketlerden herhangi birisiyle iş yapıyorsa ve bu bankanın ABD’de varlıkları bulunuyorsa, bu varlıklara karşı bir eyleme geçilmesi mümkün" dedi. 
     
</TEXT>
</DOC>
