<DOC>
<DOCNO> 354117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur23.html </URL>
<DATE> 2005/06/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yeni doğan bebeklerin kapabileceği 20 çeşit bakteri var 
</HEADLINE>
<TEXT>

     Konya Dr. Faruk Sükan Doğum ve Çocuk Hastanesi Başhekimi Dr. Adnan Tekin, hastanelerin yeni doğan bebek ünitelerinde, bebeklerin enfeksiyon kapabileceği en az 20 çeşit bakterinin bulunduğunu belirterek, ''Yeni doğan bölümüne gelen bir ziyaretçi ya da elini yıkamayan bir görevli de ünitedeki bütün bebeklerin ölümüne yol açabilir'' dedi. 
     Tekin, enfeksiyon sonucu ölümlerin dünya genelinde yaşanan ciddi sağlık sorunları arasında yer aldığını söyledi. 
     Trakya Üniversitesi Edirne Tıp Fakültesi Hastanesi'nde yaşanan olayların her hastanede olabileceğini ifade eden Tekin, bazen hastanelerde bebek ölümlerinin yüzde 10'lara bile ulaşabileceğini belirtti. 
     Bunun önüne geçebilmek için hastanelerde Enfeksiyon Kontrol Komitesi kurulduğunu ifade eden Tekin, şunları kaydetti 
     ''Bu komite, enfeksiyonu minimuma indirmek için gerekli tüm tedbirleri alır. Yeni doğan bebek ünitelerinde bebeklerin enfeksiyon kapabileceği en az 20 çeşit bakteri var. Normalde zararsız görünen bir bakteri savunmasız haldeki bebeğin ölümüne yol açabilir. Hastanemizde kurulu komite Trakya Üniversitesi'nde gerçekleşen olayın arkasından, olağanüstü toplanarak tedbirleri artırdı. Enfeksiyon riskinin ortadan kaldırılması bazı kriterlere bağlı. Bunların başında yeni doğan ünitesine girişlerin sınırlandırılması geliyor. Buraya görevlilerin dışında kimsenin girmemesi gerekiyor.'' 
     
     ''ENFEKSİYON GENELLİKLE DOKUNMA YOLUYLA KAPILIR'' 
     İlgili görevlilerin üniteye girerken özellikle ellerini özel olarak temizlemesi gerektiğini vurgulayan Tekin, ''Hava yoluyla enfeksiyon kapma riski binde bir civarındadır. Yani bulaşmanın hava yoluyla gerçekleşmesi neredeyse olanaksızdır. Enfeksiyon genellikle dokunma yoluyla kapılır'' diye konuştu. 
     Yeni doğan bebek ünitesinde kullanılan aletlerin temizliğinin sürekli yapılmasının şart olduğunu ifade eden Tekin, hastanelerinde belli dönemlerde bebekleri dışarı çıkararak ünitede UV ışınları ile temizlik yaptıklarını söyledi. 
     Yeni doğan bebek ünitesindeki temizliğin ameliyathanelerden bile önemli olduğuna dikkat çeken Tekin, şöyle devam etti 
     ''Dışardan gelecek bir mikroorganizma çok tehlikeli sonuçlar ortaya çıkarabiliyor. Üniteye dışardan gelecek bir bebek bile çok riskli. Bu yüzden özellikle görevlilerin temizliği büyük önem taşıyor. Ziyaretçilerin yeni doğan bebek ünitesine girmekte ısrarları da bebek ölümlerine neden olabilir. Yeni doğan bölümüne gelen bir ziyaretçi ya da elini yıkamayan bir görevli ünitedeki bütün bebeklerin ölümüne yol açabilir. Çünkü bir ziyaretçi üzerinde enfeksiyon sonucu ölüme yol açacak çok sayıda bakteriyi bulundurabilir.'' Tekin, hastanelerin yeni doğan bebek bölümlerine ziyaretçilerin girme konusunda ısrarcı olmamalarını istedi. 
     
</TEXT>
</DOC>
