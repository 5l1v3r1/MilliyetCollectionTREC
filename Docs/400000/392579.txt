<DOC>
<DOCNO> 392579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo02.html </URL>
<DATE> 2005/11/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Sivasspor Başkanı Fenerbahçe kongre üyesiyim ama Sivaslıyım 
</HEADLINE>
<TEXT>

     Turkcell Süper Ligi’nin 12. haftasında yarın sahasında Fenerbahçe ile karşılaşacak olan Sivasspor’un başkanı Mecnun Otyakmaz, "Herkes benim içinde bulunduğum durumu biraz karmaşık olarak yorumlayabilir Fenerbahçe kongre üyesi olmam sebebiyle. Ama benim duygularım gayet açık ve net Sivasspor başkanıyım, Sivaslıların onurunu temsil ediyorum" dedi. 
     Otyakmaz, AA muhabirine yaptığı açıklamada, yarın Fenerbahçe ile sahalarında yapacakları karşılaşmadan puan ya da puanlarla ayrılmak istediklerini belirterek, bu maçın Süper Lig’e ilk defa çıkan Sivasspor tarihinde ve Sivas açısından çok önemli olduğunu söyledi. 
     Fenerbahçe’yi Sivas’ta ağırlamaktan onur duyduklarını belirten Otyakmaz, ancak çok özel bir gayret sarfetmediklerini kente gelen bütün takımlara bu şekilde davranarak, misafirperverliklerini gösterdiklerini anlattı. 
     Bu maçın kendisi açısından da özel bir durumu olduğuna dikkat çeken Otyakmaz, şunları söyledi 
     "Herkes benim içinde bulunduğum durumu biraz karmaşık olarak yorumlayabilir, Fenerbahçe kongre üyesi olmam sebebiyle. Ama benim duygularım gayet açık ve net Sivasspor başkanıyım, Sivaslıların onurunu temsil ediyorum. Bu anlamda Fenerbahçe’yi burada yenmek için elimizden geleni yapıp, iyi misafir edip, hoş anılarla, ama elleri boş göndermeyi düşünüyoruz." Otyakmaz, Werner Lorant’ın ’Fenerbahçe maçı için ekstra bir hazırlık yapmıyoruz’ açıklamasını ise teknik meseleleri hocalarının cevaplandırdığı belirterek, "O öyle yapmıştır mutlaka" dedi. 
     
</TEXT>
</DOC>
