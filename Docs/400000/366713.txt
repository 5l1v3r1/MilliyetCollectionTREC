<DOC>
<DOCNO> 366713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko39.html </URL>
<DATE> 2005/08/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Ereğli Belediye Başkanı İstifalar, blok satışa karşı olan tepkinin ürünü 
</HEADLINE>
<TEXT>

     Zonguldak'ın Ereğli İlçesi Belediye Başkanı Halil Posbıyık, ''ERDEMİR ve İSDEMİR genel müdürlerinin istifaları, blok satışa karşı olan tepkinin ürünüdür'' iddiasında bulundu. 
     Posbıyık, kendisini makamında ziyaret eden Ereğli Demir Çelik Fabrikaları ERDEMİR Genel Müdürlüğü'nden istifa eden Kerim Dervişoğlu ile bir süre basına kapalı görüştü. 
     Halil Posbıyık, Dervişoğlu'nun veda ederek ayrılmasının ardından gazetecilere yaptığı açıklamada, Dervişoğlu ile İskenderun Demir Çelik Fabrikaları İSDEMİR Genel Müdürü Atamer Giyici'nin istifalarının onurlu bir davranış olduğunu söyledi. 
     Her iki genel müdürü, bu asil davranışlarından dolayı kutladığını ve her zaman gönüllerinde ayrı bir yerleri olacağını ifade eden Posbıyık, şöyle devam etti 
     ''ERDEMİR'in blok satışı için devam eden süreç içimizi yakmaktadır. Fabrikayı yok pahasına satabilmek için bütün hazırlıkları tamamladılar. ERDEMİR VE İSDEMİR genel müdürlerinin istifaları, blok satışa karşı olan tepkinin ürünüdür. İstifa eden genel müdürler için yoğun çalışma temposu nedeni ile yoruldular yorumunu yapan siyasetçiler, başlarını ellerinin arasına alarak düşünmelidir. Aslında istifa etmesi gerekenler, atanarak gelenler değil, halkın oyları ile seçilmelerine rağmen halkın isteklerini yerine getirmeyip, halkın vekili olamayanlardır. 
     ERDEMİR'i satın almak isteyenlere sesleniyorum... fabrikayı değil, Ereğli'yi gezmeye gelin. En güzel fabrika arazisini size tahsis edelim. Yatırım yapmanız için imkanlar sunalım. ERDEMİR'i sattırmayacağız. İlçe halkımız, bu satışın iptaline kadar direnecektir.'' 
     
</TEXT>
</DOC>
