<DOC>
<DOCNO> 358754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur38.html </URL>
<DATE> 2005/07/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Balkaner'in tahliye talebi reddedildi 
</HEADLINE>
<TEXT>

     Yurtbank’ı zarara uğrattığı iddiasıyla İstanbul 8’inci Ağır Ceza Mahkemesi tarafından 34 yıl 7 ay ağır hapis 
     ve 69 trilyon 307 milyar 925 milyon lira para cezasına mahkum edilen Ali Avni Balkaner davasının temyiz duruşması Yargıtay’da yapıldı. Avukatların tahliye talebi Yargıtay 7’inci Ceza Dairesi tarafından reddedildi. Yurtbank davasının temyiz duruşması Yargıtay 7’inci Ceza Dairesi’nde yapıldı. Duruşmaya tutuklu Ali Balkaner katılmazken aynı davada mahkum olan 20 sanık avukatlarıyla birlikte mahkemede hazır bulundu. Duruşmayı çok sayıda mudi de izledi. 
     
     BANKAYA EL KONULMASAYDI PARALARI ÖDENECEKTİ. 
     Ali Balkaner’in katılmadığı duruşmada kendisini dört avukat temsil etti. Avukatlardan Fahrettin Doğan İstabul 8’inci Ağır Ceza Mahkemesi’nde görülen davada bilirkişilere 
     baskı yapıldığını iddia etti. 
     Balkaner’in antikalarının iki kere haciz edildiğini şimdi de şirketlerine el konulduğunu söyleyen Doğan, "Balkaner’in tüm mal varlığına el konuldu. Off- shorezedelere ödeme yapacak ama bu yüzden ödeme yapamıyor" dedi. 
     Avukat Deniz Ketenci de Balkaner’in Off-shorezedelere parasının ödeneceğini söylerken, "Bankaya el konulunca tabi ki ödeyemedi. Ama yine de başvuruda bulunup bunları satıp ödeyin dedi. Müvekilimin malvarlığı fersah fersah yetiyor" dedi. 
     Avukat Fatih Çınar da Ali Balkaner’in asıl işinin inşaat olduğunu, bu yüzden banka sahibi olduğunu anlattı. 
     Balkaner’in Çamlıca’da 140’ı Ekşioğuları’na ait 280 konut yaptırdığını bu konutların banka aracılığıyla satılıp satılmayacağını Hazineye sordurduğunu anlattı. Hazinenin bu işleme izin verdiğini anlatan Çınar, ancak asıl sahipleri ile yapımcı firma arasında itilaf çıkınca konutları almak isteyenlerin bundan vazgeçtiğini anlattı. Çınar, daha sonra yine Balkaner’in sahibi olduğu 3M şirketi tarafından bir kısım paranın ödendiğini belirtti. 
     Davanın diğer yönünün ise off-sohrezedeler olduğunu kaydeden Çınar, bundan Balkaner’in sorumlu tutulamayacağını, Balkaner’in hiçbir mevduat sahibine off-shore geçmesi konusunda yönlendirmede bulunmadığını kaydetti. 
     Avukatlar Balkaner’in tahliyesini talep etti. 
     Diğer sanıklar da mahkumiyet kararının bozulmasını talep etti. 
     Yargıtay 7’nci Ceza Dairesi Balkaner’in tahliye talebini de reddederek karar için duruşmayı erteledi. 
     Duruşmanın sona ermesinin ardından mudilerde söz almak istedi. Ancak heyet bunu kabul etmedi. Off-sohrezedeler duruşma salonunda "Suçlular konuşuyor, biz konuşamıyoruz" diye bağırdı. Heyetin duruşma salonundan ayrılmasının ardından off-shorezedeler, Daire Başkanı Turan Demirtaş’ın odasına giderek dertlerini anlatmaya çalıştı. 
     
</TEXT>
</DOC>
