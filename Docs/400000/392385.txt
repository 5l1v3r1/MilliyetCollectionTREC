<DOC>
<DOCNO> 392385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko10.html </URL>
<DATE> 2005/11/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dünya Bankası, Türkiye'ye borç verince muhafazakarlar sinirlendi 
</HEADLINE>
<TEXT>

     Paul Wolfowitz’in başkan olduğu Dünya Bankası’nın kredi politikası Washington’daki muhafazakarları sinirlendirdi. Washington’un en önemli muhafazakar düşünce kuruluşu American Enterprise Institute’den Desmond Lachman, "Dünya Bankası’nın işi ticaret değil, yardımdır" diyerek bankanın Çin ve Türkiye gibi ülkelere hala borç vermesini eleştirdi. 
     Desmond Lachman, ekonomi gazetesi Financial Times’de "Dünya Bankası’nın işi ticaret değil yardım" başlıklı bir makale yayınladı. Dünya Bankası’nın kredi politikalarını eleştiren Lachman, "Yeni Dünya Bankası Başkanı Paul Wolfowitz’den başında bulunduğu güçlü kuruluşa en basit sorular soracağını beklemek belki fazla idi. Dünya Bankası için kaynaklarının çoğunu, finansman ihtiyaçlarını dış sermaye piyasalarında karşılanabilen bir avuç orta gelir ülkesine kredi olarak vermenin bir anlamı var mı " ifadesini kullandı. 
     Dünya Bankası’nın çabalarının küresel sermaye piyasasına giremeyen yoksul ülkelere odaklanmasının daha mantıklı olduğu tezini savunan Lachman şunları yazdı 
     "Çünkü bankanın aksi yönündeki resmi söylemine karşın Dünya Bankası’nın kredilerinin yüzde 70’den fazlasını Brezilya, Çin, Hindistan, Endonezya, Meksika, Rusya ve Türkiye dahil olmak üzere, 12 orta gelir ülkesine veriyor. 
     Bu ülkeler, halen gerek duydukları parayı piyasada bulmakta pek zorlanmıyor. Şöyle ki, Dünya Bankası kredileri, bu ülkelerin sağladığı özel sektör kaynakları tutarının yüzde 1’inin altında." Özellikle Çin üzerinde düran Lechman, bu ülkenin 800 milyar dolarlık rezervlerinin bulunduğunu, rezervlerinin her yıl 250 milyar dolar büyüdüğünü kaydetti. Çin’in her yıl 60 milyar doları aşkın doğrudan yabancı sermaye aldığına, ticari bankalardan ve küresel kaynak yöneticilerinden para da aldığını dikkat çeken Lechman, "Buna karşın, Sayın Wolfowitz, Dünya Bankası’nın Çin’de iş yapmayı sürdürmesi gerektiğinde israrlı" ifadesini kullandı. 
     Lechman, Wolfowitz gibi entelektüel gücü ve siyasi vizyonu olan bir kişiden daha fazlasını beklemek gerektiğini vurguladı. 
     
</TEXT>
</DOC>
