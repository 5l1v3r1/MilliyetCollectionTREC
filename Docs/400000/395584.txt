<DOC>
<DOCNO> 395584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas02.html </URL>
<DATE> 2005/11/16/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
John Lennon'un katili Chapman cinayeti anlattı... 
</HEADLINE>
<TEXT>

     Efsanevi İngiliz müzik grubu Beatles'ın üyesi John Lennon'ı 25 yıl önce, engellenemez bir itkiyle öldüren Mark Chapman, 1991-92 yıllarında çekilen ve şu ana kadar yayınlanmamış ses kayıtlarında Lennon'u nasıl öldürdüğünü anlattı. 
     Chapman 50 , Amerikan NBC televizyonunun cuma günü yayınlayacağı kayıtlarda, ''Bu mutlak bir ihtiyaçtı. O aşamada artık kendimi engellemek için hiçbir şey yapamazdım, tüm ruhumla ve bilincimle buna tamamen inanmıştım. Bu, bir tren gibiydi, hiçbir şeyin durduramayacağı makinisti olmayan bir tren. Hiçbir şey beni durduramazdı. İşte, bir yanda dünyanın hayranlık duyduğu bir insan, diğer tarafta ben, kişiliksiz, basit bir insan. İçimde birşey parçalandı, John Lennon'ı öldürmekle kimliğimin ortaya çıkacağını düşündüğümü hatırlıyorum'' şeklinde konuşuyor. Chapman, Lennon'u gördüğü zaman kafasında bir sesin kendisine, ''Hadi yap, hadi yap'' dediğini de söylüyor. 
     Bu kayıtların, İngiliz Channel 4 televizyonunun yayınlayacağı belgeselin bir parçası olduğu belirtildi. 
     Lennon'ı, 8 Aralık 1980 yılında Manhattan'daki apartmanının önünde sırtından beş kurşunla vurarak öldüren banka memuru Chapman, ömür boyu hapse mahkum edilmişti. 
     
</TEXT>
</DOC>
