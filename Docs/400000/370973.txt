<DOC>
<DOCNO> 370973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur07.html </URL>
<DATE> 2005/08/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Otel, içinde turist varken haczedildi 
</HEADLINE>
<TEXT>

     Alanya’da bir otelde, turistlerin de bulunduğu sırada haciz işlemi gerçekleştirildi. 
     Antalya’nın Alanya ilçesi Akhan mevkiinde Kulüp Marin Beach Otel’de turistlerin de bulunduğu sırada icra memurları otelde haciz işlemi başlattı. Oteldeki boş odaların klimaları söküldü, daha sonra bürolardaki bilgisayarlar ve bazı oturma grupları alınarak kamyona yüklendi. 
     Olaya müdahale eden otelin mülk sahibi Saim Kaya, oteli kiraya verdiği şirketin borçları yüzünden tesisin boşaltılamayacağını, oteldeki tüm demirbaşların kendisine ait olduğunu söyledi. 
     Yaklaşık 5 saat süren görüşmenin ardından alacaklı avukatları, işlemden vazgeçmeyeceklerini belirterek otelin boşaltılmasını istedi. 
     Bunun üzerine otele gelen Öger Tour yetkilisi Sunay Tosun, turistlere otelin hukuki bir sorun nedeniyle boşaltılması gerektiğini, yakın bölgede yer alan tesislere yerleştirileceklerini duyurdu. 
     Otelde yarım pansiyon olarak konaklayan turistlerin, kalacakları tesiste herşey dahil sistemine göre konaklayacakları ve bunun için ek ücret ödemeyecekleri bildirildi. 
     
</TEXT>
</DOC>
