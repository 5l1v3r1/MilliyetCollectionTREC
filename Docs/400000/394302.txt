<DOC>
<DOCNO> 394302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yasam/yas05.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de ana tema davulcular 
</HEADLINE>
<TEXT>


MURAT BEŞER 

Uluslararası Eskişehir Festivali, 11 yılı geride bıraktı. Bugün başlayan festival, 20 Kasım'a kadar sürecek. Sekiz farklı salonda 26 etkinlikle tamamlanacak festival, konser, tiyatro gösterisi ve atölye çalışmalarından oluşuyor. Bu etkinliklere ayrıca resim, heykel ve fotoğraf sergileri eşlik ediyor. 
Şef Gürer Aykal yönetimindeki Borusan İstanbul Filarmoni Orkestrası'nın konseriyle başlayacak festivalin bu yıl birkaç özelliği var. Öncelikle ana tema davulcular. 

Rekortmen davulcu 
İlk dikkat çeken isim caz, soul ve funk müziğini melezlemede uzmanlaşmış bir müzisyen olan Bernard Purdie'nin topluluğu The Hudson River Rats. Yetmişli yıllardan bu yana Joe Cocker, Paul Simon, Michael Bolton, Dizzy Gillespie, Miles Davis, Hall Oates, Al Kooper, Herbie Mann ve Cat Stevens gibi isimlerle çalışan deneyimli davulcu, bugüne değin 3 binden fazla albüme eşlik ederek rekor kırdı. 
Japonya'nın kuzeyinden gelen Joji Hirota ve davulculardan oluşan topluluğu Taiko Drummers da konuklar arasında. Yaşamını davula adayan Hirota, 1986'dan bu yana bir Peter Gabriel projesi olan WOMAD'de çalıyor. 

Braud tek trompetçi 
New Orleans'ın pek çok tarza h kim müzisyenlerinden biri olarak kabul edilen Mark Braud ise festivalin tek trompetçisi. The Spirit Of New Orleans projesiyle festivale konuk olan Braud, şu anda Harry Connick, Jr. Big Band'in üyesi. Dikkat edilmesi gereken bir isim de gitarcı Sarp Maden ve davulcu Cengiz Baysal ile birlikte festivale katılan piyanist Sabri Tuluğ Tırpan. Tırpan, Türk müziğini caza sokan özelliğiyle tanınıyor. 
Cazın yanı sıra klasik müzik ve dünya müziği de içeren festivalde konuk ülke Rusya. Programda Rusya'dan gelen topluluklar ve Rus bestecilerinden seçilen eserler yer alıyor. Etkinliklerde genç yorumcuların varlığıyla çocuklara yönelik atölye çalışmaları dikkat çekiyor. 
Uluslararası Eskişehir Festivali, hem yapıldığı kentin dokusuna ve kültürüne olan katkısı, hem de cesur ve özgür programı ile önemli. Nice 11 yıllara... 


</TEXT>
</DOC>
