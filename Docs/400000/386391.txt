<DOC>
<DOCNO> 386391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy09.html </URL>
<DATE> 2005/10/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Attila İlhan'ın cenazesinde Bakan Koç'a protesto 
</HEADLINE>
<TEXT>

     İstanbul'daki cenaze töreni öncesinde, Attila İlhan için Atatürk Kültür Merkezi'nde bir anma töreni düzenlendi. Törende konuşmak için sahneye çıkan Kültür ve Turizm Bakanı Atilla Koç, ıslıklarla, alkışlarla yuhalandı. 
     Salondakilerin bir bölümü 'Kuvayi Milliye nerede, nerede bu devrimcilik ruhu' sloganları atarken, bir bölümü de Bakan Koç'un konuşmasını ıslıklarla bastırdı. 
     Kürsüde bir süre alkışların dinmesini bekleyen Bakan Koç, daha sonra konuşmasını başladı. 
     Alkışlar arasında katılımcılara sesini duyurmaya çalışan Bakan Koç, "Hiç aldırmıyorum yuhlarınıza... Çünkü onun yazdığı eserleri okuyanlardan biriyim. Şiirlerini ve romanlarını okuduğum Attila İlhan’ı biliyorum, gerisi önemli değil" diye tepki gösterdi. Koç, "Attila İlhan, şair, yazar, senarist ve gazeteci olarak benim gençliğimden beri takip ettiğim büyük bir yazardır" dedi. 
     Protestoların sürmesi üzerine Bakan Koç, şunları kaydetti "Hiç aldırmıyorum. Onların yazdığını ilk okuyanlardan biri benim. İlhan sadece bal üreten bir arı değildi, aynı zamanda bunu izah etti. Yazdıklarını yaşamaya devam edeceğiz. Ne mutlu eserleriyle ölümsüz olanlara. Bu namuslu aydının hatırası önünde saygıyla eğiliyorum. 
     Allah’tan rahmet diliyorum." 
     
</TEXT>
</DOC>
