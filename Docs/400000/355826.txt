<DOC>
<DOCNO> 355826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun39.html </URL>
<DATE> 2005/06/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Verheugen AB'nin genişlemesinden yana tutumumdan şaşmadım 
</HEADLINE>
<TEXT>

     AB Komisyonu üyesi Günter Verheugen, AB'nin genişlemesinden yana olan tutumundan hiçbir şekilde taviz vermediğini söyledi. 
     Verheugen, Alman Der Tagesspiegel gazetesinin ''AB'nin genişlemesi konusundaki tutumunuzu neden değiştiriyorsunuz '' sorusunu, şöyle yanıtladı 
     ''Ben AB'nin genişlemesinden yana olan tutumumdan bir nebze bile şaşmadım. Yaptığım yüzlerce konuşmada ve verdiğim mülakatlarda, yıllardan bu yana genişlemenin sınırsız olmadığını ve bir 'Avrupa Süper Devleti'ni reddettiğimi söylüyorum. 
     Çoğunluğunu özellikle Hıristiyan demokrat hükümet başkanlarının oluşturduğu AB ülkeleri, oybirliğiyle Türkiye ile müzakerelerin bu yıl içinde başlamasını kararlaştırdı. Bu kararla başlayan süreç 'ucu açık' bir süreçtir. Bu formülü ben 2004 yılının Kasım ayında AB Konseyi'ne önerdim ve konsey bunu kabul etti. Kendi önerilerimi dile getirdiğimde, tutumumda bir değişiklik olduğu fikrine nasıl kapılıyorsunuz anlamış değilim.'' Birinci genişleme turundan sonra, artık başka üyelik taahhüdünde bulunulamayacağını, şu an devam etmekte olan genişlemenin sindirilmesi gerektiğini açık bir şekilde söylediğini belirten Verheugen, ''Ben bunu bazı devlet ve hükümet başkanlarının aksine Ukrayna gibi olası üye adaylarına da açıkça ifade ettim'' dedi. 
     Verheugen, AB'ye 10 yeni ülkenin katılımının büyük siyasi ve ekonomik bir başarı olduğunu da belirterek, şunları söyledi 
     ''Baltık Denizi ve Karadeniz arasında eskiden komünizmle yönetilen ülkeleri, tek bir kurşun bile atmadan istikrarlı bir demokrasi ve serbest pazar ekonomisine çevirmeyi başarabildik. Yeni üyeler, yüksek büyüme oranlarıyla Almanya'dan daha fazla ihracat yapılmasını ve böylece Almanya'da daha fazla istihdam yaratılmasını sağlıyor.'' Romanya ve Bulgaristan ile anlaşmaların bulunduğuna da dikkati çeken AB Komisyonu üyesi Verheugen, ''Anlaşmalarda, bu ülkeler yükümlülüklerini yerine getirmezlerse üyelikleri ertelenebilir deniliyor. Bu benim önerimdi ve ben bunu çok ciddi olarak söyledim. Hırvatistan ile müzakereler de, bu ülke şartları yerine getirdiğinde başlayacak'' dedi. 
     
</TEXT>
</DOC>
