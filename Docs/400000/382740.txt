<DOC>
<DOCNO> 382740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/aspo.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal beraat etti 1-4 
</HEADLINE>
<TEXT>


Beşiktaş, İnönü Stadı'nda 1-0 yenildiği rakibini rövanşta ezdi, geçti. Youla 2 , Ali Güneş ve Tümer'in golleri turu getirdi. Siyah - Beyazlılar gelecek haftalar için de güven tazeledi 


90 dakika 

BİLAL MEŞE 

Süper Lig'de kritik haftalar yaşayan Beşiktaş, aradığı morali Malmö karşısında UEFA'da grup maçlarına kalarak buldu. 
Malmö, Beşiktaş'ın yarısı bile değil... Tek özellikleri oyun disiplini ve isabetli paslar, hücumda çoğalmalar. Ne var ki Malmö'nün bu özelliklerini gollere yansıtacak hiç mi, hiç gücü yok, sıradan bir takım kimliğinde. 
Aslında Beşiktaş'ın bu işi İstanbul'da bitirmesi gerekirdi, olmadı, İsveç'e taşıdı, hem kendilerini, hem yönetimi, hem de taraftarını sıkıntıya soktu. 
Çalımbay, Malmö karşısına farklı on bir çıkardı. Ailton'u yedeğe çeken Çalımbay, Sergen'i sahaya sürdü. 60 dakika oyunda kalan Sergen Yalçın, UEFA'da turun geçilmesinde bizce gizli kahramanlardan birisiydi. Ahmed Hassan hem orta sahaya, hem de ofansa destek verdi. 
Gelelim maçın asıl kahramanına... Kartal'a büyük umutlarla alınan ancak arzulanan performansı bir türlü gösteremeyen, öyle ki kopma noktasına gelen Youla'ya... Youla'nın verimli olabilmesi ancak ve ancak yerden, koşu yoluna atılacak paslara bağlıydı. Ligde bu tür pasları hiç bulamadı. Attığı ikinci gole bakın, ne demek istediğimizi anlayabilirsiniz. Çabukluğu en büyük avantajı. Bu özelliğini dün çok iyi kullandı, birbirinden güzel iki gol atarak Kartal'ı bir anlamda UEFA'da gruba taşıyan kahramandı. 

Etkili başladı 
Karşılaşmaya etkili başlayan taraf Beşiktaş idi. 14.dakikada Çağdaş solda topla buluştu, sert vurdu, Asper yumrukladı. 17.dakikada Malmö savunmasından dönen topla on sekiz yayı dışında Sergen buluştu, düzeltti, soluyla sert vurdu, yandan az farkla auta giderken, Beşiktaş oyuna ağırlığını koydu. 
Ve dakika 29... Youla sahneye çıktı. Sergen göbekten indi, Malmö savunmasını karıştırdı, savunmadan seken topla solda Kleberson buluştu, yerden kesti, Youla sağ ayağının içiyle topu kalecinin uzanamayacağı köşeye gönderdi 0-1 
34.dakikada Beşiktaş farkı ikiye çıkardı. Ahmed Hassan sağdan hareketlenen Ali Güneş'i kaçırdı, tecrübeli futbolcu ceza alanına girdi, ortayla karışık vurdu, meşin yuvarlak çizgiyi geçti, Youla'a da "Ne olur, olmaz" düşüncesiyle topa kale içinde bir kez daha dokundu 0-2 
İkinci yarıya yine hızlı başlayan Beşiktaş, 52.dakikada skoru 3-0'a taşıdı. Ahmed Hassan solda kazandığı topu Youla'nın koşu yoluna yuvarladı, Gineli futbolcu sol çaprazdan indi, sağıyla nefis vurdu 0-3 
Youla'nın golü bir anlamda gruplara kalmanın işaretiydi. Ne var ki, 61.dakikada Alves'in attığı frikik golü Siyah-Beyazlı tribünlerde sıkıntıya neden oldu. Bu dakikada sonra Malmö tüm hatlarıyla yüklendikçe yüklendi, Kartal kapandı, her pozisyonda yürekler hopladı. Rıza Çalımbay, bu bölümde son kozlarını sahaya sürdü. Malmö'nın baskısının arttığı son dakikalarda Tümer Metin sahneye çıktı. 90 artı 3'te Kleberson sağdan topla indi, savunmanın arkasına kesti, Tümer gelişine soluyla sert vurdu, skoru belirledi 1-4 

Kura 4 Ekim'de 

İstanbul'da mağlup olduğu Malmö'yü, İsveç'te dize getirerek UEFA Kupası'nda gruplara kalmayı başaran Beşiktaş'ın rakipleri 4 Ekim Salı günü İsviçre'nin Nyon kentinde çekilecek kurayla belli olacak. Siyah - Beyazlılar geçen sezon uygulanmaya başlayan UEFA Kupası'nın yeni formatına göre 5'erli bir grupta yer alacak. Her takım ikisi kendi evinde, ikisi deplasmanda olmak üzere toplam 4 maç oynayacak. Karşılaşmaların rövanşları olmayacak. Gruplarında ilk üç sırayı alan ekipler, Kupa 2'de üçüncü tura yükselecek. UEFA sıralamasında 13. sırada bulunan, ancak dün akşamki sürpriz elenmelerle 8. sıraya yükselen Kartal kuraya birinci torbadan girecek. 

MAÇIN HAKEMİ 
İyi yönetti 
Alman hakem Peter Sippel sonuca etki edecek önemli bir hata yapmadı. Pozisyonları yakından takip etti, çıkardığı kartlar yerindeydi. Avantaj kurallarına da özen gösterdi. Ancak iki yardımcı hakemi de özellikle kaldırdıkları yanlış ofsayt bayraklarıyla birçok pozisyonu kesti. 

MAÇIN YILDIZI 
Youla 
Beşiktaş'ın sezon başından bu yana en çok eleştirilen ismi beklenen patlamayı Malmö önünde gerçekleştirdi. İlk kez istediği geniş alanı buldu, hünerlerini sundu, takımını uçurdu. Attığı iki golle klasını nihayet konuşturdu. Driplingleri, çarpraz koşuları ve rakip savunmaya yaptığı pres ile galibiyette başrol onundu. 

MAÇTAN NOTLAR 
Ailton kulübeye 
BEŞİKTAŞ'IN yıldızı Ailton yedek soyundu. Teknik Direktör Rıza Çalımbay, formsuz olan Brezilyalı golcüyü kulübeye çekip, forvette Sergen - Youla ikilisine görev verdi. Çalımbay maç öncesi görüştüğü Ailton'a, taktik gereği yedek kaldığını söyledi. Kartal'da Ali Tandoğan, Veysel, İbrahim Üzülmez ve Güven ise maç kadrosuna alınmadı. 

Özel motivasyon 
RIZA Çalımbay, Siyah - Beyazlı takımda herkesin "dönüm maçı" gözüyle baktığı mücadele öncesi futbolcularıyla özel görüşmeler yaptı. Oyuncularını tek tek odasına çağıran Çalımbay, karşılaşmayla ilgili son uyarılarda bulunup, maç boyunca en iyi şekilde mücadele etmelerini istedi. Başkan Yıldırım Demirören ise kaptan olarak sahaya çıkan Sergen'le konuşup, tur sözü aldı. 

Engin çatlağı 
KARTAL'DA kafileyle birlikte İsveç'e giden Sinan Engin'in yeniden menajerlik görevine getirilmesinin gündeme gelmesi yönetim içinde tartışmalara neden oldu. Siyah - Beyazlı idareciler, sadece İkinci Başkan Murat Aksu'nun destek verdiği Engin'e karşı tavır koydu. Yöneticilerin, Sinan Engin'i istemediklerini Başkan Yıldırım Demirören'e ilettikleri vurgulandı. 

Sıkı güvenlik 
İSVEÇ polisi karşılaşma için stat içi ve çevresinde çok geniş güvenlik önlemleri aldı. Basın mensuplarını bile stada girerken tepeden tırnağa arayan emniyet güçleri, adeta kuş uçurmadı. Polis ayrıca, stat üzerinde helikopterle güvenlik taraması yaptı. 


</TEXT>
</DOC>
