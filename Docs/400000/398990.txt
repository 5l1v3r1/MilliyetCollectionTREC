<DOC>
<DOCNO> 398990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy07.html </URL>
<DATE> 2005/11/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bakan Pepe'nin temposuna dayanamayan koruma bayıldı 
</HEADLINE>
<TEXT>

     
     Ersin ERCAN- Metin FERAH BOLU, DHA 
     
ÇEVRE ve Orman Bakanı Osman Pepe, Bolu’nun doğa harikası Gölcük’te incelemelerde bulunurken, yakın koruması yorgunluk nedeniyle baygınlık geçirdi. Bir süre araçta dinlendirilen, adını açıklamayan Adem adlı koruma, daha sonra yeniden görevinin başına döndü. 
     Çevre ve Orman Bakanı Osman Pepe, Bolu Valisi Ali Serindağ ve AKP’li Bolu Belediye Başkanı Alaaddin Yılmaz ile birlikte, Bolu’ya 14 kilometre uzaklıkta bulunan Gölcük Orman İçi Dinlenme Yeri’nde yapımı devam eden Devlet Konuk Evi’nde incelemelerde bulundu. Göl kenarındaki konuk evini gezen Bakan Pepe, çalışmalar hakkında Bolu İl Çevre Orman Müdürü Ökkeş Bahadır’dan bilgi aldı. Binadaki incelemesini tamamladıktan sonra göl kenarındaki iskeleye çıkan Bakan Pepe, bir süre manzarayı izledi. 
     Gezinin ardından, makam otomobiline yönelen Bakan Pepe, gazetecilerin sorularını yanıtlamak için durdu. Bakan Pepe’nin soruları yanıtladığı sırada yanında bulunan koruması, çevredekilerin şaşkın bakışları arasında yere yığıldı. Adem adlı korumaya ilk müdahaleyi yapan Bolu Valisi Ali Serindağ ile diğer korumalar, kollarından tutarak ayağa kaldırdı. Bakan Pepe, korumalara bayılan korumasını araca götürmeleri talimatını verdi. Kendine gelmeye çalışan koruma, Ben iyiyim gerek yok efendim'' demesine karşın, Bakan Pepe’in ısrarı üzerine, araca götürüldü. 
     
     BU TEMPOYA CAN NASIL DAYANIR 
     Korumasının diğer korumalar tarafından kollarından tutularak götürülmesini görüntüleyen gazetecilere tepki gösteren Bakan Pepe, Arkadaşlar, bizim mesaimiz sabah 09.00’da başlıyor. Biz saat 07.00’de ayaktayız. Ben her sabah saat 07.00’de mesai başlamadan bakanlığın bütün binalarını dolaşıyorum. Korumalar ise saat 06.00’da iş başı yapıyor. 06.00’da kalkan bir insan, gece 01.30’lara kadar mesai yaparsa, buna can nasıl dayanır Bu ayrıca 1-2-3 gün de değil. Gerçekten çok tempolu bir çalışma içindeyiz'' dedi. 
     Araçta bir süre dinlendikten sonra, görevinin başına dönen Adem adlı koruma, herhangi bir sağlık sorununun bulunmadığını söyledi. 
     
     SU KAYNAKLARI CİDDİ KİRLENME TEHLİKESİ ALTINDA 
     Bakan Pepe, koruması araçta dinlenirken, gazetecilerin sorularını yanıtlamayı sürdürdü. Bakan Pepe, bir soru üzerine, Türkiye’deki derelerin, nehirlerin, göl ve denizlerin çok ciddi bir baskı altında olduğunu biliyoruz. Bununla ilgili yapmış olduğumuz bir takım yasal düzenlemelerin hayata geçirilmesi için herkesin gayret göstermesi gerekiyor. Ankara’dan alınan kararların taşradaki bir kaç memurumuzla takibini yapmamız yeterli olmuyor. Vatandaşın bilinçlenmesi lazım. Bu konuda mahalli idareler, sivil toplum örgütleri ve özellikle medyanın kamuoyunu bilinçlendirme konusunda bize destek olmaları gerekiyor'' dedi. 
     Bakan Pepe, yaptıkları çalışmaların kısa vadeli projeler olmadığını, bu nedenle de yapılan çalışmalardan 1 yıl içinde sonuç almanın mümkün olmadığını ifade etti. Bakan Pepe, şunları söyledi 
     Su kaynakları 30-40-50 yıldan bu yana ağır bir kirletici baskının altında. Bu baskının da bir kaç günde berteraf edilmesi söz konusu olamaz. Göller ve nehirler ile su kaynaklarımız 3-5 gün içinde de kirlenmedi. Karadeniz, 2-3 yıl içinde kirlenmedi. Marmara, 40-50 yılda kirlendi. Ancak bazı özel ve ne pahasına olursa olsun korunması gereken su kaynaklarımız ve tabiat harikası güzel yerlerimiz mevcut. Bunlar arasında bulunan Yedigöller, Abant ve Gölcük’ün de korunması gerekiyor. Bize, Yedigöller yolunu neden asfaltlamıyorsunuz ’ diye soruyorlar. Dünyanın hiçbir ülkesinde çok özel korunması gereken yerlere iki gidiş, iki geliş asfalt bulunmuyor. Buraları asfalt yaptığımız zaman insan baskısından kurtaramayız. Bundan böyle Yedigöller, Abant ve Gölcük gibi özel korunması gereken yerlerde mangal yapmak için özel bölümler belirlenecek. Buraların dışında mangal yapılmayacak.'' 
     
</TEXT>
</DOC>
