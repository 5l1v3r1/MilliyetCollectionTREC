<DOC>
<DOCNO> 362898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/eko01.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
14 bin elektrikçi Oyak'ı seçti 
</HEADLINE>
<TEXT>


Oyak Emeklilik, 14 bin ortağı bulunan Elektrik Çalışanları Biriktirme ve Yardımlaşma Kooperatifi'nin bireysel emeklilik sistemine üye olması için çalışmalara başladı 

EKONOMİ SERVİSİ 

Yaklaşık 14 bin ortağı bulunan Elektrik Çalışanları Biriktirme ve Yardımlaşma Kooperatifi EKOP Oyak ile bireysel emeklilik sistemine katılıyor. 15 Ağustos itibariyle 7 bin EKOP üyesinin sisteme katılması bekleniyor. Oyak Emeklilik Genel Müdürü Gökhan Dereli, EKOP ile yaptıkları işbirliğinin bu kadar katılımla sektörde ilk olduğunu belirtti. 
Dereli, EKOP'un yükümlülüklerini şu an ve gelecekte yerine getirebilecek durumda olduğunu belirterek, şöyle konuştu 

Fon işletim gideri binde 5 
"Bu yönüyle pek çok benzerinden farklı. Bir çok vakıf ve sandık, yeni üye alarak büyüyemiyor, yükümlülüklerini karşılamakta zorlanıyorlar. Düşen faizlerle birlikte profesyonel ve yüksek getirili portföy yönetimine ihtiyaç duyuyorlar. Bu nedenle EKOP yönetimine göstermiş oldukları ileri görüşlülükleri nedeniyle ortakları ve sektör adına teşekkür ederiz." 
EKOP Yönetim Kurulu Başkanı ve aynı zamanda TESİŞ Genel Başkan Yardımcısı Murat Aytemiz de enflasyon ve buna bağlı faiz düşüşleri karşısında önlem almaları gerektiğini düşünerek, bireysel emekliliği incelediklerini ve kooperatif birikimlerini bireysele devretmenin daha verimli olacağına karar verdiklerini söyledi. 
Oyak'ın EKOP için hazırladığı plana göre, fon işletim gider kesintisi günlük yüzbinde 5 oranında giriş aidatı da alınmıyor. 


</TEXT>
</DOC>
