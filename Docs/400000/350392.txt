<DOC>
<DOCNO> 350392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo06.html </URL>
<DATE> 2005/06/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Cim Bom’un en pahalı rüyası 
</HEADLINE>
<TEXT>

     Galatasaray, Gerets’in eski öğrencisi D’Alessandro’yu takibe aldı. Ancak yıldız oyuncunun el yakan fiyatı, transferi güçleştiriyor. 
     
     Fiyatı araştırılıyor 
     Conceiçao’nun ayrılmasının ardından yabancı kontenjanında iki kişilik yer açılacak olan Galatasaray, Eric Gerets’in eski öğrencisi D’Alessandro’yu izlemeye aldı. Belçikalı çalıştırıcının eski kulübü Wolfsburg’da forma giyen Arjantinli orta saha oyuncusu hakkında fiyat araştırması yapan Sarı - Kırmızılılar, transfer ihtimali az da olsa resmi bir girişim yapmayı planlıyor. 
     
     9.5 milyon Euro’ydu 
     Orta sahada hücuma dönük olarak oynayan ve Arjantin Milli Takımı forması da giyen D’Alessandro için Eric Gerets’in de olumlu rapor verdiği kaydedildi. Ancak 2003 yılında yaklaşık 9.5 milyon Euro bonservis bedeliyle Wolfsburg’a transfer olan D’Alessandro’nun satılma ihtimalinin çok düşük olduğu belirtildi. Arjantinli oyuncuya Alman kulüplerinin de talip olduğu bildirildi. 
     
</TEXT>
</DOC>
