<DOC>
<DOCNO> 352491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun12.html </URL>
<DATE> 2005/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Japonya, savaşta kolera mikrobu kullanarak 400 bin Çinliyi öldürmüş 
</HEADLINE>
<TEXT>

     Levent ULUÇER PEKİN, DHA 

      JAPONYA’nın, İkinci Dünya Savaşı sırasında kolera mikrobu kullanarak 400 bin Çinliyi öldürdüğü öne sürüldü. 
     Japon haber ajansı Kyodo’nun, Çin Haber Ajansı’na dayanarak verdiği bilgiye göre bir Çinli araştırmacı, bazı güvenilir gizli kayıtlar üzerinde 12 yıl boyunca yaptığı çalışmanın ardından, Japonya’nın 1943 yılında Çin’in doğusunda kolera mikrobu kullanarak 400 bin Çinliyi öldürdüğünü savundu. İddiaya göre Japonya bu operasyonu, Çin’in doğudaki Japonya’ya yakın olan kıyılarında bulunan Şandong, Henan, Hebei eyaletleri ile Pekin ve Tianjin kentlerinde gerçekleştirdi. 
     
     ’MİKROPLU BÖLGEDEN DIŞARI YİYECEK ÇIKARMAK YASAKLANDI’ 
     Cui Weizhi adlı araştırmacının, 1949 Devrimi’ni incelemek üzere çalışmalarına başladığında bu kayıtları tesadüfen bulduğu ifade edilen habere göre Cui, Ağustos-Eylül 1943 döneminde bin köyün boşaltıldığını ve bölgedeki 24 yerleşim merkezinde toplam 427 bin 500 kişinin öldürüldüğünü söyledi. Sadece Şandong eyaletinde 200 bin kişinin öldürüldüğü belirtilirken, Cui, Japonya’nın bu katliamın örtbas etmeye çalışmış olduğunu da öne sürdü. Japon İmparatorluk Ordusu’ndaki bir kayda göre ise bu mikrobunun kullanıldığı bölgeden dışarıya su ve yiyecek çıkarılmasının yasaklandığı ifade ediliyor. 
     Japonya’nın Pekin Büyükelçiliği sözcüsü, şimdiye kadar böyle bir olaya ilişkin bilgileri olmadığını ve konuya ilişkin herhangi bir yorum yapmayacaklarını açıkladı. 
     
     SON 2 AYDIR İLİŞKİLER GERİLİYOR 
     Japonya Başbakanı Juniçiro Koizumi’nin Japon savaş suçluları anısına yapılan tapınağı ziyaret etmesi, Japon ders kitaplarında Japonların yaptığı zulmün geçiştirilerek anlatılmasından ötürü Çin ve Güney Kore’de düzenlenen büyük gösteriler, birkaç gün önce Japonya’nın, Çinli seks köleleriyle ilgili olarak yaptığı ’Geçmişte seks kölesi çalıştırdığımıza ilişkin suçlamaları kabul etmiyoruz’ şeklindeki açıklaması ve en son olarak da Japonya’nın savaşta Çinlilere karşı mikrop kullandığıyla ilgili açıklamaların tümü özellikle son 2 ay içerisinde yoğunlaşıyor. 
     Çin medyası ise son zamanlarda İkinci Dünya Savaşı’nın bitimi olan 60’ıncı yıldönümü ile ilgili olarak bugünlerde birçok yayın yapıyor. İki ülkenin karşılıklı olarak yönelttiği iddialar da bu yayınlarla çakışmış durumda. 
     
</TEXT>
</DOC>
