<DOC>
<DOCNO> 371412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yazar/guclu.html </URL>
<DATE> 2005/08/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İlk 500'de iki Türk üniversitesi 
</HEADLINE>
<TEXT>


Başbakan Erdoğan ve bakanlar, üniversitelerle artık kolaylıkla dalga geçemeyecek. Hatırlanacağı gibi, Hükümet ile YÖK arasında ne zaman bir gerginlik yaşansa, Hükümet tarafı, "dünyanın en iyi 500 üniversitesi arasında tek üniversitemiz dahi yok" diyerek, YÖK ve rektörlere, siz önce kendi işinize bakın uyarısında bulunuyorlardı. 
Hacettepe ve İstanbul Üniversitesi şeytanın bacağını kırdı. Listeye Hacettepe 409, İstanbul Üniversitesi de 468'inci sıradan girdi. İÜ'nün önceki yıllarda listeye bir kez daha girdiğini hatırlatmakta yarar var. 
Hacettepe için fazla bir şey diyemem. Ama İstanbul Üniversitesi'nin bunu fazlasıyla hak ettiğini söylemek abartılı olur. H l tarihi misyonunun ve büyüklüğünün mirasını yiyor. Nedenlerini yine rakamlarla açıklayacağım... 
Dünyanın en iyi üniversiteleri sıralaması, Çin'in Şanghay Jiao Tong Üniversitesi tarafından yapılıyor. Kriterler arasında, üniversite mezunlarından ne kadarının Nobel aldığından tutun da, uluslararası bilimsel dergilerde yayımlanan makaleler ve atıf sayılarına kadar pek çok unsur dikkate alınıyor. 
Jiao Tong Üniversitesi kendisine torpil geçmemiş. Listeye ancak 341'inci sıradan giriyor. Cambridge ve Oxford dışında, zirveyi zorlayan başka Avrupa üniversitesi yok. İlk 10'nun 8'i ABD, ikisi de İngiltere'den. İşte ilk 10 
1 Harvard 2 Cambridge 3 Stanford 4 California - Berkele 5 MIT 6 California Teknik 7 Columbia 8 Princeton 9 Chicago 10 Oxford 

YÖK mü, ULAKBİM mi 
Söz hazır ilimden, bilimden açılmışken, bu konuda Türkiye'de neler olup bitiyor Bir de onlara göz atalım. 
Bu konuda en ciddi gösterge, uluslararası geçerliliği olan bilim dergilerinde yayımlanan makale sayısıdır. Bu sayıları herkes kafasına göre yorumlayamaz. Hele hele YÖK ve TÜBİTAK gibi en tepe kurumlarımızın bu konuda farklı rakamlar telaffuz etmeleri hiç düşünülemez. 
Elimizde 2004'e ait iki farklı liste var. İlki TÜBİTAK - ULAKBİM'e, ikincisi ise YÖK'e ait. Tüm üniversitelerin yayın performanslarını gösteriyor. Ama bazı üniversitelerde öylesine farklılıklar var ki şaşırmamak elde değil. 
Her iki listeye göre de en çok yayın Hacettepe ve İstanbul Üniversitesi tarafından yapılmış. Yani 500'lük listeye boşuna girmemişler. Şimdi size sunacağımız rakamların ilki TÜBİTAK - ULAKBİM'e, ikinciler de YÖK'e ait. Yorumu da size kalmış 
Hacettepe 938 - 980, İstanbul 825 - 1029, Ankara 723 - 771, ODTÜ 575 - 608, Gazi 562 - 553, Atatürk 479 - 478, İTÜ 477 - 557. 
Sıralama aşağı doğru gidiyor, örneğin Boğaziçi 223 - 315, Bilkent 193 - 171, Anadolu 128 - 199 şeklinde devam ediyor. Her iki listede birbirini tutan üniversiteler yok mu Tek tük de olsa var. Pamukkale 132 - 132, Sütçü İmam 111 - 111. 
Eminim bu çelişkinin bir açıklaması vardır. Yoksa bilimsel bir konuda bile, ülkemizin bilim adına en yetkin iki kurumunun ortak noktada buluşamıyor olması kafaları yeterince karıştırmaya yeter de artar. 

En üretken üniversiteler 
Her üniversite kendisini en iyi ilan edebilir. Bu konuda bir sakınca yok. Ama rakamlar her zaman için en doğruyu olmasa da, doğruya en yakın olanı söyler. Dünyada olduğu gibi ülkemizde de bilimsel üretkenlik sıralaması, bilim adamı başına düşen yayın sayısına göre yapılıyor. Aslında bunun bir ileri noktası ve doğru olanı, ilgili makalenin aldığı atıf sayısı ve insanlığa katkısı. Ama şu anda bu konudaki kriterler tam net değil. Ancak YÖK'ün sitesinde öğretim üyesi başına düşen makale sayısına göre bir sıralama yapılmış. İşte 2004 oranları 
Bilkent 1.21 , Gebze YTE 1.19 , Koç 0.97 , Boğaziçi 0.89 , Başkent 0.86 , İzmir YTE 0.76 , Gaziantep 0.75 , Trakya 0.74 , Hacettepe 0.73 
YÖK Başkanı Teziç'in üniversitesi Galatasaray listede 67, YÖK başkan vekilliğine yeni atanan İsa Eşme'nin üniversitesi Maltepe 45'inci, TÜBİTAK Başkanı Nüket Yetişin'ki Marmara da 49'uncu sırada... 
Özetin özeti Bilimin ve bilime yön verenlerin hali ortada. Yorumu da size kalmış. 



</TEXT>
</DOC>
