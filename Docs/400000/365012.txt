<DOC>
<DOCNO> 365012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun40.html </URL>
<DATE> 2005/07/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Gözaltına alınan Türklerin kaldığı odada arama tamamlandı... 
</HEADLINE>
<TEXT>

     İngiltere’nin başkenti Londra’da bu sabah düzenlenen operasyon sonucu polis tarafından gözaltına alınan üç Türk gencinin kaldıkları odada başlatılan arama tamamlandı. 
     Gözaltına alınan Türklerin, Kıbrıslı Ahmet Ali’nin kebap dükkanının üst katında yer alan bir odada birlikte kaldıkları belirlendi. 
     Polis yetkilileri, kapısının kilidini kırarak girdikleri odada uzun süren arama işlemini tamamladıktan sonra, kilidi tamir ederek, odanın yeni anahtarını kebap dükkanının sahibi Ahmet Ali’ye teslim ettiler. 
     Scotland Yard ve Londra Metropolitan Polis Teşkilatı yetkilileri, sabahın erken saatinde başlayan operasyon sonucunda gözaltına alınan üç Türk ile ilgili açıklama yapmaktan kaçınıyor. 
     İngiltere’ye 3 aylık vizeyle geldiği belirtilen, soyadı bilinmeyen İslam adlı 26 yaşındaki Samsunlu gencin cep telefonu kayıtlarının polis tarafından incelenmesi sonucu, Manchester ve Birmingham’ın defalarca aranmasının tespit edilmesinden sonra, gencin gözaltına alındığı öne sürüldü. 
     İslam’ın çalıştığı işyerinin sahipleri ve müşterileri ise ağabeyinin öğrenci gönderdiği İslam’ın okul ve kalacak yer bulma karşılığında para kazandığını, bu nedenle Manchester ve Birmingham ile telefon görüşmeleri yapmış olabileceğini söylediler. 
     Bazı çevre sakinleri de, Tooting Broadway semtine bu sabah yapılan polis baskını sırasında gözaltına alınan diğer 6 kişinin kebap dükkanının arka sokağında oturan, Somali, Pakistan ya da Cezayir vatandaşları oldukları tahmin edilen kişiler olduklarını belirttiler. 
     Bu kişilere göre, polis muhtemelen, bu kişilerin gözaltına alındıkları evlerin bulunduğu sokağa açılan kebap dükkanının arka kapısından kaçışları önlemek için kebap dükkanına da baskın düzenledi. 
     Bu sırada dükkanda bulunan üç Türk’ün "tedbiren" gözaltına alındıkları tahminleri de yapılıyor. 
     
</TEXT>
</DOC>
