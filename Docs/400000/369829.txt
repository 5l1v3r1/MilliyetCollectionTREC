<DOC>
<DOCNO> 369829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/siyaset/asiy.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'la Hyde Park'ta konuşur gibi tartıştık 
</HEADLINE>
<TEXT>


Erdoğan'la görüşen aydınlar grubunda yer alan Kavala'ya göre, Güneydoğu'da çatışmaları meşru görenler azalıyor. Hükümet barış umudunu güçlendirebilirse yeni bir süreç başlayabilir 

SOHBET ODASI 
DERYA SAZAK 


DERYA SAZAK Başbakan Erdoğan ile Diyarbakır gezisi öncesinde görüşen aydınlar grubunda siz de vardınız. PKK'ya 'koşulsuz silah bırakması' çağrısı yaparken hükümetin Güneydoğu'ya yönelik reform sürecini sürdürmesini istiyorsunuz. Erdoğan, 'Kürt sorununu, demokrasi sorunu' olarak tanımlarken nasıl bir açılım öngörüyor 
OSMAN KAVALA Ben hem Ankara'daki toplantıda, hem de Diyarbakır'daki konuşmada, demokratik değerlerin ve önemli siyasi açılımların vurgulandığını düşünüyorum. 
Başbakan, toplantıda demokratikleşmeden geri dönülmeyeceğini vurguladı. İlk kez "Kürt sorunu" kavramını kullandı ve geçmişteki yanlışların yok sayılmayacağını belirterek "beyaz sayfa" açmaktan söz etti. Önerilerimizi dinledi. Çok detaylı önerilerde bulunmadık. Biz siyasi hareket değiliz, ortak noktamız, barışa, demokrasiye verdiğimiz önem. 

Sayman'ın 'hayali' 
Görüşmede, Yücel Sayman, Türkiye'de özgürlüklerin genişlemesiyle bazı Avrupa ülkelerinde teröre karşı mücadele edilirken getirilen kısıtlamaları karşılaştırdı. "Benim özgürlüklerle tanınan bir ülkenin vatandaşı olma hayalim vardı, belki de bu gerçekleşecek" diye konuştu. Bu hepimizin hayali... 

1990 koşullarına dönmemek için ne yapmalı Sorun siyasi söylem düzeyinde çözülecek olsa, Demirel ve İnönü de "Kürt realitesini tanıyoruz" diyerek ileri bir adım atmışlardı. Diyarbakır'da "Memleketim" şiirini okumak hayli romantik bir beklenti değil mi 
- Bence PKK, büyük ölçüde referanslarını geçmişten alıyor. Bir açıdan geleneksel Kürt isyanlarına benzetilebilir... Tabii, Sayın Baykal'ın söylediği gibi, siyasi projeleri de var. Ancak, bu projeler, değişikliklere uğruyorlar. PKK "Bağımsız Kürdistan" hedefini bir dönem benimsiyordu. Sonra vazgeçildiğini söylediler. Dünya da, Türkiye de değişti. 

Öcalan yakalandıktan sonra... 
- Galiba bir süre önce bir değişiklik başlamıştı. "Demokratik cumhuriyet" diye bir kavram kullandılar. Son olarak da "demokratik konfederalizm" ortaya atıldı. Amerikalı ekolojist, solcu Bookchin'den ödünç alınmış. Devletin değişmediği veya değişemeyeceği varsayımı üzerine oturan yerel idareler ütopyası. 
Bir yanıyla ülkemizde "Medine vesikası" bağlamında tartışılan bir İslami ütopyaya, çok hukuklu düzene benziyor. Bence bu, militanları ölüme göndermeye, terör eylemleri düzenlemeye uygun bir proje değil. 

Erdoğan'ın sembolleri 
Türkiye'deki Kürtler ne istiyor 
- Genel olarak demokrasi içinde çözülecek şeyler istediklerini sanıyorum... Başbakan Erdoğan'ın yaklaşımını duygusal bulabilirsiniz, şiir okuyor, semboller kullanıyor. Ama bunlar geleceğe vurgu bakımından önemli. İzmir'de görüştüğü şehit ailelerinin mesajı da geleceğin önemli olduğunu gösteriyor. Geçmişteki acıların barışı engellemek için kullanılmaması gerektiğini söylediler. 
Aynı şey Kürtler açısından da söz konusu. Acılı süreçte hayatlarını kaybeden gençlerin aileleri, umut besleyebilirlerse çözüm kolaylaşır. Nitekim, Güneydoğu'da da bu çatışmaları meşru gören insanlar azalıyor. Hükümet barış ve huzur umutlarını güçlendirebilirse yeni bir süreç başlayabilir. Tabii başka açılımlarla da desteklenmeli. 

Önce barış diyorsunuz. Bölge, aydınların verdiği mesajı aldı mı Başbakan'ın Diyarbakır gezisine halkın katılımı düşük oldu. 
- Bize yansıyan tepkiler olumlu. Her şeye rağmen bu girişim ortamı rahatlatan bir etki yarattı. Basının desteği de önemliydi. Demek ki çözüm yönünde beklenti var. Bu sadece güvenlik ve ekonomik tedbirler üzerinde yoğunlaşmıyor. Siyasi yönüyle de tartışılıyor. 

AB'den gelen son açıklamalarda "PKK ile Kürt sorununu ayrıştırma" eğilimi gözleniyor. Bunu nasıl yorumluyorsunuz 
- Benim bildiğim, bazı marjinal gruplar dışında, Avrupa'da PKK'ya destek yok. 

AB çevreleri Kürt meselesine hep sıcak baktı. PKK'nın yeniden silaha yönelmesindeki 'meşruiyet' sorgulamasının ardında Türkiye'nin siyasi adımlar atmış olması da var. Kürt sorununa "siyasi çözüm" önerenlerin önce PKK'yı aşmaları gerekmiyor mu 
- Silahlı mücadele yapan örgütlerle, aynı tabana hitap eden siyasi partiler arasındaki ilişkiler her zaman problemli oluyor. Ama tabii Avrupa'da kabul edilen ölçütler açısından temel ayrım terör eylemleri. 
Bazı Avrupalı kuruluşların DEHAP'ı destekleyen politikaları Türkiye'yi rahatsız etmiş olabilir. Bölgede yerel idarelerdeki deneyim DEHAP'takilerin tecrübe kazanmasını sağlıyor. Parlamento barajının düşürülmesi olumlu olur. Bölgedeki oylara dayanan bir parti bütün Türkiye'yi ilgilendiren konularda da siyaset yapmaya başlarsa, sisteme entegre olur. 

İmralı faktörünü nasıl değerlendiriyorsunuz Öcalan bu süreçte nerede duracak 
- PKK'nın silahlı eylemlerden vazgeçeceği bir süreç öngörülüyorsa, bu süreçte Öcalan'ın etkisi olacağı açık. Olumlu ya da olumsuz. Şimdiden kestirilemez. 
Somut sorunlardan hareketle çözüm üreten parti başarı kazanır. DEHAP ve yeni kurulacak Demokratik Toplum Hareketi açısından, yerel idare deneyimi önemli. 

Kürt sorununa bakışta bir "paradigma değişikliği" olacak mı 
- Başbakan'ın "Geçmişe dönmeyeceğiz" mesajı bile tek başına çok önemli. "Hataları tekrarlamayacağız" sözü de öyle. Siyasette iyi niyet de önemli. Hükümet, gerçekten bu sürecin önünü açmaya niyetliyse, sonuç alırlar. 
Başbakan'ın Diyarbakır'a gitmeden önce barışçı ve demokratik çözüm arayan aydınlarla görüşmesi çok önemliydi. Kendisi ve beraberindeki heyetle Hyde Park'ta konuşur gibi özgürce tartıştık. Süreci devam ettirmek çok önemli. Gelecekten umut duymak, geçmişin geleceğin önüne set çekmesine izin vermemek gerekiyor. 

Bazı devletler teröre 'paçalarını kaptırdı' 

Avrupa'da teröre karşı alınan yeni önlemlerden söz ettiniz. 11 Eylül sonrası Irak'ın işgaliyle yaşanan süreçte Kuzey Irak'taki gelişmeler PKK'yı yeniden canlandırdı. Genelkurmay, 'kısıtlanmış yetkilerle' mücadelenin zorluğundan söz ediyor. 
- Dünyada terör, demokratik hak ve özgürlüklerin karşısındaki en büyük tehdit. Bazı devletler, deyim yerindeyse, teröre "paçalarını kaptırdılar". Terörü azdıracak, yaşatacak olaylara neden oluyorlar. Bunun en çarpıcı örneği Irak'ta olup bitenler. 11 Eylül'den önce de başta ABD olmak üzere bazı güçlerin Afganistan'da terör örgütlerini desteklediğini görüyoruz. 

Eski Sovyetler'e karşı kullandılar. 
- Gerçekten öyle oldu, tehlikeli olacakları o zaman da belli olan kişi ve gruplarla işbirliği yapmakta beis görmediler. İsrail de yıllardır işgalci ve ayrımcı politikalarla teröre davetiye çıkardı. 
Türkiye'de de PKK olayının 1980 sonrası askeri dönemde taraftar bulduğunu, geliştiğini düşünüyorum. Örneğin Diyarbakır cezaevinde yaşananlar... Bu anlamda Türkiye'de de "paçayı kaptırma" durumundan söz edebiliriz. 
Yine de bugün şanslıyız. Ülkemizde din referanslı terör etkinliklerini görmüyoruz. Eğer Türkiye Ortadoğu'ya fazla bulaşmazsa göreceğimizi de pek sanmıyorum. 
Buna karşılık, demokratikleşme süreci ve umutlar önemli bir faktör. Terörle umutsuzluk, yoksullukla şiddet arasında bir ilişki var. Hem sosyal ve ekonomik şartların hem de siyasi çerçevenin, ikisinin birden düzelmekte olduğuna dair güven ve umudun hissedilmesi çok önemli. 
Yoksulluk ve terör ilişkisi tek yönlü değil. Yoksulluk terörü besliyor, aynı zamanda şiddet eylemleri, terör, yoksulluğa neden oluyor. Güneydoğu'da özellikle şehirlerde bugün görülen yoksulluğun önemli bir nedeni de çatışmalar ve boşalan köylerden gelen insanlar. İşsizlik ve göç sorunları. 

Affı tartışmak için PKK silah bırakmalı 

PKK silah bırakır mı Af önerisi ne kadar gerçekçi Sizin heyete "Kürt aydınlar" neden dahil olmadı 
- Silahlı, bombalı eylemler sürerken affın tartışılması neye hizmet eder emin değilim. Vurguladığımız, öncelikle, PKK'nın bu eylemlere son vermesi, afla ilgili olasılıkların da tartışılacağı bir ortamın yaratılması. 
Heyet ilk bildiriyi imzalayanlar arasından seçildi, başka nedeni yok. Ancak, hükümetin Kürt kökenli aydın ve siyasetçilerle de diyalog içinde olabileceğini düşünüyorum. DEHAP kontrolündeki yerel idarelerle işbirliğinin artırılması önemli. PKK'nın silahtan vazgeçeceği bir süreç, Türkiye'yi ABD desteğine daha az bağımlı kılacağı için de önemli. 

'Tarih, ideolojik öğelerden arınmalı' 

AKP hükümetinin Kürt sorununu çözmeye dönük bir siyasi projesi var mı 
- Bence öncelik, kamu hayatının, kamu kurumlarının bizi de, Kürtleri de rahatsız eden bazı ideolojik öğelerden temizlenmesi olmalı. Türkiye Cumhuriyeti vatandaşı olmanın yeterince birleştirici olduğunu düşünebilmemiz lazım. 
Bu bağlamda, tarih anlatısının ideolojik öğelerden arındırılması, Türk-İslam sentezine, Orta Asya ilişkisine vurgunun azaltılması, farklı sosyal ve kültürel öğelerin varlığının kabulü önemli. Kültür politikalarının, Kürtçeye açık olması da önemli. Sayın Erdoğan'ın ifade ettiği yaklaşım, bunları içerebilecek nitelikte. 

Kuzey Irak - 'Turan ideali' benzerliği 

Kuzey Irak Kürtleri 'federasyon' diyor. Barzani 8 yıl sonra bağımsızlık sözü verdi. 
- Ben burada Kerkük dışında büyük bir sorun görmüyorum. Durumu biraz Sovyetler dağılmadan önceki "Turan" idealine benzetiyorum. O zaman bazı milliyetçi kesimler "esaret" altındaki Türklerin kurtulup ortak devlet kuracaklarını düşünüyorlardı. Bu devletler bağımsızlık kazanınca, gelişmeler böyle olmadı. 
Türkiye ile Türki cumhuriyetlerin ticari, kültürel ilişkileri var, ama kimse birleşmekten bahsetmiyor. Aynı şekilde, Kuzey Irak'taki Kürt idaresi ile Türkiye'deki Kürtlerin birleşme ihtimalinin gün geçtikçe azaldığını düşünüyorum. 

'Umarım Avrupa sorumlu davranır' 

Ekimdeki AB müzakere süreci öncesinde Güneydoğu'da barış ortamı Türkiye'yi rahatlatır. 
- AB de ayrılıkçılığa ve teröre karşı önemli bir faktör. AB sürecinde özellikle Güneydoğu'da ümitlerin arttığı gözleniyor. Müzakerede Avrupa'dan gelecek olumsuz tavırlar bu sürece zarar verecektir. Avrupalı liderlerin sorumsuzluk yapmayacaklarını umuyorum ama endişeliyim. Bazen kısa vadeli hareket edebiliyorlar. 

Müzakereler başlamazsa ne olur 
- Ekimde başlayacağını düşünüyorum. Ama öyle bir hava yaratılabilir ki AB, kerhen sürdürüyormuş izlenimi doğabilir. "Türkiye AB'ye alınmasın" kampanyası güçlenirse, üyelik süreci olumsuz etkilenir. 

Kavala kimdir 

Osman Kavala 1957 doğumlu. İngiltere'deki Manchester Üniversitesi'nde Ekonomi ve Sosyal Bilimler okudu. 1982 yılından bu yana Kavala şirketlerinin yönetiminde. Bu süre içerisinde çeşitli dernek ve vakıfların kuruluşu ve yönetiminde yer aldı. Halen Diyarbakır ve Kars'ta kültür ve sanat alanında faaliyetlerde bulunan Anadolu Kültür A.Ş.'nin Yönetim Kurulu Başkanı ve TESEV Yönetim Kurulu üyesi. 

Londra'daki Hyde Park'ta "Konuşmacının Köşesi" bölümü bulunuyor. Burası, görüşlerin en özgürce, sınırsızca dile getirildiği platform olarak tanınıyor. 


</TEXT>
</DOC>
