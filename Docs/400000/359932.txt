<DOC>
<DOCNO> 359932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/gun03.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haden'den Latin ritimleri 
</HEADLINE>
<TEXT>


KÜLTÜR SANAT 

Charlie Haden ve Gonzalo Rubalcaba, birlikte kaydettikleri "Land of the Sun" albümünün turnesi kapsamında Caz Festivali'ne konuk oluyor. Haden, kontrbasçı, besteci ve grup lideri olarak etkili bir şekilde sürdürdüğü müzik yaşamında, yaratıcı sezgileriyle caz dünyasının en önemli müzisyenlerinden biri olarak kabul ediliyor. Müzik ve hayata dair en samimi duygularını dinleyicileriyle her zaman cömertçe paylaşan ve kaydettiği albümlerle sayısız ödüller kazanan Haden, kendisinin de ustası olan Ornette Coleman ile başlayan caz devriminde çok önemli bir yere sahip. 

Bas şairi 
Caz çevrelerinde 'bas şairi' olarak tanınan Haden, Afro-Küba cazının '90'lı yıllarda öne çıkan isimlerinden Gonzalo Rubalcaba ile kaydettikleri "Land of the Sun" albümünün turnesi kapsamında, bu akşam saat 21.00'de Cemil Topuzlu Açıkhava Sahnesi'nde olacak. Geçtiğimiz yıl Akbank Caz Festivali'ne de konuk olan Gonzalo Rubalcaba, üstün piyano tekniği sayesinde Küba'nın farklı ritimlerini, Amerika'da şekillenen caz geleneğiyle modern bir şekilde birleştiriyor. Rubalcaba, Haden'in desteğiyle Montreal, Montreux gibi pek çok önemli festivalde yer aldı. 

Festivalde bugün 

Charlie Haden Land of the Sun Gonzalo Rubalcaba ile 21.00 Cemil Topuzlu Açıkhava Sahnesi Elvan Aracı Quartet konuk sanatçı Muvaffak 'Maffy' Falay 23.00 Babylon Ercüment Vural - Önder Focan Project Steve Smith ile 22.00 A'ija 

</TEXT>
</DOC>
