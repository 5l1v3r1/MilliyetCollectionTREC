<DOC>
<DOCNO> 364780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo35.html </URL>
<DATE> 2005/07/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Appiah ilk antramanına çıktı... 
</HEADLINE>
<TEXT>

     Fenerbahçe, yeni sezon hazırlıklarını bu akşam yaptığı antrenmanla sürdürürken, yeni transfer Stephen Appiah, sarı-lacivertli takımdaki ilk antrenmanına çıktı. 
     İstanbul’a dün gelen Ganalı futbolcu, bu akşam Samandıra Tesisleri’nde yapılan antrenmanda takımla birlikte çalıştı. Çift kale maçta da yer alan Appiah, ilk çalışması olmasına karşın yabancılık çekmezken, verdiği paslarla ve savunmasıyla göz doldurdu. 
     Teknik direktör Christoph Daum yönetiminde yapılan ve yaklaşık 1.5 saat süren antrenmana kondisyon çalışması ile başlayan futbolcular, daha sonra 3 gruba ayrılıp çift kale maç oynadı. Antrenmanın son bölümünde tüm futbolcuların katılımı ile çift kale maç yapıldı. 
     
     3 FUTBOLCU KATILMADI 

     Antrenmana, sakatlıkları süren Anelka ve Servet ile Köln maçında sağ ayağına darbe alan ve tesislerde çalışan Brezilyalı futbolcu Luciano katılmadı. 
     Sarı-lacivertliler yarın yapacakları çift antrenmanla yeni sezon hazırlıklarını sürdürecek. 
     
     BAŞKAN DA İZLEDİ 

     Kulüp başkanı Aziz Yıldırım da bu akşam yapılan ve Appiah’ın ilk kez çıktığı antrenmanı izledi. 
     Yönetim kurulu üyeleri Mahmut Uslu ve Murat Özaydınlı ile birlikte Samandıra Tesisleri’ne gelen Yıldırım, bir süre teknik direktör Daum ile görüştükten sonra antrenmanı saha kenarından takip etti. 
     
</TEXT>
</DOC>
