<DOC>
<DOCNO> 350260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun09.html </URL>
<DATE> 2005/06/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bush, Guantanamo'nun kapatılmasına göz kırptı 
</HEADLINE>
<TEXT>

     ABD Başkanı George Bush, "ABD’yi korumak için en iyi seçeneğin ne olduğunu araştırıyoruz" diyerek, terör zanlılarının tutulduğu Guantanamo cezaevinin kapatılması ihtimalini gözardı etmediklerini ima etti. 
     Bush, Fox News’a yaptığı açıklamada, Guantanamo’daki mahkumlara kötü muamele iddiaları ve cezaevinin kapatılmasına yönelik tavsiyelere değinerek, kendilerine zarar verecek kişileri serbest bırakmak istemediklerini söyledi. 
     "En iyi yolu bulmak için tüm seçenekleri değerlendiriyoruz" diyen Bush, Guantanamo’nun eski Sovyet çalışma kamplarına gulag 
     benzetilmesini saçma bulduğunu belirtti ve buradaki mahkumlara kurallara uygun biçimde davranıldığını ileri sürdü. Bush, "Bu tutuklulara, uluslararası standartlara uygun şekilde muamele ediyoruz. Bu, Amerikan halkının bizden beklediğidir" dedi. ABD’nin Guantanamo’daki deniz üssünde, 11 Eylül saldırılarından sonra kurulan cezaevinde, çoğunluğu El Kaide ve Taliban üyelerinden oluşan 520 kadar terör zanlısı tutuluyor. Cezaevindeki Amerikalı askerlerin Kur’an-ı Kerim’e hakaret ettikleri iddiaları üzerine Afganistan’da düzenlenen gösterilerde 16 kişi ölmüştü. ABD’nin eski başkanlarından Jimmy Carter, insan hakları yükümlülüklerine bağlılığını göstermek üzere ABD’yi Guantanamo Körfezi’ndeki cezaevini kapatmaya çağırmış, Savunma Bakanı Donald Rumsfeld, cezaevindeki tutuklulara insanca muamele edildiğini belirterek, bu cezaevinin kapatılmasına gerek olmadığını söylemişti. 
     
</TEXT>
</DOC>
