<DOC>
<DOCNO> 399575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun29.html </URL>
<DATE> 2005/12/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
ABD ile Afganistan arasında mutabakat zaptı imzalandı... 
</HEADLINE>
<TEXT>

     Afganistan ile ABD arasında, önümüzdeki 5 yıl içinde kalkınma yardımı için milyarlarca dolar desteği öngören anlaşmalara ilişkin bir mutabakat zaptı imzalandı. 
     Afganistan Devlet Başkanı Hamid Karzai'nin ev sahipliğinde Kabil'deki Devlet Başkanlığı sarayında düzenlenen imza töreninde mutabakat zaptını, Afganistan Maliye Bakanı Enver Ül Hak Ahadi ile ABD'nin Kabil Büyükelçisi Ronald Neumann imzaladı. 
     Törende, ABD'den Cumhuriyetçi Kongre üyeleri Arizone'dan Jim Kolbe, Illinois'den Mark Kirk ve Michigan'dan Fred Upton hazır bulundu. 
     Ahadi, imza töreninde yaptığı konuşmada, ABD'nin bu yıl ülkesine 479,6 milyon dolar vadettiğini, 5 yılda toplam yardım miktarının muhtemelen 5,5 milyar dolara ulaşacağını belirtti. 
     Neumann da, demokratik ve müreffeh bir Afganistan'ın ABD'nin tüm birimleri ve Amerikan halkı için hayati önemde olduğunu, Afganistan'ın 30 yıldır yıkımın acısını çektiğini söyledi. Neumann, yardımın yalnızca inşaat gibi alanlarda değil, sivil toplum ve kurumlar için de harcanağını kaydetti. 
     
</TEXT>
</DOC>
