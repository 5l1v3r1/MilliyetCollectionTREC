<DOC>
<DOCNO> 369331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur02.html </URL>
<DATE> 2005/08/12/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Sağlık Bakanı Akdağ Kocaeli'nde... 
</HEADLINE>
<TEXT>

     Sağlık Bakanı Recep Akdağ, "Dünya Sağlık Örgütü’nün Avrupa bölgesindeki 52 ülkesinden biriyiz. Bu 52 ülke içerisindeki ülke nüfusuna göre hekim sayısı açısından sonuncu sırada yer almaktayız" dedi. 
     Bakan Akdağ, Kocaeli’nin sağlık sorunlarının tespit edilmesi ve yapılması gerekenlerin planlanması amacıyla, Kocaeli Valiliği’nde toplantı yaptı. 
     Akdağ, yaklaşık 5 saat süren toplantının ardından yaptığı açıklamada, Kocaeli’ndeki pratisyen hekim eksikliğinin ülkedeki hekim noksanlığından kaynaklandığını söyledi. 
     Kocaeli’ne ilk planda 25 pratisyen hekim atandığını ve 40 pratisyen hekimin de Ağustos veya Eylül ayında çekilecek kurayla atanacağını ifade eden Akdağ, şunları kaydetti 
     "Kocaeli’mle ilgili önemli tespitlerimiz var. Öncelikle insan kaynakları bakımından eksiklikler olduğunu biliyorduk, bunu bu toplantıyla bir kez daha teyit ettik. Bu hekim eksikliği ülkedeki toplam hekim eksikliğinden kaynaklanmaktadır. Bunun kamuoyunca iyi bilinmesi gerekiyor. 
     Biz Türkiye Cumhuriyeti olarak Dünya Sağlık Örgütü’nün Avrupa bölgesindeki 52 ülkesinden birisiyiz, bu 52 ülke içerisindeki ülke nüfusuna göre hekim sayısı açısından sonuncu sırada yer almaktayız. 
     Bu 52 ülkenin içerisinde yalnızca gelişmiş batı Avrupalı ülkeleri ve Kuzey Avrupa ülkeleri yok. Örneğin, Gürcistan, Ermenistan, Kırgızistan, Arnavutluk gibi ülkeler de var. Ülkemizde sağlık hizmetinin kalitesinin artması için mutlaka hekim sayısının artması gerekiyor. 
     Buna karşı çıkanlar aslında ülkenin sağlık geleceğini kaliteli hale gelmesine belki bilerek, belki de bilmeyerek karşı çıkmış oluyorlar. Bu karşı çıkmaları mutlaka ikna yoluyla çözerek ülkedeki hekim sayısını artırmalıyız." Bakan Akdağ, Kocaeli’nde, temel sağlık hizmetleri açısından birinci basamak sağlık hizmetlerine İl Özel İdaresi’nin katkısıyla çok büyük hizmetler verildiğini belirtti. 
     İl genelinde inşaatları devam eden hastanelerin ek binaları ile Onkoloji Hastanesi ve Çocuk Doğum Hastanesi’nin 2006 yılında hizmete gireceğini söyledi. 
     Akdağ, Kocaeli Üniversitesi Tıp Fakültesi bünyesinde yanık ünitesinin kurulacağını ve uzun vadede Kocaeli’ne Eğitim ve Araştırma Hastanesi’nin yapımının planlandığını belirtti. 
     Akdağ, şöyle konuştu 
     "Üniversite hastanesi çok seçkin bir bina. Bu hastaneyi tam kapasiteyle çalıştırmak hedeflerimizden birisidir. Kocaeli’nde çok özel hastalar dışındaki hastalar artık İstanbul’a gitmemelidir. 
     Üniversitenin personel sorununu da Maliye Bakanımız’la görüşerek çözülmesine katkı sağlayacağım. Bütün bu yapılacaklar dikkate alınarak Kocaeli’nde sağlık hizmetleri, oluşturduğumuz ivmeyle çok daha mükemmel hale gelecektir." Toplantıya, AK Parti Genel Başkan Yardımcısı Nihat Ergün, bölge milletvekilleri Nevzat Doğan, Eyüp Ayar, Kocaeli Valisi Erdal Ata, Kocaeli Büyükşehir Belediye Başkanı İbrahim Karaosmanoğlu, Tedavi Hizmetleri Genel Müdürü İsmail Demirtaş, Temel Sağlık Hizmetleri Genel Müdür Vekili Turan Buzgan, ilçe kaymakamları, İl Sağlık Müdürlüğü yöneticileri ile hastane başhekimleri, sağlık grup başkanları katıldı. 
     
</TEXT>
</DOC>
