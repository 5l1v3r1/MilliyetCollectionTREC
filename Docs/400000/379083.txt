<DOC>
<DOCNO> 379083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonyas09.html </URL>
<DATE> 2005/09/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erkeklerde kas yerine "silikon" modası 
</HEADLINE>
<TEXT>

     Kaslı bir göğse spor yapmadan sahip olmak isteyen erkekler için artık plastik cerrahinin silikon yöntemini kullandığı bildirildi. 
     Konya’da düzenlenen 27’inci Türk Plastik Cerrahi Kongresi’ne katılan tıbbi cihazlar satan firmanın Satış Müdürü Ahmet Uğurluol, AA muhabirine yaptığı açıklamada, silikonların artık göğüslerde olduğu kadar, kalça, bacak gibi vücudun çeşitli alanlarında dolgu maddesi olarak kullanıldığını söyledi. 
     Özellikle kadınların göğüslerini büyütmek ya da dik tutmak için kullanılan silikonların artık erkekler için de uygulanmaya başlandığını belirten Uğurluol, "Erkekler, kaslı bir göğse sahip olmak için genellikle kas geliştirici sporlar yapmak ve vücut geliştirme salonlarına gitmek zorunda. Ancak günümüzde herkes bunu yapacak zamanı bulamayabiliyor" dedi. 
     Uğurluol, bu durumda adaleli bir göğse sahip olmak isteyen erkeklere silikon seçeneğinin sunulduğunu, kas yerine silikonla güzel bir göğse sahip olunabildiğini ifade etti. 
     Silikonların cerrahi operasyonla vücuda yerleştirildiğini dile getiren Uğurluol, şunları kaydetti 
     "Kadınlarda kullanılan göğüs silikonlarıyla erkeklerde kullanılan silikonlar aynı maddeden yapılıyor. Ancak kadınların iki göğsü için de aynı çizime sahip silikon kullanılabilirken, erkeklere özgü silikonlar bedensel farklılıklar nedeniyle sağ ve sol olmak üzere iki farklı çizime sahip. Bu silikonlar takıldığında, göğüsler dolgunlaştığı için erkekler daha kaslı görünüme sahip olabiliyor. Silikon, ’coasive gel’ denilen bir madde içerdiği için piyasada satılan bazı silikonlar gibi patlamıyor ya da darbe aldığında, hatta cerrahi bir müdahalede kesildiğinde bile şekli bozulmuyor. Vücuda kolayca adapte oluyor. Kişi ömür boyu bu silikonu kullanabiliyor." 
     
     ERKEK MANKENLER TERCİH EDEBİLİYOR 
     Özellikle erkek mankenlerin büyük ilgi gösterdiği silikonların görünümüne dikkat eden erkekler arasında giderek yaygınlaştığını vurgulayan Uğurluol, silikonlu bir erkek göğsünün, iyi bir cerrah tarafından uygulandığı takdirde gerçek kaslı vücuttan ayırdedilemeyeceğini öne sürdü. 
     Uğurluol, bazı sporcuların bile istedikleri görünüme kavuşmak için silikon taktırdığını sözlerine ekledi. 
     
</TEXT>
</DOC>
