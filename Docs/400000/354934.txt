<DOC>
<DOCNO> 354934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko09.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'yla sebze krizinde mutlu son 
</HEADLINE>
<TEXT>


CENK BAŞLAMIŞ Moskova 

Rusya ile Türkiye arasındaki yaş sebze meyve krizi tarafların attığı karşılıklı uzlaşma adımlarıyla çözüldü ve Moskova Türk ürünlerine uyguladığı yasağı aşamalı olarak kaldırmayı kabul etti. 
Başbakan Recep Tayyip Erdoğan'ın geçen hafta Rusya Devlet Başkanı Vladimir Putin'i telefonla aramasıyla başlayan krizi çözme çabaları, dün sonuca ulaştı. Türkiye'deki üreticileri iflasın eşiğine getiren yasağın bir an önce kalkmasını sağlamak için dün Moskova'ya gelen Tarım Bakanı Mehmet Mehdi Eker, havaalanından hemen Rusya Tarım Bakanlığı'na giderek meslektaşı Aleksey Gordoyev'le görüştü. 
Eker, görüşme sonrası yaptığı açıklamada, Rus tarafının Türk ürünlerine yönelik kuşkularını gidermek amacıyla ön kontrollü gümrük uygulamasına başlamayı önerdiğini, Gordoyev'in öneriyi olumlu karşıladığını söyledi. Eker, Rus uzmanların önümüzdeki hafta Türkiye'de bu alanda temaslarda bulunacağını, ayrıca Rusya'nın Avrupa Birliği AB ile imzaladığına benzer bir mutabakat zaptı imzalanacağını açıkladı. Ön kontrollü gümrük kontrolü uygulamasının gelecek hafta başlayacağını belirten Tarım Bakanı, " İthalatı serbestleşecek malların listesi önümüzdeki haftadan itibaren genişleyecek" dedi. 

Ortak denetim 
Rusya Tarım Bakanı da, krizin büyük ölçüde aşıldığını belirterek, Türkiye'den gelen kuru yemiş, çay ve tütün gibi bitkisel ürünlere yönelik yasağın bir hafta içinde kalkacağını, yaş sebze ve meyve konusunda ise iki ülke uzmanlarının Türkiye çıkışında ortaklaşa denetim yapacağını söyledi. Gordoyev, yasağın ne zaman kalkacağı sorusuna, "Fazla süreceğini sanmıyorum. İki hafta içinde Türkiye'den sebze meyve girişi yeniden başlayabilir" yanıtını verdi. Ayrıntıların bugün açıklanması bekleniyor. 


</TEXT>
</DOC>
