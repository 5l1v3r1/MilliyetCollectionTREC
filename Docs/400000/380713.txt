<DOC>
<DOCNO> 380713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/dunya/dun03.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon ortaklarını arıyor 
</HEADLINE>
<TEXT>


Almanya'da Sosyal Demokrat Parti ile Hıristiyan Demokrat Birlik ve Hıristiyan Sosyal Birlik liderleri dün uzlaşamadı 

ALMANYA Milliyet 


ALMAN Sosyal Demokrat Parti SPD ile Hıristiyan Demokrat Birlik ve Hıristiyan Sosyal Birlik CDU CSU liderleri koalisyon ön görüşmeleri için bir araya geldi. Ancak görüşmelerde, koalisyon yapısı için uzlaşma sağlanamadı. 

Başbakanlık talebi 
SPD Genel Başkanı Franz Müntefering SPD'li Başbakan Gerhard Schröder, CDU Genel Başkanı Angela Merkel ve CSU Genel Başkanı Edmund Stoiber'le yaptığı dörtlü görüşmeden sonra, büyük bir koalisyon kurmak için ön şartın, Schröder'in başbakanlığı ve SPD programının mümkün olan çoğunlukta hükümet programında yer alması olduğunu söyledi. Schröder de muhtemel büyük koalisyonun kendi başbakanlığında olması şartını koştuğunu kaydederken, Merkel seçim sonuçlarına göre hükümeti kurma görevinin kendisinde olduğunu belirtti. Merkel, "Muhtemelen gelecek çarşamba bir görüşme daha olacak" dedi. 


</TEXT>
</DOC>
