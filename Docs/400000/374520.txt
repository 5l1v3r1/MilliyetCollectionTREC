<DOC>
<DOCNO> 374520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur34.html </URL>
<DATE> 2005/08/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Balık avı yasağı bu gece sona eriyor... Fiyatlar en az yüzde 40 inecek 
</HEADLINE>
<TEXT>

     Balık avı yasağının bu gece 24.00’te sona ermesi dolayısıyla İstanbul’daki balıkçılar, yeni av dönemi için son hazırlıklarını tamamlıyor. 
     İstanbul Su Ürünleri Kooperatifler Birliği Başkan Yardımcısı Ali Güney, bu yıl av yasağına büyük ölçüde uyulduğu için ürünün bereketli olacağını tahmin ettiklerini, bunun belirtilerinin de görüldüğünü bildirdi. 
     Avlanma yasağının sona ermesi nedeniyle AA muhabirine açıklama yapan Güney, birliklerine 28 su ürünü kooperatifinin bağlı olduğunu belirterek, şu anda İstanbul’da yaklaşık 2 bin 400 teknenin balık avına hazırlandığını söyledi. 
     Bunların içinde 6 metreden 60 metreye kadar tekneler bulunduğunu anlatan Güney, "Üretime tam katkısı olan ’gırgır’ tabir ettiğimiz tekne sayısı ise İstanbul civarında yaklaşık 541, Türkiye genelinde de yaklaşık 17 bin tekne balık avcılığına hazırlanıyor" dedi. 
     Ali Güney, birliklerinin aldığı karar uyarınca balıkçıların av bölgelerine bu gece saat 24.00’te hareket edeceklerini dile getirerek, teknelerin Rumelifeneri, İstanbul Boğazı ve Kumkapı Limanı gibi bölgelerde son hazırlıklarını yaptıklarını, start için beklediklerini kaydetti. 
     Balıkçıların Karadeniz’e açılacaklarını ifade eden Güney, sözlerini şöyle sürdürdü 
     "Balıkçılarımız Hopa’ya kadar giderler, ama bizim teknelerimiz genellikle Boğaz ağzında, Kilyos, Şile, Karaburun, İğneada civarında avlanır. Boğaz’dan içeri giren balığı da Adalar, Kartal gibi yerlerde avlarlar. 
     Bu sene av yasağına büyük ölçüde uyulduğu için ürünün fazla olacağını tahmin ediyoruz. Bunun belirtilerini de görüyoruz Hopa’dan Çanakkale Boğazı’na kadar her tarafta yasak sürdüğü için çapariyle palamut, çinekop balığı avlanıyor. 
     Kuzey Ege ve Çanakkale’de Nisan’ın 15’inden itibaren avcılığın yasaklanması, ışıkla avcılığın da men edilmesi nedeniyle bu sene balık hiçbir sıkıntı görmeden Çanakkale Boğazı’ndan girdi ve Karadeniz’e çıktı. Hava şartlarının iyi olması, denizlerin kirliliğinin bir nebze azalması, balıkların yumurtlamalarını olumlu yönde etkiledi. Marmaray projesi tüpgeçit çalışmasının nisan ayında başlaması gerekirken haziran sonuna ertelenmesi de çok yararlı oldu. Bu sene Allah nasip ederse bol torik, palamut, lüfer, çinekop, istavrit, hamsi avlanacak. 
     Sardalya da avlanmaya devam ediyor." 
     
     "BALIK FİYATLARI EN AZ YÜZDE 40 İNECEK"- 

     Ali Güney, mevsim dolayısıyla öncelikle palamut, peşinden çinekop, lüfer, istavrit ve hamsi balıklarının avlanacağını belirterek, bunun dışında dip ağı atan balıkçıların da kırlangıç, tekir, iskorpit, izmarit gibi balıkları avlayacaklarını bildirdi. 
     Av yasağının balık fiyatlarını yükselttiğini dile getiren Güney, "Av yasağı döneminde palamutun çifti 10-15 YTL arasında satılıyordu, perakendede de çifti 20 YTL’ye kadar yükseliyordu. Bu geceden itibaren bu balık fiyatları en az yüzde 40 aşağı çekilir. Çünkü canlı, taze balık gelecek ve avcılık da hava esmediği müddetçe iyi olacaktır" diye konuştu. 
     Balığı halka daha ucuz ve sağlıklı yedirmenin yollarını aradıklarını da anlatan Güney, bu amaçla daha uzak mesafelerde avlanan büyük balıkçı teknelerinin hepsinde balığı yakalar yakalamaz soğuk tutacak ve balıkhaneye getirene kadar soğuk zincirini bozmayacak sistemlerin kullanılmaya başlandığını söyledi. 
     Avrupa Birliği AB uyum yasaları uyarınca pazarlarda balık satılmasının yasaklandığını hatırlatan Güney, bu kararın balıkçılardaki fiyatları balıkhaneye göre 2-3 kat artıracağını savundu. Güney, bunun yerine pazarlarda soğuk hava tertibatı bulunan kapalı camekanlarda satılmasına izin verilmesinin daha uygun olacağını bildirdi. 
     Ali Güney, halka bol ve ucuz balık sunabilmek amacıyla belediyeden her ilçede kendilerine balık tanzim satış yerleri oluşturmak için yer göstermesini istediklerini, ancak şu ana kadar olumlu veya olumsuz bir yanıt alamadıklarını sözlerine ekledi. 
     
</TEXT>
</DOC>
