<DOC>
<DOCNO> 363353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun35.html </URL>
<DATE> 2005/07/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Rice Beyrut'ta Hizbullah'ın silahsızlandırılmasını istedi... 
</HEADLINE>
<TEXT>

     Ortadoğu gezisinde bulunan ABD Dışişleri Bakanı Condoleezza Rice, Lübnan’a yaptığı ani ziyarette Hizbullah’ın silahsızlandırılmasını istedi. 
     Suriye’nin askerlerini çekmesinden sonra yapılan seçimlerde iktidara gelen hükümete desteğini göstermek için Beyrut’a gelen Rice, Devlet Başkanı Emil Lahud, Başbakan Fuat Saniora ve milletvekili Saad Hariri ile görüştü. 
     Rice, yaptığı basın toplantısında, Lübnan’ın 1559 sayılı BM Güvenlik Konseyi kararı çerçevesinde bazı yükümlülükleri bulunduğunu hatırlatarak, "Bu yükümlülüklerin yerine getirilmesini istiyoruz" dedi. BM kararı, Hizbullah’ın silahsızlandırılmasını öngörüyor. 
     Rice ayrıca "Suriye ile Lübnan arasında karşılıklı saygı ve eşitliğe dayanan dostça ilişkilerin kurulduğu günleri görmek istediklerini" söyledi. Rice, ancak iyi komşuların birbirlerine sınırlarını kapatmadıklarını belirtti. 
     Suriye, son zamanlarda Lübnan’dan gelen kargo taşıyan araçlar üzerindeki kontrolünü artırmıştı. 
     ABD Dışişleri Bakanı Rice, suikasta kurban giden eski başbakan Refik Hariri’nin mezarını da ziyaret etti. 
     
</TEXT>
</DOC>
