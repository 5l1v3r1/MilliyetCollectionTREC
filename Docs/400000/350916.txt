<DOC>
<DOCNO> 350916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/siy04.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
118 aydından Sezer'e tam destek 
</HEADLINE>
<TEXT>


Yurtsever Hareket, Sezer'in yeni TCK ve kadrolaşmadaki uyarılarını bir bildiriyle destekledi 

HABER MERKEZİ 


Aralarında Bedri Baykam, Prof. Necla Arat, Ataol Behramoğlu, Zeliha Berksoy, Hüsamettin Koçan gibi birçok sanatçı, eski yargı mensubu, yazar ve aydının bulunduğu Yurtsever Hareket, Cumhurbaşkanı Ahmet Necdet Sezer'in yeni TCK ve kadrolaşma konularında hükümete yaptığı uyarılara tam destek verdi. 
Yurtsever Hareket'in yayımladığı bildiride, Sezer'in uyarılarına Başbakan Recep Tayyip Erdoğan'ın "yakışık almayan sert bir üslupla karşılık vermesi"nin son derece talihsiz ve tehlikeli olduğu kaydedildi. 
Erdoğan'ın, "Biz ne muhalefetin, ne medyanın sözüyle hareket ederiz. Halkın iradesiyle buraya geldik" diyerek, ulusu yönlendirecek her kararı halk adına aldığını ve almaya devam edeceğini açıklamasının, temelde halkı açıkça aldatmaya yönelik olduğu dile getirildi. Açıklamada ayrıca şu ifadelere yer verildi 

'Halkın iradesi olamaz' 
"Kayıtlı seçmen oylarının sadece yüzde 25'iyle iktidar olan bir parti, tek başına halkın sesi ve iradesi olamaz. Yüzde 25 dışındaki, büyük çoğunluk adına konuşmaması ve bu çoğunluğun duyarlılıklarını göz önünde bulundurmayan veya Anayasa'nın değiştirilmesi dahi teklif edilemeyecek maddelerine ters düşen kararlar almaması gerekir. Bu nedenle, Sezer'in, TCK'daki yasadışı dini eğitime onay veren maddelerine, cumhuriyetin laik düzeninin temelini oyacak tehlikeli kadrolaşmaya karşı çıkmasını sonuna kadar destekliyoruz. Duyarlı halkımızın büyük çoğunluğunun da bu desteğin arkasında olduğuna inanıyor, iktidarın laik düzeni ve demokrasiyi yıpratıcı uygulamalarına sessiz kalmayacağımızı, mücadelemizi sürekli olarak sürdüreceğimizi kamuoyuna duyuruyoruz." 


</TEXT>
</DOC>
