<DOC>
<DOCNO> 368263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yazar/tamer.html </URL>
<DATE> 2005/08/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Klimalar mikrop saçıyor 
</HEADLINE>
<TEXT>


Bilmem dikkat ediyor musunuz Sık uçağa binenler, son dönemde sık sık hastalanır oldular. Özellikle de yaz aylarında... Çünkü sıcak havalar, mikro organizmalar ve bakteriler için adeta cennet Bu arada kulak - burun - boğaz doktorlarının işlerinin bu aralar hayli arttığını da ekleyelim. 
İş icabı sık seyahat etmesi gereken bir arkadaşım, artık adet haline getirdi Uçağa her binişinden sonra üst solunum yolları enfeksiyonuyla ateşlenip yatağa düşüyor ne zaman rastlasam nezleli bir ses Bir başka tanıdığımın dudağında uçuk gördüm mü anlıyorum ki, yine 10 saatlik Amerika uçuşlarından birini yapmış. 

Uçak uçukları 
Bendeniz şimdilik diş şişmeleriyle idare ediyorum Demek ki benim de zayıf tarafım dişlerim. Artık her yurtdışı uçuşta yanımda bir kutu Augmentin 1000 mg bulundurmayı ihmal etmiyorum. Zira bizdekinin tam tersine, Avrupa'da eczaneye girip de aklınıza esen antibiyotiği reçetesiz satın almanız söz konusu değil. En iyisi tedbirli olmak Neyse ki çok sık uçmam gerekmiyor. 
"Uçak nezleleri" ya da "uçak uçukları" neden artıyor 
Bizimki gibi az gelişmiş sayılan bölgelerden bazı Avrupa ülkelerine giriş yaparken, uçak yolcularını havaalanında spreyle dezenfekte etmeyi biliyorlar ama uçağın içinde mikro organizmaların dolaşmasını engelleyici önlemleri ihmal ediyorlar Oysa bir uçak kabininde o denli farklı yörelerden, dinlerden, farklı alışkanlıklar ve hastalıkları olan insanlar biraraya gelip, aynı havayı soluyorlar ki... Ve eğer 
1 Uçak kabinindeki klimaların filtreleri sık değiştirilmiyorsa... 
2 Pilot ekonomik uçuş yapmak amacıyla, kabin içi basıncını uçuş yüksekliğine göre tam ayarlamıyorsa... 
Nereniz zayıfsa, hastalık oradan patlak veriyor. Bunlar teknolojinin getirdiği hastalıklar efendim. 

Hastanenin kliması 
Önümde TMMOB Makine Mühendisleri Odası'nın, devlet hastanelerinde ardarda gelen bebek ölümleriyle ilgili bir değerlendirmesi var. Tesadüf bu ya, onlar da klima konusuna özellikle dikkat çekiyorlar. 
Mesela ben bilmiyordum. Ameliyathanelerin, yeni doğan ünitelerinin, yoğun bakım servislerinin ve karantina odalarının, hastane personeli tarafından nasıl hijyen hale getirileceği ayrıntılarıyla tarif edilmiş, ama klimalarda ve mekanik tesisatta hijyenle ilgili tek satır yokmuş. Hastane personeli hijyen koşulların sağlanması açısından ayağına galoş giymesi, nefes alırken maske takması, ellerini yıkaması, kullanılan aletlerin ve mekanın dezenfekte edilmesi ve sterilizasyonunun gerektiğini biliyor. Tam uygular - uygulamaz orası ayrı bir konu, ama bunlar Sağlık Bakanlığı'nın standardı olarak yazılı. Buna karşılık klima ve havalandırma sistemlerinin çalıştırılması ve filtre sistemleriyle ilgili uyması gereken bir standart yok Oysa hijyenik klima ve havalandırma sistemi de kuşkusuz bir uzmanlık alanı. 

Apartmandan bozma 
Hele son dönemde sayıları hızla artan apartmandan bozma özel hastanelere ne demeli Anadolu'nun en küçük kasabalarında bile üzerinde "Tıp Merkezi" yazılı bu tür hastaneler görmek mümkün. Ve Makine Mühendisleri Odası'nın tüyler ürpertici iddiasına göre "Bu hastanelerin ameliyathaneleri, split klima veya pencere tipi klimalarla ilkel şartlarda sözüm ona klimatize ediliyor." Vatandaş da daha ekonomik diye canını bu hastanelere teslim ediyor 



</TEXT>
</DOC>
