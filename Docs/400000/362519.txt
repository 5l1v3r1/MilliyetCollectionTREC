<DOC>
<DOCNO> 362519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur23.html </URL>
<DATE> 2005/07/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İngiliz turist manzara seyrederken ormanı yaktı 
</HEADLINE>
<TEXT>

     YAŞAR ANTER Bodrum DHA 

İNGİLTERE'den otostopla Türkiye'ye gelen İngiliz turist Steven John Goacher, Bodrum'da, kamp kurduğu dağda yangın çıkardı. Goacher'in, çadırını kurduğu yerde yaktığı ateş, şiddetli rüzgarın da etkisiyle yayıldı, 2 hektar makilik alan ile yarım hektar orman zarar gördü. 
     Londra yakınlarındaki Redhill kasabasından birbuçuk ay önce otostop yaparak tatile çıkan 21 yaşındaki üniversite öğrencisi Steven John Goacher dün sabah saatlerinde geldiği Bodrum'da Ortakent-Yahşi Beldesi'ndeki 469 metre rakımlı Pazar Dağı'na çıkarak kamp kurdu. Akşam saatlerinde kamp ateşi yakarak yemek pişirmek isteyen Goacher, bir ara Bodrum, Datça ve İstanköy Adası'nı tepeden gören bölgeye giderek manzarayı seşretmek istedi, ateşin yanından ayrıldı. Saat 20.30 sıralarında, rüzgar şiddetlenince ateşin yakınındaki otlar tutuştu, alevler hızla yayılıp Pazar Dağı'ndaki makiliğe ve ormana sıçradı. 
     Bodrum, Ortakent-Yahşi, Yalıkavak, Konacık, Bitez Belediyesi'ne ait itfaiye ekipleri ile Milas ve Bodrum orman işletmesinden 90 kişilik söndürme ekibi, 12 arazöz, iki kepçe, 6 su kamyonuyla yangına müdahale etti. 1 helikopter havadan yangını söndürmeye çalışırken, söndürme çalışmalarına 40 jandarma ve vatandaşlar da katıldı. Yangın üç saatte güçlükle kontrol altına alınabildi, soğutma çalışmaları sabaha kadar sürdü. 
     Gima, Koçtaş, Kipa, Metro gibi süpermarketlerin bulunduğu alana 200 metre, Bodrum'un en büyük trafo merkezinin bulunduğu yere 150 metre kadar yaklaşan alevler nedeniyle kente yaklaşık birbuçuk saat elektrik verilemedi. 
     Olay yerinden eşyalarını toplayarak kaçmaya çalışan İngiliz genç Steven John Goacher, jandarmanın yarım saatlik takibi sonucunda Pazar Dağı eteklerinde yakalanarak gözaltına alındı. Goacher, jandarmaya verdiği ifadesinde İlk kez geldiğim Bodrum'da en yüksek yerin ve güzel manzaranın neresi olduğunu sordum. İyi bir izci olduğum için kamp yapmak için sessiz ve sakin bir yeri seçtim. İki saatlik tırmanıştan sonra kamp kurup, yemek için ateş yaktım. Manzara seyrederken alevlerin kontrolden çıktığını fark edemedim. Farkettiğimde büyümüştü. Söndürmeye çalıştım, başarılı olamadım. Koşarak yukarıya gelenleri gördüm, korktuğum için kaçtım, çok üzgünüm. Amacım zarar vermek değildi'' dedi. 
     

     
</TEXT>
</DOC>
