<DOC>
<DOCNO> 371472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo02.html </URL>
<DATE> 2005/08/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Anelka'nın kaderi Yıldırım'ın elinde... 
</HEADLINE>
<TEXT>

     Fenerbahçe Yönetimi, Anelka’nın transferiyle ilgili tüm yetki ve tasarrufu Başkan Aziz Yıldırım’a bıraktı. 
     
     Ne karar verirse versin 
     Fenerbahçe Yönetimi, haftalardır transferiyle ilgili gündemin ilk sıralarını meşgul eden Nicolas Anelka konusunda topu Başkan Aziz Yıldırım’a attı. Bu konudaki kararı Yıldırım’ın vermesini isteyen yöneticiler, Fransız oyuncunun satılıp satılmaması konusundaki tüm tasarrufu ve yetkiyi kendisine devretti. Sarı - Lacivertliler, Başkan Aziz Yıldırım’ın Anelka’nın satılması veya takımda tutulmasıyla ilgili vereceği her türlü kararı kabul etme ve desteklemeyi de kararlaştırdı. 
     
     Ödeme planına takıldı 
     Bu arada Newcastle United ile yapılan pazarlıkların da önemli bir aşamaya geldiği belirtildi. Geçtiğimiz sezonun devre arasında bonservisi Manchester City’den 5.2 milyon Sterlin’e alınan, kendisine de bir yıllık ücreti ödenen golcü futbolcunun satışı konusunda sabırlı davranan yöneticiler, Başkan Aziz Yıldırım’ın hafta sonunda vereceği karara göre hareket edecek. Fenerbahçe, son olarak İngiliz kulübünden 8 milyon Sterlin talep etmiş, ancak ödeme planı konusunda anlaşamamıştı. 
     
</TEXT>
</DOC>
