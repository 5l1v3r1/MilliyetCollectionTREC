<DOC>
<DOCNO> 374315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun07.html </URL>
<DATE> 2005/08/31/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Katrina yıktı geçti, ölü sayısı yüzleri bulabilir 
</HEADLINE>
<TEXT>

     Katrina kasırgasının vurduğu üç eyaleti kapsayan bölgede ölenlerin sayısının halen tam olarak bilinmemesine karşın kasırga sonucu yüzlerce kişinin ölmüş olmasından endişe ediliyor. 
     Resmi olmayan rakamlara göre ölenlerin sayısının 100’ü aştığı bildirilirken, sadece Mississippi eyaletinde ölenlerin sayısının 80’i aştığı resmen açıklandı. 
     Altı metreye kadar yükselen sular altında bulunan New Orleans’ta ise durum her geçen saat kötüye gidiyor. Tam anlamıyla kaosun hakim olduğu şehirde yüzlerce insanın dükkanları yağmalamaya başladığı, yağmacıları durdurmak için ateş açıldığı ve gaz sızmaları yüzünden yer yer yangınların başladığı belirtildi. 
     Şehirdeki kurtarma botlarının ise cesetleri görmezden gelerek hayatta kalan felaket kurbanlarını kurtarmaya çalıştıkları bildiriliyor. 
     
New Orleans’tan ayrılamayanların sığındığı Superdome Stadyumu’nda kalanların sayısının 30 bine yaklaştığı belirtilirken, binada bulunanların sinirlerinin iyice gerildiği kaydediliyor. Klimaların çalışmadığı binada, tuvaletlerin tıkanarak taştığı ve sığınmacıların organizasyon bozukluğu karşısında büyük bir hayal kırıklığı yaşadıkları ifade ediliyor. Superdome’da kalanlar arasında intihar edenlerin olduğu da gelen haberler arasında yer alıyor. 
     Şehirde yağmalama olaylarının artması üzerine polisin harekete geçtiği, ancak yağmalama olaylarının şehrin tümünde oldukça yaygın olduğu ifade ediliyor. 
     Elektrik verilemeyen şehire, şebekeden içme suyu da sağlanamadığı kaydedilirken, Pontchartrain gölünün sularını engellemek üzere inşa edilen setlerin yıkılması üzerine şehir merkezini basan suyun yükselmeye devam ettiği bildirildi. 
     Amerikan Kara Kuvvetleri’ne bağlı birliklerin ise söz konusu seti onarmak amacıyla bütün imkanlarını seferber ettiği belirtildi. 
     Louisiana eyalet yetkililerinin felaket yüzünden kaç kişinin öldüğünü bile söyleyecek durumda olmadıkları belirtilirken, ABD Sahil Güvenlik güçlerinin New Orleans’ta mahsur kalan 1200 kişiyi kurtardığı ifade edildi. 
     
      Louisiana Valisi Kathleen Blanco, yaptığı açıklamada, halen yüzlerce kişinin mahsur kalmış ya da ölmüş olabileceğini ifade ederek, en çok korktukları şeyin başlarına geldiğini söyledi. 
     New Orleans’ta cezaevindeki mahkumlar gardiyanların kontrolü altında daha yüksek kesimlere nakledilirken, Ölenlerin sayısının 80’i aştığı resmen açıklanan Mississippi eyaletinde, sadece Gulfport şehrindeki bir hastaneye 26 ceset ulaştığı ifade edildi. 
     Bu arada, Katrina kasırgasının yol açtığı hasar konusunda tahminde bulunan şirketler birbiriyle çelişen açıklamalar yapmaya devam ediyor. 
     Boston merkezli Air Worldwide şirketi zararın 17 ila 25 milyar dolar aralığında olduğunu savunurken, Kaliforniya merkezli Eqecat firması bu zararın 9 ila 16 milyar dolar aralığında olduğu tahmininde bulundu. Eqecat’in ilk tahminleri 30 milyar dolara kadar ulaşmaktaydı. 
     Kaliforniya, Newark merkezli Risk Management Solutions isimli firma zararın 10 ila 25 milyar dolar arasında olduğunu düşündüklerini belirtirken, Münich Re isimli sigorta şirketi ise zararın 15 ila 20 milyar dolar aralığında olduğunun tahmin edildiğini açıkladı. 
     
</TEXT>
</DOC>
