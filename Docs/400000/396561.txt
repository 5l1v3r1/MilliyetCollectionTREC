<DOC>
<DOCNO> 396561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur13.html </URL>
<DATE> 2005/11/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Trakya'da kar yağışı başladı... 
</HEADLINE>
<TEXT>

     Edirne'nin Lalapaşa, Kırklareli'nin Demirköy ve Tekirdağ'ın Malkara ilçelerine kar yağdı. 
     Karayolları, Köy Hizmetleri İl Müdürlüğü ve Edirne Belediyesi'nin yollarda buzlanmaya karşı ekiplerini hazır beklettikleri bildirildi. 
     Edirne Meteoroloji Müdürlüğü'nden alınan bilgiye göre, son 24 saatte metrekareye 31.6 kilogram yağış düştü. 
     Sıcaklığın 7 dereceden 1.9 dereceye indiğini belirten yetkililer, 23 Kasım'dan sonra bölgede kar ve karla karışık yağmur beklendiğini bildirdiler. 
     
     KIRKLARELİ 
     Kırklareli'nin Demirköy İlçesi ve bağlı 15 köyde kar yağışının devam ettiği, kar kalınlığının 10 santimetreye ulaştığı, kar nedeniyle kapanan yol olmadığı belirtildi. 
     Yollarda oluşan buzlanma nedeniyle karayolları ekiplerinin Demirköy İlçesi'nde kontrollerini sürdürdükleri kaydedildi. 
     Kırklareli merkeze bağlı Dereköy, Çağlayık, Geçitağzı, Karadere ve Şükrüpaşa köylerinde dün gece başlayan karın etkisini kaybettiği bildirildi. 
     Bulgaristan'a ulaşımın sağlandığı Dereköy Sınır Kapısı yolunun açık olduğu belirtildi. 
     
     TEKİRDAĞ 
     Tekirdağ'ın Malkara İlçesi'nde yağmurun ardından başlayan kar yağışının etkili olmadığı kaydedildi. 
     Malkara Meteoroloji Müdürlüğü yetkilileri, son 2 günde metrekareye 20 kilogram yağmur düştüğünü ve sıcaklığın 1 dereceye indiğini belirttiler. 
     
</TEXT>
</DOC>
