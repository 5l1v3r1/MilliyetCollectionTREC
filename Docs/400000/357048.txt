<DOC>
<DOCNO> 357048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy24.html </URL>
<DATE> 2005/06/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İzmir Valisi'ne müfettiş soruşturması 
</HEADLINE>
<TEXT>

     İçişleri Bakanı Abdülkadir Aksu, İzmir Valisi Yusuf Göksu ve eşinin Halis Toprak’ın eşi ile Londra gezisine çıkmasına ilişkin haberleri araştırmak üzere bir Mülkiye Müfettişi görevlendirdi. 
     İçişleri Bakanlığı’ndan edinilen bilgiye göre, Bakan Abdülkadir Aksu tarafından görevlendirilen Mülkiye Müfettişi, Yusuf Göksu ve eşinin, Halis Toprak’ın sağladığı bilet olanağıyla, basına da yansıyan Londra gezisi konusunda inceleme yapacak. Mülkiye Müfettişi, gezinin masraflarının nasıl karşılandığı, amacı, ne şekilde gerçekleştiği konularında ön inceleme yapacak, Vali Yusuf Göksu ile de görüşecek. 
     Mülkiye Müfettişi’nin hazırladığı rapor daha sonra bakanlıkta değerlendirilecek. Bu arada İzmir Valisi Yusuf Göksu’nun da basında çıkan haberler konusunda ön inceleme yapması için İçişleri Bakanlığı’ndan Mülkiye Müfettişi gönderilmesi talebinde bulunduğu öğrenildi. 
     
     OLAY 
     VİP uygulaması ile Londra’ya uçan ve burada Toprak’ın tahsis ettiği otomobillerle seyahat eden İzmir Valisi Yusuf Göksu ve eşi daha sonra tepkiler üzerine seyahatini yarıda keserek Türkiye’ye dönmüştü. 
     Göksu, hemşehrisi Halis Toprak’la dostluklarının 1973 yılındaki Adana Karaisalı Kaymakamlığı görevinden bu yana sürdüğünü bildirmişti. Göksu iddialarla ilgili şu açıklamayı yapmıştı 
     "1985 yılında bakanlığım tarafından İngiltere’ye 4 ay görevli gönderilmiştim. Tekrar görmek istedim. Toprak, İstanbul’dan beni arayarak, ’uçak bileti almamamı, miles-miles olarak uçuş haklarının bir kısmını bizim için kullanacağını’ ifade ederek biletlerimizi gönderdi. İçişleri Bakanlığı’ndan aldığım izinle Londra’ya gittim. Aynı gün için Toprak, eşi ve çocuğunu da Londra’ya göndermeye karar vermiş ki, uçakta karşılaştık. Londra’da havaalanına, şirketlerine ait iki araç göndermiş. Araçlardan biri eşi ve çocuğunu alarak evine gitti. 
     Ben de eşimle, adı geçen arabayla otele gittim. Adı geçen malikaneyle hiçbir ilgim yoktur. Valiliğim süresince bulunduğum illerde, Toprak’ın hiçbir yatırımı, hiçbir ilgisi olmadığı gibi bugüne kadar benden de hiçbir talebi ve ricası olmamıştır. Benim de Halis Toprak’la hiçbir maddi ilişkim olmamıştır." 
     
</TEXT>
</DOC>
