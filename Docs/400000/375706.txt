<DOC>
<DOCNO> 375706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun31.html </URL>
<DATE> 2005/09/05/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
New Orleans'a dönmek isteyenler 40 km uzunluğunda kuyruk oluşturdu 
</HEADLINE>
<TEXT>

     ABD’nin güneyini vuran kasırgadan en çok etkilenen New Orleans’a dönmek isteyen halk, kentin girişindeki otoyolda 40 km uzunluğunda kuyruk oluşturdu. 
     Bir yetkilinin kent sakinlerinin evlerinin durumunu kontrol etmek üzere dönmelerine izin verileceğini açıklaması üzerine New Orleans’a gelenleri, eyalet makamları, kurtarma çalışmalarını engelleyecekleri gerekçesiyle geri çevirmeye çalışıyor. 
     Yetkililer, her şeye karşın kente gelmeye karar verenlere yanlarında su ve yiyecek getirmeleri önerisinde bulunarak, kentin büyük bir bölümünde elektrik olmadığını ve yolların çoğunun da kullanılmaz halde olduğunu anımsatıyorlar. 
     Amerikan ordusu da kurtarma çalışmalarına destek için bir uçak gemisini Meksika Körfezi’ne gönderdi. 
     Felaketten en çok etkilenen Mississippi eyaletinin Biloxi kenti açıklarına demirleyen uçak gemisi, Amerikan donanmasının daha önce gönderdiği 22 gemiyle birlikte yardım çalışmalarına dahil oldu. 
     Rusya da ABD’ye 3 uçak dolusu jeneratör, içme suyu, gıda ve çadır göndereceğini açıklarken, 10 kişiden oluşan bir Belçikalı kurtarma ekibi bugün ABD’ye doğru yola çıktı. 
     ABD’nin eski başkanları Bill Clinton ve George Bush da Katrina afetzedeleri için geniş çaplı bir yardım kampanyası başlattılar. 
     Kampanyanın, Aralık 2004’te Güney Asya ülkelerini vuran tsunami faciası için yapılanın benzeri olacağı belirtildi. 
     ABD’nin NATO nezdindeki Daimi Temsilcisi Victoria Nuland da İttifak üyesi ülkelere Washington’a yardım için gösterdikleri cömertlikten dolayı teşekkür etti. 
     Avrupa Parlamentosu da Katrina kasırgasında hayatına kaybedenlerin anısına bir dakika saygı duruşu düzenledi. 
     
</TEXT>
</DOC>
