<DOC>
<DOCNO> 383310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun26.html </URL>
<DATE> 2005/10/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İşte dehşet anının fotoğrafları... 
</HEADLINE>
<TEXT>

     Endonezya'nın turizm cenneti Bali adasını kana bulayan ve 32 kişinin ölümüne sebep bombalı saldırıların fotoğrafları ortaya çıktı. Dehşet anınının karelerini uluslararası haber ajansları tüm dünyaya geçti. 
     Fransa'nın Cakarta Büyükelçiliği'nden adının açıklanmasını istemeyen bir yetkili, ölülerin götürüldüğü 2 hastaneden aldığı bilgilerin ardından yaptığı açıklamada, Sangla hastanesine 21, Graha Asih hastanesine 11 cesedin getirildiğini, patlamalarda 101 kişinin yaralandığını belirtti. 
     Yetkili, ölenler arasında bir Japon ile bir Avustralyalının da bulunduğunu belirterek, patlamalarda bir Fransız'ın hafif yaralandığını söyledi. 
     Endonezya terörle mücadele yetkilileri, patlamaların teröristlerin işi olduğunu ve eşzamanlı 4 bombalı saldırı düzenlendiğinin açıklık kazandığını bildirdi. 
     Yaralanan 122 kişi arasında da Endonezyalıların yanı sıra Avustralya, Güney Kore, ABD, Japonya, Fransa ve Almanya vatandaşlarının bulunduğu kaydedildi. 
     Turizm cenneti olarak anılan Bali’de 12 ekim 2002’de çoğu Avustralyalı turist 202 kişi, dinci terörün bombalı saldırısının kurbanı olmuştu. 
     Jimbaran'a 30 kilometre uzaklıktaki Kuta'da da eşzamanlı bir patlamanın meydana geldiği belirtildi. Kuta'daki patlamanın verdiği zarar hakkında açıklama yapılmadı. 
     
     
     İntihar saldırısı 

     Turistik Bali adasında üç kalabalık restoranda en az 25 kişinin ölümüne yol açan bombalı saldırıları, intihar bombacılarının düzenlediği belirlendi. 
     Anti-terör grubunun yetkililerinden general Ansyaad Mbai AP’ye yaptığı açıklamada, bombacıların, parçalanmış cesetlerini gördüğünü belirtti. 
     General Mbai, 2 Malezyalı teröristin, saldırıların arkasında olduğundan kuşkulandıklarını kaydetti. Azahari bin Husin ve Noordin Mohamed Top adlı bu iki şüpheli, Bali’de 2002’de düzenlenen ve çoğu yabancı turist 202 kişinin öldüğü bombalı saldırılara da karışmakla suçlanıyor. 
     Öte yandan, teröristlerle bağlantılı olduğu iddiaları sık sık gündeme gelen, Ebu Bekir Beşir adlı 67 yaşındaki din adamı adına yapılan açıklamada, Beşir’in son saldırılarla ilgili olmadığı belirtildi. Beşir’in sözcüsü açıklamasında, "Hiçbir Müslüman, böyle bir bombalı saldırı düzenlemez" dedi. 
     
</TEXT>
</DOC>
