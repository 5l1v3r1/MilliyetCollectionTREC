<DOC>
<DOCNO> 377724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun49.html </URL>
<DATE> 2005/09/12/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Uçağı kaçıranlar tekerlikli sandalyeye mahkum bir baba ve oğul... 
</HEADLINE>
<TEXT>

     Kolombiya’da, 20 yolcu ve 5 kişilik mürettebatın bulunduğu uçağı kaçıran hava korsanlarının, tekerlekli sandalyeye mahkum bir baba ve oğlu olduğu bildirildi. 
     Kolombiya Sivil Havacılık Kurumu sözcüsü Martin Gonzalez, hava korsanlarının 42 yaşındaki Luis Ramirez ve 22 yaşındaki oğlu Linsen Ramirez olduğunu söyledi. 
     Uçakta bulunan yolculardan Reinaldo Duque, cep telefonuyla RCN radyosuna yaptığı açıklamada, uçak yere indikten bir saat sonra bir rahibin hava korsanlarıyla konuşmak için uçağa bindiğini söyledi. 
     Duque, "Bize patlayıcıları olduğunu ima ettiler. Rahip uçağın önünde hava korsanlarıyla konuşurken, yolcular uçağın arkasında toplandılar" dedi. 
     Duque, yaşlı hava korsanının uçağa tekerlekli sandalyeyle bindiğini söyledi. 
     Yolculardan biri de baba hava korsanının tekerlekli sandalyesinin altında bir bomba bulunduğunu söylediğini, ancak onu göstermediğini kaydetti. 
     Kolombiya polisi operasyonlar müdürü General Alberto Ruiz, hava korsanlarının ülkedeki yasa dışı silahlı gruplara üye olmadığının sanıldığını, onların sıradan vatandaş gibi gözüktüğünü belirtti. 
     Hava trafik kontrol kulesiyle temas için uçağın radyosunu kullanan hava korsanlarının bir rahip, savcılıktan bir yetkili ve bir insan hakları örgütü temsilcisiyle görüşmek dışında bir talepleri olmadığı belirtildi. 
     Şubat 2002’de solcu Kolombiya Silahlı Devrimci Güçler FARC üyesi hava korsanları özel havayolu şirketi Aires uçağını kaçırarak kırsal kesimde bir karayoluna inmeye zorlamış, hava korsanları Kolombiya Senatosu barış komisyonu başkanı senatör Jorge Gechen Turbay’ı kaçırmış, yolcular ve mürettebat serbest bırakılmıştı. 
     FARC üyelerinin bu eylemi hükümet ve FARC arasındaki barış görüşmelerinin kesilmesine sebep olmuştu. 
     
</TEXT>
</DOC>
