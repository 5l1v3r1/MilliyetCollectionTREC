<DOC>
<DOCNO> 393311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun12.html </URL>
<DATE> 2005/11/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Lordlar ve Avam Kamarası'nda grev var 
</HEADLINE>
<TEXT>

     İngiltere'de Avam ve Lordlar Kamaraları'nın faaliyet gösterdiği parlamento binasının temizliğinden sorumlu işçilerin yakın zamanda grev yapacağı açıklandı. 
     Ücretlerini düşük buldukları için grev yapmaya hazırlanan temizlik işçilerinin, saat başına 5,20 sterlin olan ücretlerinin 6,70 sterline çıkartılmasını istediği belirtiliyor. 
     Bu amaçla ilk grevlerini geçen temmuz ayında yapan ve 20 kadar İşçi Partili milletvekili tarafından da desteklenen 140 temizlik işçisinin bağlı olduğu sendika, parlamento yöneticilerini kendilerini muhatap bile almamakla suçluyor. 
     Kendileriyle görüşmeyi reddeden parlamento yöneticilerinin giydiği tarihi kıyafetlere atıfta bulunarak, ''İşçilerin ücretleri parlamentoda yöneticilik yapanların giysileri gibi tarihi kaldı'' diyen sendika yöneticileri, ''ücretlerin düzeltilmemesi halinde, parlamentodaki Lordlar ve milletvekillerinin uzun zaman kendi odalarını temizlemek durumunda kalacağını'' söyledi. 
     Parlamento sözcüsü Nick Harvey ise anlaşmazlığın aşılabilmesi için çaba gösterdiklerini, ancak sorunu çözecek olanın kendileri değil, parlamento binasının temizlik ihalesini kazanan şirket olduğunu söyledi. 
     Parlamento yönetimi olarak işçilere saat başına 6 sterlin verilmesini önerdiklerini de belirten Harvey, temizlik ihalesini kazanan şirkete işçi ücretleri de hesaplanarak yılda 2,2 milyon sterlin ödemeye devam edileceğini, bundan sonra sorunu sendika ile temizlik şirketi yönetiminin çözmesi gerektiğini bildirdi. 
     İşçileri destekleyen milletvekilleri ise, parlamentonun temizliğini yapan işçilerin insan onuruna yakışır bir hayat sürebilmesi için, yönetimin ''elini cebine atması'' gerektiğini savunuyor. 
     
</TEXT>
</DOC>
