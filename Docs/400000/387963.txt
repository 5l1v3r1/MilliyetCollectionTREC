<DOC>
<DOCNO> 387963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko42.html </URL>
<DATE> 2005/10/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İMKB... Altınyağ sermayesini yüzde 30 artırıyor... 
</HEADLINE>
<TEXT>

     Türkiye’nin önde gelen ayçiçek ve mısırözüyağı üreticisi Altınyağ Kombinaları A.Ş. pazar payını artırmak için sermayesini yükseltiyor. Şirket, 21 milyon 261 bin 139 YTL olan sermayesini yüzde 30 bedelli artırarak, 27 milyon 639 bin 480 YTL’ye çıkarma kararı aldı. 
     Son dönemde yaptığı atakla hem satışlarını artıran, hem de borcunu kısa sürede 37 milyon YTL’den, 9 milyon YTL’ye kadar düşüren Altınyağ, önümüzdeki günlerde zeytinyağı pazarına da girmeye hazırlanıyor. 
     Kısa sürede büyük başarılara imza attıklarını söyleyen Altınyağ Genel Müdürü Doç. Dr. Ramazan Abay, 2005 yılında Libya’ya 11.5 milyon dolarlık ihracat yaptıklarını, yıl sonuna kadar da Irak’la 4 milyon 120 bin dolarlık ihracat anlaşmaları bulunduğunu belirtti. 
     Şirket geçtiğimiz günlerde Borsa'ya gönderdiği açıklamayla, Arbel Bakliyat Hububat Sanayi Ticaret A.Ş. aracılığıyla Irak’a ihraç edilmek üzere 2 bin ton Ambalajlı Rafine Ayçiçek yağı satış sözleşmesi imzaladığını bildirmişti. 
     Öte yandan Ege Bölgesi’nde turizm ve pamukçuluk alanında önemli yatırımları bulunan şirketin sahibi Kaya Ailesi, Altınyağ’ın yapacağı bedelli sermaye artırımından doğacak kullanılmayan rüçhanların tamamını satın alacağını açıkladı. 
     
     ŞİRKETİN HİKAYESİ 

     Altınyağ’ın serüveni Ege’li 11 ailenin 1962’de pamuk yağı üretmek amacıyla Altınyağ fabrikasını almasıyla başladı. Ağırlıklı olarak ayçiçeği ve mısırözüyağı üretim yapan Altınyağ, bugünkü modern tesislerini 1996 yılında rafine, 1997’de kırma ile tam kapasiteye taşıdı. 
     2000 yılında halka arz edilen şirketin hisseleri İMKB Ulusal Pazar’da işlem görüyor. Altınyağ, 32 bin metrekare alan üzerine kurulu. Fabrika 6.500 ton ham yağ ile 1.500 ton rafine stok kapasitesine sahip. Yine aynı grup çatısı altında yer alan Altın Yem Fabrikası ise 5.500 ton yağ stok kapasitesine sahip. Altınyağ, bugün günlük 350 ton rafine yemeklik yağ üretim ve günlük 400 ton yağlı tohum kırma kapasitesiyle çalışıyor. 
     Üretiminin büyük bir bölümünü ihraç eden firmanın ihracat yaptığı ülkeler arasında İsrail, Filistin, Birleşik Arap Emirlikleri, Kuveyt, Gürcistan, KKTC, Libya, Etiyopya, Körfez ülkeleri ve Irak bulunuyor. 
     
</TEXT>
</DOC>
