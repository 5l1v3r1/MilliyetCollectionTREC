<DOC>
<DOCNO> 371380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/axspo02.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım rest çekti 
</HEADLINE>
<TEXT>


Fenerbahçe Başkanı'nın futbolcularına, "Aranızdan gitmek isteyen varsa hemen söyleyin. Bizzat ben yardımcı olacağım" dediği öğrenildi 

YUSUF DURSUN 


Fenerbahçe Başkanı Aziz Yıldırım önceki gün futbolcularıyla yaptığı toplantıda ilk kez sert çıktı. 
Yıldırım'ın kötü gidiş nedeniyle takımı uyarırken, "Kim olursa olsun, aranızdan gitmek isteyen varsa hemen söylesin. Bizzat ben yardımcı olacağım. Ama gitmek istemeyen yoksa, artık konuşmayı bırakın, işinizi yapın. Hocanızı dinleyin. Çünkü bu büyük camia sizden daha büyük başarılar bekliyor" dediği öğrenildi. 
Bu arada Yönetim Kurulu'nun Anelka konusunda Başkan Aziz Yıldırım'a tam yetki verdiği bildirildi. Fransız futbolcunun satılıp satılmayacağı konusunda son noktayı Yıldırım'ın koyacağı belirtildi. Anelka ile son bir kez daha görüşecek olan Fenerbahçe Başkanı'nın bu oyuncunun gitmesine sıcak bakmadığı ifade edildi. 

Anelka ve Rüştü yok 

Rizespor maçının hazırlıklarını dün tek antrenmanla sürdüren Fenerbahçe'de, cezalı Tuncay'ın dışında Anelka ile Rüştü de yarın forma giyemeyecek. Milli maçta aldığı darbe nedeniyle omuzunda yırtık oluşan Rüştü'nün iki hafta takımda yer alamayacağı açıklandı. Başkan Aziz Yıldırım, idman sonrası Faruk Ilgaz Tesisleri'nde takıma yemek verdi. 

Saracoğlu'na ikinci kontrol 

Şampiyonlar Ligi maçları için Fenerbahçe Şükrü Saracoğlu Stadı'nı dün UEFA'dan bir yetkili daha inceledi. UEFA Stat ve Güvenlik Komitesi Başkan Yardımcısı Theodore Theodaridis, yönetici Nihat Özbağı, İlhan Ekşioğlu ve kulübün CEO'su Levent Ersalman ile birlikte numaralı tribün inşaatını denetledi, çalışmalar hakkında bilgi aldı. UEFA yetkilisi daha sonra VIP bölümündeki toplantı odasında kulüp yetkilileri ile görüşerek stattan ayrıldı. 


</TEXT>
</DOC>
