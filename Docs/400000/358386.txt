<DOC>
<DOCNO> 358386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy22.html </URL>
<DATE> 2005/07/05/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Demirel Avrupa'ya girmezsek dünyanın sonu değildir 
</HEADLINE>
<TEXT>

     9. Cumhurbaşkanı Süleyman Demirel, Avrupa Birliği'ne girmenin Türkiye'nin medeniyet projesi olduğunu vurgulayarak, ''Avrupa'ya girersek fevkalade iyi olur, girmemiz de lazımdır. Avrupa'ya girmezsek dünyanın sonu değildir'' dedi. 
     Demirel, 8. Avrasya Ekonomi Zirvesi'nde yaptığı konuşmada, Sovyetler Birliği dağıldıktan sonra ortaya yeni cumhuriyetler çıktığına işaret etti. 
     İdareleri komünizm, ekonomileri Marksizm olan bu ülkelerde, idareleri demokrasi, ekonomileri pazar ekonomisi olan bir yönetime geçmenin zannedildiği gibi kolay olmadığını ifade eden Demirel, ''Kolay da olmadı zaten, bu bitmedi, bu transformasyon devam ediyor'' diye konuştu. 
     Yeni cumhuriyetlerden bir kısmının halkı Türkçe konuşan ülkeler olduğunu, birçoklarıyla beraber yaşandığını, birçoklarının da dost ülkeler olduğunu kaydeden Demirel, Türkiye'nin yardım elini bu ülkelere uzattığını, büyük yardımlarda bulunduğunu, bulunmaya da devam edeceğini bildirdi. 
     Demirel, ''Yalnız, herkes kendi kapısının önünü temizleyecek. Yani herkes kendi kendini idare etmeye, zenginleştirmeye, güçlendirmeye çalışacak. Başka türlü dökme suyla değirmen dönmüyor'' diye konuştu. 
     Türkiye'nin bu ülkelere kendi ayakları üzerinde durmaları, kendilerini zenginleştirmelerini söylediğini kaydeden Demirel, Haydar Aliyev'in net kontratıyla kaynaklarını dışa açarak çok büyük cesaret gösterdiğini, Bakü-Tiflis-Ceyhan Projesi'nin de o kontratın eseri olduğunu söyledi. 
     Dünya siyasetinde çok büyük değişiklikler bulunduğunu belirten Demirel, ''Yeni bir oyun oynanıyor. Yeni bir güç oyunu bu...'' dedi. 
     Süper güç ABD'nin dünya gelirlerinin üçte birini sağladığını, kimseye de ihtiyacı bulunmadığını belirten Demirel, bir diğer önemli gücün Çin olduğunu söyledi. 
     Bugünlerde, Çin'in çok konuşulduğunu, Çin'in kaydettiği gelişmenin Avrupa'da korku yarattığını dile getiren Süleyman Demirel, Çin'in 1999 yılında 300 milyar dolar olan ihracat tutarının 500 milyar dolara çıkararak, ihracatta üçüncü sıraya yükseldiğini, bugünkü haliyle dünyada önemli bir güç haline geldiğini söyledi. 
     AB'nin bugün bir sıkıntı içinde olduğunu, kendisine göre bunun zenginliğin içinde rehavete kapılmaktan kaynaklandığını aktaran Demirel, şöyle konuştu 
     ''Bana sorarsanız AB ne olur Tam bizim müracaat edip de müzakerelere başlayacağımız, belki 10 sene sonra bizim girmeyi düşündüğümüz yer, bizim 40 yıl sonra tam biz işin ucundan tutmaya başlayınca batmaya mı başladı Evet öyle gibi görünüyor. Bize de zaten gel müzakere edelim diyorlar. Yani, batarsak beraber batarız manasında...'' Demirel, Avrupa'ya girip girmeme konusuna değinirken de ''Avrupa'ya girmek Türkiye'nin medeniyet projesidir. Avrupa'ya girersek fevkalade iyi olur, girmemiz de lazımdır. Avrupa'ya girmezsek dünyanın sonu değildir, kendi başımıza bu zamana kadar gelmedik mi Geldik. İğneden ipliğe her şeyi satın alan Türkiye'yi Avrupa'nın eşiğine getirmedik mi Getirdik. Bundan sonra da kendi kafamızı, kendi enerjimizi kullanıp, yolumuza devam ederiz'' şeklinde konuştu. 
     
     ''SARAYI ÖZELLEŞTİRMİŞLER'' 

     Demirel, Çin'in gelişme felsefesinde demokrasinin, insan haklarının birinci öncelikli konular olmadığını, önceliğin modernizasyon ve kalkınma olduğunu, Avrupa ülkelerinde ise demokrasi, insan hakları ve piyasa ekonomisinin öne çıktığını vurgulayarak, Türkiye dahil Avrasya ülkelerinin ise küreselleşmeyi, rekabeti göğüslemek zorunda olduğunu kaydetti. 
     Bulgaristan'a önceki gidişlerinde 4 defa saraylarda ağırlandığını, bir ay önce gittiğinde ise yine saraylarda kaldığını, ancak para ödediğini belirten Demirel, ''Özelleştirmişler, eğer yüzünüzü Avrupa'ya dönecekseniz, tam dönün beyler, yarım yamalak olmaz'' dedi. 
     Özelleştirmenin bir tesisi satıp para alıp, Hazine'nin zararını karşılama olayı olmadığını kaydeden Demirel, şunları söyledi 
     ''Özelleştirmede ya bu ülkenin insanına güvenirsin... Diyeceksin Sok elini taşın altına , yahut da sen bekle arkadaş ben seni doyuracağım de, aç bırak. Bu felsefeyi kavramazsanız daha çok seyredersiniz Çin nasıl kalkınıyor diye, Avrupa, ABD nasıl ileri gidiyor diye... 
     Şu mesajı vermek istiyorum, ideoloji kavgası bitmiştir, Yapılacak iş bir ülkenin ferdini daha çok çalışır hale getirebilmektir. Bu güvenle olur, devletin güven ortamını mutlaka yaratabilmiş olması lazımdır.'' Bunun önündeki iki engeli bürokrasi ve rüşvet olarak dile getiren Demirel, Çin'de de rüşvetten şikayet edildiğini kaydetti. 
     Bir ülkede daha iyi idarenin herkesin hakkı olduğunu, bu idarenin mutlaka halkın rızasına, hür iradesine dayanması gerektiğini belirten Demirel, ''Hem, evrensel hukukun üstünlüğü, hem de pazar ekonomisi, bunlar birbirinden ayrılmaz. Bunları bizim de hazmetmemiz lazım'' dedi. 
     
</TEXT>
</DOC>
