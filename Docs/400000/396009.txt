<DOC>
<DOCNO> 396009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun09.html </URL>
<DATE> 2005/11/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kuş gribi yayılıyor 
</HEADLINE>
<TEXT>

     Kuş gribinden en çok etkilenen ülkelerin başında gelen Vietnam'da hastalık yayılmaya devam ediyor. 
     Vietnam Sağlık Bakanlığı yetkilisi, ülkenin kuzeyinde kuş gribinin sıçradığı yeni yerler saptandığını ve hastalıktan etkilenen eyalet sayısının 17'ye yükseldiğini açıkladı. 
     Yetkili, Hoa Binh eyaletindeki çiftliklerde 800 kadar kümes hayvanının telef olduğunu ve 2 binden fazlasının da itlaf edildiğini kaydetti. 
     Vietnam, dün, aşılanan kümes hayvanlarının kitlesel ölümünden endişeli olduğunu açıklamıştı. 
     Kuş gribi hastalığından şu ana kadar Asya'da 64 kişi hayatını kaybederken, bu rakamın üçte ikisini Vietnamlılar oluşturuyor. 
     Vietnam'da kış koşulları yaklaştıkça, kuş gribine karşı alınan tedbirlere de hız verildiği ve ülke çapındaki aşılama kampanyasıyla, ağustostan beri 120 milyon hayvana aşı yapıldığı belirtiliyor. 
     
</TEXT>
</DOC>
