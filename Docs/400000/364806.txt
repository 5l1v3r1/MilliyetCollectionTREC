<DOC>
<DOCNO> 364806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur23.html </URL>
<DATE> 2005/07/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hagi'nin hakeme hakaret davasında Emre ve Ümit Davala tanık olacak 
</HEADLINE>
<TEXT>

     Galatasaray’ın eski teknik direktörü Gheorghe Hagi’nin, 4 yıl önce forma giydiği bir maçta hakeme hakaret ettiği iddiasıyla yargılandığı davaya, futbolcular Emre Belözoğlu ve Ümit Davala tanık olarak tekrar çağrıldı. 
     Şişli 7. Asliye Ceza Mahkemesi’ndeki duruşmaya, Hagi’nin avukatı Ebru Er katıldı. 
     Avukat Er, İngiltere’nin Newcastle United’e takımına transfer olan Emre Belözoğlu ile Almanya’nın Werder Bremen takımında oynayan Ümit Davala’nın geçen celse tanık olarak dinlenmesine karar verildiğini hatırlattı. 
     Tatil için Türkiye’ye gelen Belözoğlu ve Davala’nın buradaki açık adreslerini öğrenerek mahkemeye bildirebileceğini ifade eden Er, bunun için 20 günlük süre istedi. 
     Avukat Er’in süre talebini kabul eden hakim, yurtdışına talimat yazılmasının çok uzun zaman alacağını, bu durumda davanın zaman aşımına uğraması ihtimalinin bulunduğunu belirterek, Türkiye’de bulunan tanıkların bir daha ki duruşmada hazır edilmesine karar verdi. 
     Hakim, tanıkların gelecek celse duruşmada hazır edilememesi halinde davanın karara bağlanacağını belirterek, duruşmayı erteledi. 
     Şişli Cumhuriyet Başsavcılığı’nca hazırlanan iddianamede, 2001 yılında Ali Sami Yen Stadı’nda Galatasaray ile Gençlerbirliği futbol takımları arasında yapılan maçta forma giyen Hagi’nin, kendisine kırmızı kart gösteren orta hakem Erol Ersoy’a tükürerek hakaret ettiği ve tekme attığı ileri sürülüyor. 
     İddianamede, Hagi’nin "müessir fiil" ve "hakaret" suçlarından 1.5 yıla kadar hapsi isteniyor. 
     
</TEXT>
</DOC>
