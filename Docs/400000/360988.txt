<DOC>
<DOCNO> 360988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun30.html </URL>
<DATE> 2005/07/14/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
New York'ta bina çöktü 6 yaralı 
</HEADLINE>
<TEXT>

     New York-Manhattan’da konut amaçlı gökdelen inşaatı sırasında eski bir süpermarket binasının çöktüğü ve aralarında bir itfaiyeci ve bir bebeğin de bulunduğu 6 kişinin yaralandığı bildirildi. 
     İtfaiye ve diğer kurtarma ekiplerinin olaya derhal müdahale ettikleri belirtildi. Çevre sakinleri çöken binanın çıkardığı sesi bir terörist saldırı sandıklarını ifade ederken, çökme anında binada 25 inşaat işçisinin bulunduğu belirtildi. 
     Yıkıntılar arasından kurtarılarak derhal hastaneye kaldırılan yaralılar arasında yer alan bebeğin sağlık durumunun ağır olduğu, diğer yaralıların ise hayati tehlikesinin bulunmadığı bildirildi. 
     "Gristede" isimli bir firmaya ait olan eski süpermarket binası geçtiğimiz Nisan ayında kapatılmış ve yeri konut amaçlı gökdelenler inşa edilmek üzere Carlyle Group tarafından satın alınmıştı. Mahalle sakinlerinin ise daha önce gökdelen inşaatına tepki göstererek, protesto gösterileri düzenledikleri kaydediliyor. 
     
</TEXT>
</DOC>
