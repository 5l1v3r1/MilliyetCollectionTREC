<DOC>
<DOCNO> 388182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun01.html </URL>
<DATE> 2005/10/20/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Başkan Bush U2 grubunun solisti Bono ile yemek yedi 
</HEADLINE>
<TEXT>

     ABD Başkanı George Bush, konser vermek için Washington'da bulunan rock grubu U2'nun solisti ve lideri Bono ile yemek yedi. 
     Beyaz Saray Sözcüsü Scott McClellan yaptığı açıklamada, ''Ortak önceliklerinden bazıları hakkında iyi bir görüşme yaptılar. Bush ve Bono, AİDS'le mücadele, sıtmayı önleme ve insanları fakirlikten kurtarmak için ticareti geliştirme konularında aynı derin taahhütleri veriyorlar'' dedi. 
     Bono'dan, ''AİDS'den dolayı acı çekenlere yardım etmek için ve fakirleri sefaletten kurtarabilmek amacıyla zorda olan insanlara yardım için söz veren çok etkili biri'' şeklinde söz eden McClellan, bu konuların Bush'un da öncelik verdiği konular olduğunu söyledi. 
     Bono'nun, bu akşamki konserden önce ABD Ulusal Güvenlik Danışmanı Stephen Hadley'le de görüşmesinin beklendiği belirtildi. 
     
</TEXT>
</DOC>
