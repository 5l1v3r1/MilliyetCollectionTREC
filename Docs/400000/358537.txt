<DOC>
<DOCNO> 358537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/spo12.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bursaspor başaracak' 
</HEADLINE>
<TEXT>


Yeni sezon hazırlıklarına şampiyonluk parolasıyla başlayan Yeşil - Beyazlı takımın Teknik Direktörü Raşit Çetiner, "Yarışı yüzümüzün akıyla bitirerek Süper Lig'e çıkmak istiyoruz" dedi 

ÖMER ERCAN DHA 


Bursaspor'da yönetim, teknik heyet, futbolcular ve taraftarlar Süper Lig'e dönmek için kenetlendi. Vakıfköy Orhan Özselek Tesisleri'nde önceki akşam kampa giren Yeşil - Beyazlılar dün sabah yaptığı antrenmanla hazırlıklarını sürdürürken, Teknik Direktör Raşit Çetiner, camiaya iddialı mesajlar gönderdi. 
Antrenman bitiminde bir açıklama yapan tecrübeli hoca zoru başararak Süper Lig'e çıkmak istediklerini söyledi. Çetiner, "Bu yarışı yüzümüzün akıyla tamamlayarak Süper Lig'e dönmek istiyoruz. Şu anda havamız mükemmel. Önemli olan, bu havayı sürdürerek mutlu sona ulaşabilmek. Kimse bu yarışa kolay gibi bakmasın. Böyle bakıldığı takdirde hüsran kaçınılmaz olur. Hedefe ulaşmak için disiplinli bir şekilde çalışacağız" diye konuştu. Bu arada günün ikinci çalışmasını izleyen yöneticiler futbolcularla tanıştı. 

Seba'ya ziyaret 

ALİCAN TARAKÇIOĞLU DHA 

Beşiktaş Kulübü Onursal Başkanı Süleyman Seba bir dizi sağlık kontrolünden geçmek üzere Uludağ Üniversitesi Tıp Fakültesi'ne geldi. Fıtık ameliyatı olacağı öğrenilen Seba'yı, yeğeni olan Bursasspor Başkanı Levent Kızıl ile Uludağ Üniversitesi'nin eski rektörlerinden babası Prof.Dr.Ayhan Kızıl ziyaret ederek, "geçmiş olsun" dileğinde bulundu. Bursaspor'un yerinin Süper Lig olduğunu belirten Seba, Yeşil - Beyazlı takımın hedefe ulaşacak güçte olduğunu dile getirdi. Seba kontrollerden sonra İstanbul'a döndü. 

Cenk imzaladı 

DEMET ÖZTÜRK DHA 

Transferin hızlı takımı Kayseri Erciyesspor önceki gün her konuda anlaşma sağladığı başarılı golcü Cenk Eriş'i kadrosuna kattı. Geçen sezon Ankaragücü'nde top koşturan başarılı futbolcu, Hacıboydak Kulüp Sosyal Tesisleri'nde yapılan törende 1 yıllık sözleşmeye imza attı. 
Tecrübeli forvet, "İyi bir takıma geldiğime inanıyorum. Amacım uzun yıllar Kayseri Erciyesspor'a hizmet etmek" dedi. Bu arada kaleci Enyeama'nın kiralık olarak gönderileceği öğrenildi. 

Adana'dan teslim bayrağı 

İkinci Lig B Kategorisi'ne düşen Adanaspor'da uzun süredir büyük mali kriz yaşayan yönetimin ayakta kalma umudu tükendi. Başkan Çağdaş Ergin, Turuncu - Beyazlı kulübü yaşatmak için yaptığı tüm girişimlerin sonuçsuz kaldığını açıkladı. Başkan Ergin, "Lige katılmak için hiçbir olumlu gelişme olmadı ve umudumuz tükendi" dedi. Futbol Federasyonu Başkanı Levent Bıçakçı ve diğer yöneticilerle görüşerek yardım istediklerini kaydeden Ergin, "Bize yardımcı olmadılar. Kendi olanaklarımızla lige katılmamız mümkün değil. Üst üste iki maça çıkmayarak ihraç edilmeyi bekleyeceğiz" diye konuştu. 

Belediyespor sahaya indi 

İkinci Lig A Kategorisi'nin iddialı ekiplerinden İstanbul Büyükşehir Belediyespor topbaşı yaptı. Kadrosunu 9 yeni oyuncuyla güçlendiren Turuncu - Lacivertli takım, Teknik Direktör Hüsnü Özkara yönetiminde yaptığı antrenmanla yeni sezon hazırlıklarına şampiyonluk parolasıyla başladı. Güçlü bir kadro oluşturduklarını kaydeden Özkara, "Sezon sonunda Süper Lig ipini göğüslemek için mücadele edeceğiz" dedi. 15 Haziran'a kadar Langa Tesisleri'nde çalışacak olan Belediyespor daha sonra 15 günlük kamp için Kızılcahamam'a gidecek. 

Meduna Manisa'da 

Avusturya'da kamp yapan Vestel Manisaspor, Çek Cumhuriyeti'nin ünlü kulübü Sparta Prag'da forma giyen golcü Michel Meduna ile el sıkıştı. Geçen yıl 24 gole imza atan 24 yaşındaki Meduna'nın bugün Avusturya'ya gelerek resmi imza attıktan sonra kampa katılacağı açıklandı. Basın Sözcüsü Kenan Yaralı, Sparta Prag'ın diğer yıldızı Zelenka'nın transferini de bitirmek üzere olduklarını belirtti. 

SAMSUNSPOR 

Kongre günü 
İsmail Uyanık'ın başkanlıktan istifa etmesinin ardından olağanüstü genel kurul kararı alan Samsunspor'un kongresi bugün yapılacak. Büyük Samsun Otel'indeki seçimler için bugüne kadar başkan adayı çıkmazken, Uyanık da aday olmayacağını tekrarladı. 

FIFA VE UEFA 

5 hakeme görev 
FIFA ve UEFA, 5 Türk hakeme uluslararası maçlarda görev verdi. Bülent Demirlek 7 Eylül'deki Bulgaristan - İzlanda, Mustafa Çulcu 20 Temmuz'da oynanacak Sheriff - Sliema Wanderers, Cem Papila 14 Temmuz'daki Khyl - Atlantis, Metin Aydoğan da aynı tarihteki Bakü - MSK Zilina maçında düdük çalacak. Yine aynı tarihte yapılacak Nistru Otaci - Hazar Lenkoran maçını ise İsmet Arzuman yönetecek. 

DİYARBAKIRSPOR 

Diyarbakır'dan gol şov 
Yeni sezon hazırlıklarına devam eden Diyarbakırspor, özel maçta Gürcistan'ın Lokomotif Moskova takımına fark attı 6-0 Kızılcahamam'da oynanan karşılaşmada Yeşil - Kırmızılılar'ın gollerini İlyas 3 , Atilla Birlik 2 ve Cumhur kaydetti. Bu arada Diyarbakırspor, sağlık kontrolünde fıtık çıkan Arnavut kaleci Lika'dan vazgeçti. 



</TEXT>
</DOC>
