<DOC>
<DOCNO> 373754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun37.html </URL>
<DATE> 2005/08/29/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Katrina New Orleans'ı vuruyor, birinci katları su bastı... 
</HEADLINE>
<TEXT>

     ABD'nin Meksika Körfezi bölgesini vuran olağanüstü şiddetli Katrina kasırgası, kültürel ve turistik özellikleriyle tanınan ünlü New Orleans kentini etkisi altına aldı. 
     Kentte su baskınlarının başlaması sonucu, konutların birinci katlarının su altında kaldığı ve yolların geçilemez hale geldiği bildirildi. Kasırga, birkaç saatte, New Orleans'ı daha fazla etkileyecek. 
     Bu arada, New Orleans'ta bir huzurevindeki üç yaşlı hastanın, dünkü büyük tahliye operasyonu sırasında otobüsle Baton Rouge kentine getirilerek bir kiliseye yerleştirildikten sonra yaşamını yitirdiği belirtildi. Olası ölüm nedeni, su kaybı olarak duyuruldu. 
     Kentten kaçamayanların sığınağı haline gelen Soperdome stadyumunun çatısının bir kısmının şiddetli rüzgardan dolayı uçmasının ardından oluşan iki büyük delikten içeriye su girmeye başladığı, ancak binanın kasırgaya dayanacak güçte olduğu belirtildi. 
     Stadyumda daha önce 9 bin kişinin bulunduğu belirtilirken, Louisiana vali yardımcısı Mitch Landrieu, buraya sığınanların sayısını 26 bin olarak açıkladı. Binlerce kişi de halen otellerin üst katlarında barınmaya çalışıyor. 
     Daha önceki haberlerde, New Orleans'ın 10 metre yüksekliğinde suların altında kalabileceği ifade edilirken, Ulusal Kasırga Merkezi yetkilileri, bu rakamın şimdi 5-6 metre olarak gerçekleşebileceğini kaydettiler. 
     Dün rüzgar hızı bir ara saatte 300 kilometreye yaklaşan Katrina, kıyıya yaklaştıktan ve kara üzerine ulaştıktan sonra biraz güç kaybetti. Buna karşılık New Orleans'ta gelecek saatlerde rüzgar hızının yine de çok yüksek olması bekleniyor. 
     
</TEXT>
</DOC>
