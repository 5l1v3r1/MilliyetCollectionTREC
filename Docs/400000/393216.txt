<DOC>
<DOCNO> 393216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/dunya/axdun01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'daki İran 
</HEADLINE>
<TEXT>


Bakü yakınlarındaki Nardaran, ayetlerle süslü duvarları, yeşil bayraklarla 'İslam Cumhuriyeti' izlenimi veriyor. Hükümet, İran casuslarının bulunduğunu öne sürdüğü kasabayı elektriksiz, gazsız bırakarak cezalandırıyor 

Milliyet Azerbaycan seçimini izliyor - Cenk Başlamış 


Azerbaycan'da aşırı dincilerin merkezi kabul edilen Nardaran kasabası, isyancı yapısıyla Bakü yönetimi için tam bir saatli bombaya benziyor. Bakü yakınlarındaki kasabaya adım atanlar sanki "Nardaran İslam Cumhuriyeti"ne geldikleri hissine kapılıyor. Sokaklarında hemen hemen kimsenin gezmediği 8 bin kişilik kasabanın merkezinde yeşil bayraklar dalgalanıyor, duvarları Kuran'dan ayetler ve Şii imamların sözleri süslüyor. 7. İmam Musa'nın kızı Rahime Hanım'ın türbesinin de bulunduğu Nardaran, bazıları için K be niteliği taşıyor. 

Çatışmalar da yaşandı 
Yasadışı Azerbaycan İslam Partisi'nin çok güçlü olduğu kasabayla Bakü arasında yıllardır soğuk savaş yaşanıyor. Nardaran'da İran Gizli Servisi'nin faaliyette bulunduğunu öne süren hükümet, kasabayı elektrik ve gazsız bırakarak cezalandırıyor. "Soğuk Savaş", 2002 yılında olduğu gibi zaman zaman yerel halkla polis arasında ölümlere kadar uzanan sıcak çatışmalara da dönüşebiliyor. Bir kişinin öldüğü, 9 kişinin yaralandığı çatışmaların ardından bazı evlerde yapılan aramalarda çok sayıda silah ele geçirilmişti. Aşırı dinci suçlamasını reddeden kasabalılar ise, Nardaran'ı bilinçli olarak geri bıraktığı gerekçesiyle iktidarı eleştiriyor. Bakü'nün Nardaran'ın başına alkole düşkün olan bir yönetici ataması da halkı kızdırmış. 

Kadınlar ilk kez oy attı 
Seçimlere katılmasına izin verilmeyen 10 bin üyeli Azerbaycan İslam Partisi'nin kimi adaylarının pazar günkü oylamada diğer parti listelerinden yarışmasına olanak sağlandı. Belki de bu tavizin etkisiyle parti Nardaran'daki çarşaflı seçmenlere kasaba tarihinde ilk kez oy kullanma izni verdi. Parti yetkilileri, bu kararı Bakü'nün baskısı sonucu alıp almadıkları sorulunca, "Kesinlikle hayır. Kadınlara biz izin verdik" diyor ama gerekçesini açıklamak istemiyor. 
Kısa süre öncesine kadar Azerbaycan İslam Partisi'nin liderliğini yapan Hacı Ali İkram, Milliyet ve Le Monde gazetelerine görüşleri nedeniyle 20 yıl cezaevinde yattığını anlatıyor. İkram, "Azerbaycan'da hiçbir zaman demokrasi olmadı ve olmayacak" diyor. 1991'de partiyi kuran İkram, son olarak İran Gizli Servisi adına çalıştığı iddiasıyla 1990'larda tutuklanmış, ancak biraz da yaşının artık ilerlemesi nedeniyle dönemin Başkanı Haydar Aiyev tarafından bağışlanmış. 80 yaşında olan ve zorlukla yüreyebilen İkram, "Azerbaycan'da yalan var, demagoji var, rüşvet var. Bunların bulunduğu yerde demokrasi olmaz" diye konuşuyor. 
Genellikle kapalı olan Nardaranlı kadınlar sokakta yabancı görünce hızla uzaklaşıyor ve fotoğraf çektirmeye yanaşmıyor. 
Nardaran gerçekten İran'ın Azerbaycan'daki Truva atı mı bilinmez ama, isyancı kasabanın hükümeti diken üstünde oturttuğunu söylemek zor değil. 

Azatlık sokağa çıkıyor 

BAKÜ Milliyet 

Azerbaycan muhalefeti, hile karıştığını ileri sürdüğü parlamento seçimlerinin iptal edilmesini sağlamak amacıyla düzenlediği protesto kampanyasına bugün başlayacak. 
Müsavat, Halk Cephesi ve Demokratik Parti'yi çatısı altında toplayan Azatlık, bugün taraftarlarını sokağa dökmeye çalışacak. Azatlık kaynakları Milliyet'e, Gebele Meydanı'nda yapılacak gösteriye 50 bin kişinin katılması için çaba harcadıklarını söyledi. Gösteri için diğer bölgelerdeki muhalefet, taraftarları da Bakü'ye hareket etti. 
Halk Cephesi lideri Ali Kerimli, dün parti merkezinde düzenlenen toplantıda taraftarlarına, "Bu mücadelenin ne kadar süreceğini ben de bilmiyorum. Sonunda kazanacağımızı şimdiden söyleyebilirim" dedi. 
Azatlık'ın bugünkü gösterisi, Azerbaycan'da bundan sonra yaşanacak gelişmeleri belirleyebilecek önemde. Muhalefet planladığı kadar büyük bir kalabalığı sokağa dökebilirse bunu daha kitlesel protestoların izlemesi bekleniyor. 
Bu arada, Merkez Seçim Komisyonu, 10 kadar bölgede oyların yeniden sayılması kararı aldı. 

'Sonuçlar meşru değil' 

YASEMİN ÇONGAR Washington 

ABD Kongresi bünyesinde çalışan Helsinki Komisyonu, Azerbaycan seçimlerinin bir dizi usulsüzlüğe sahne olduğunu ve sonuçların meşru sayılamayacağını bildirdi. 
Komisyon Başkanı Cumhuriyetçi Senatör Sam Brownback, "Bu seçimlerin Azerbaycan'da demokrasinin ilk adımını oluşturacağını umuyorduk... Ne yazık ki, seçimleri yöneten yetkililer sınavı geçemediler... Bakü, Helsinki Nihai Senedi kapsamındaki yükümlülüklerini yerine getirmedi" dedi. 
Komisyonun Eşbaşkanı Demokrat Temsilci Chris Smith de, "Azeri seçimleri uluslararası standartları karşılamadığı gibi, seçim sisteminde yapılan iyileştirmeler de, sandıklar kapandıktan sonra meydana gelen usulsüzlüğün gölgesinde kaldı" diye konuştu. 
Komisyon üyelerinden Demokrat Ben Cardin ise, seçim sonuçlarının "meşru" olmadığını herkesin bildiğini belirterek, uluslararası topluluğun bu konudaki tepkisini daha fazla seslendirmesini istedi. 


</TEXT>
</DOC>
