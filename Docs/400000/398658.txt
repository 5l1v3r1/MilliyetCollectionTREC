<DOC>
<DOCNO> 398658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko41.html </URL>
<DATE> 2005/11/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
1 yılda toplam 152.6 milyar YTL iç borç ödenecek... 
</HEADLINE>
<TEXT>

     Hazine Müsteşarlığı, bu yıl Kasım ayı itibarıyla, Ekim 2005-Eylül 2006 döneminde, mevcut borç stoku üzerinden, toplam 152.6 milyar YTL tutarında kesinleşmiş iç borç ödemesi gerçekleştirecek. 
     Hazine'nin bu yılın Temmuz-Eylül dönemine ilişkin, Kamu Borç Yönetimi 2005 Kasım Ayı Raporu yayınlandı. 
     Rapora göre, söz konusu iç borç ödemesinin 115.1 milyar YTL'sini ana para, 37.5 milyar YTL'sini ise faiz oluşturuyor. 
     Kesinleşmiş iç borç ödemeleri içinde YTL cinsinden senetlerin itfa payı yüzde 90.8, döviz cinsi ve dövize endeksli senetlerin itfa payı ise yüzde 9.2 düzeyinde bulunuyor. 
     
     DIŞ BORÇ GERİ ÖDEMESİ 
     Hazine, bu yılın Eylül ayı sonuna göre, Ekim 2005-Eylül 2006 döneminde toplam 23.8 milyar YTL dış borç geri ödemesi yapmayı öngörüyor. 
     Bu ödemelerin 16.5 milyar YTL'sı ana para ve 7.3 milyar YTL'si de faiz, genel gider ve iskonto ödemelerinden oluşuyor. Öngörülen bu ödemelerin 18.2 milyar YTL'sı krediler için, 5.6 milyar YTL'si de tahviller için yapılacağı tahmin ediliyor. 
     Bu arada, konsolide bütçe dış borç geri ödemeleri kapsamında, 2006-2010 yılları arasında toplam .1 milyar dolar tutarında borç servisi yapılması planlanıyor. Bu ödemelerin 38.7 milyar doları ana para, 14.4 milyar doları ise faiz ödemelerinden oluşacak. 
     
     2005 YILI DOKUZ AYLIK VERİLER 
     Bu yılın Ocak-Eylül döneminde, 19.8 milyar YTL'si net iç borçlanma, - 1.9 milyar YTL'sı da net dış borçlanma olmak üzere toplam 17.8 milyar YTL tutarında net borçlanma yapıldı. 
     Aynı dönemde 40.6 milyar YTL'si ihale ve doğrudan satış yoluyla olmak üzere, toplam 41.2 milyar YTL iç borçlanma yapıldı. 
     Yılın ilk dokuz ayında iç borçlanma yoluyla 114.9 milyar YTL'lik finansman sağlanırken, bu tutarın yüzde 99'luk bölümü ihale ve doğrudan satış yöntemi ile gerçekleştirildi. 
     Söz konusu dönemde, 11.1 milyar YTL anapara ve 4.9 milyar YTL'si de faiz ödemesi olmak üzere toplam 16 milyar YTL dış borç ödemesi yapıldı. 
     
     VADE UZADI, MALİYET AZALDI 
     Bu yıl Eylül ayı itibarıyla nakit iç borçlanmanın kümülatif ortalama vadesi 26.8 ay seviyesine yükseldi. Geçen yıl sonu itibarıyla bu oran 14.7 ay idi. 
     Bu yılın Ocak-Eylül döneminde iç borçlanma maliyetleri de 2004 yılı sonuna göre 7.7 puan azaldı. Piyasalardan yapılan borçlanmanın büyük bölümü oluşturulan iskontolu YTL cinsi senetlerin ortalama ihraç maliyeti, 2004 yılı sonunda yüzde 24.7 iken 2005'in bu döneminde ortalama olarak yüzde 17 oldu. 
     
     DIŞ BORÇ PİYASALARINDAKİ GELİŞMELER 
     Bu yılın Ocak-Eylül dönemininde konsolide bütçe kapsamında, 6.1 milyar doları program finansmanı ve 1.6 milyar doları ise proje finansmanından olmak üzere toplam 7.7 milyar dolar dış borç kullanıldı. 
     Bu arada, söz konusu dönemde Türkiye'nin benzer kredi notuna sahip ve piyasalardan benzer sıklıkla borçlanan ülkelerle karşılaştırıldığında daha uygun koşullarla borçlandığı görülüyor. 
     Bu yılın Temmuz-Eylül döneminde IMF'den herhangi bir kredi kullanımı yapılmazken, aynı dönemde Hazine tarafından IMF'ye yapılan borç servisi toplam 2.4 milyar dolar oldu. 
     Bu arada, konsolide bütçe borç stoku da bu yıl Eylül ayı sonu itibarıyla 329.6 milyar YTL oldu. Bu dönemde konsolide bütçe iç borç stoku 243.2 milyar YTL, konsolide bütçe dış borç stoku da 86.4 milyar YTL olarak hesaplandı. 
     
     HAZİNE'NİN ALACAK STOKU 
     Hazine'nin alacak stoku Eylül ayı sonu itibarıyla 75.6 milyar YTL oldu. 
     Bu artışın yüzde 71'i TMSF'nin, Hazine'ye olan borçlarından kaynaklandı. 
     Yerel yönetimler ve KİT'lerin Hazine'nin alacak stokundaki payları sırasıyla yüzde 20.3 ve yüzde 6.3 olarak gerçekleşti. 
     Bu arada, Hazine bu yılın üçüncü çeyreğinde alacaklarından 274 milyon YTL tutarında tahsilat gerçekleştirdi. 
     Öte yandan, raporda kamu net borç stokunun 2005 yılı Haziran ayı sonu itibarıyla 266 milyar YTL seviyesinde gerçekleştiği de yer aldı. 
     
</TEXT>
</DOC>
