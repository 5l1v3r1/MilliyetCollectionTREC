<DOC>
<DOCNO> 387284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun36.html </URL>
<DATE> 2005/10/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İtalya solunda Prodi'nin liderliği perçinlendi... 
</HEADLINE>
<TEXT>

     İtalya'da Romano Prodi liderliğinde muhalefetteki Zeytin Ağacı Birliği'nin çatısı altında yer alan partilerin, ilkbahardaki genel seçimlere hazırlık çerçevesinde, başkan adayını belirleme amacıyla dün yaptıkları önseçime ilgi beklenenin üzerinde oldu. 
     İtalya tarihinde ilk kez yapılan önseçimde, 4 milyonu aşkın merkez-sol seçmenin dün sandık başına gitmesi dikkati çekti. Romano Prodi, oyların yüzde 70'inden fazlasını alarak, merkez-soldaki liderliğini seçmenlere de teyit ettirmiş oldu. 
     İtalya genelinde dün yapılan önseçimde oyların büyük bölümünün sayımı tamamlandı. Bugün TSİ 14.00 itibarıyla verilen bilgilere göre, sandıkların yüzde 97,1'inde oy sayma işlemi sona ermiş bulunuyor. 
     Zeytin Ağacı Birliği'nden yapılan açıklamaya göre, merkez-sol seçmenlerin yüzde 74,4'ü tercihini Prodi'den yana kullandı. 
     Prodi'nin 3 milyon 186 bin 489 oy aldığı oy seçimde, Yeniden Komünist Yapılanma Partisi Genel Başkanı Fausto Bertinotti 626 bin 9 oy aldı. Seçmenlerin yüzde 14,6'sının Bertinotti'ye oy verdiği ön seçimde başkanlık için yarışan diğer beş adayın oy oranları ve sayısı şöyle 
     Avrupacı Demokratlar Birliği lideri Clemente Mastella yüzde 4,45 190 bin 766 , Değerler İtalyası Partisi'nin lideri Antonio Di Pietro yüzde 3,2 140 bin 855 , Yeşiller Partisi lideri Pecoraro Scanio yüzde 2,16 92 bin 642 , Bağımsız aday Ivan Scalfarotto yüzde 0,6 26 bin 3 , Küreselleşme karşıtlarının adayı Simona Panzino yüzde 0,45 19 bin 7 
     
     ÖNSEÇİME İLGİ BEKLENENİN ÜZERİNDE OLDU 
     Önseçim sonuçları, özellikle seçmenlerin yoğun ilgisi nedeniyle merkez sol muhalefette büyük sevinç yarattı. 
     Oy verme işlemi öncesinde önseçime, seçmenlerden en fazla 1 milyon 350 bin kişinin ilgi göstereceği tahmin ediliyordu. Ancak bu sayınının beklenenin çok üzerinde olması ve 4 milyon 282 bin 915 seçmenin sandık başına gitmesi, merkez-sol tabanda siyasete duyulan ilginin göstergesi olarak yorumlanıyor. 
     Merkez-solun önseçim sonuçlarını yorumlamada, iktidarla muhalefet arasındaki polemik de sürdü. 
     İtalya Başbakanı Silvio Berlusconi, merkez-solun önseçim girişimini alaya alarak, ''İşte Prodi, bir seçimi ancak bu şekilde kazanabilir. Onun kazanabilmesi, sadece kendi taraftarlarının oy kullanabileceği bir seçim sayesinde mümkün olabilir'' dedi. 
     Prodi ise önseçime katılımın beklenenin çok üzerinde olmasını muhalefetin ilkbahardaki genel seçimlere daha bir güvenle gireceğinin göstergesi olarak yorumladı ve şunları söyledi 
     ''Seçmenler, önseçim girişimimizi yanıtsız bırakmadı. Adeta bir rüyada gibiyiz. Şimdi, Zeytin Ağacı Birliği'ni daha da güçlendirmemiz ve merkez-soldaki bütünleşmeyi daha iyi sağlamamız için kolları sıvamamız gerekiyor.'' 
     
</TEXT>
</DOC>
