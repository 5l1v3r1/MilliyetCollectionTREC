<DOC>
<DOCNO> 382004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur05.html </URL>
<DATE> 2005/09/27/ </DATE>
<TIME> 04.05 </TIME>
<AUTHOR>  </AUTHOR>
<HEADLINE>
Yetiştirme yurdunda gerginlik... 
</HEADLINE>
<TEXT>

     Gaziantep’te Sosyal Hizmetler ve Çocuk Esirgeme Kurumu’na bağlı Erkek Yetiştirme Yurdu’nda kalan gençler, bir arkadaşlarının Artvin’e nakledilmesine tepki göstererek eylem yaptı. 
     Yetiştirme yurdunda kalan K.K’nin Artvin’e nakledileceğini öğrenen bir grup genç, yurt müdüründen nakilin durdurulmasını istedi. 
     Talepleri kabul edilmeyen gençler, kaldıkları yetiştirme yurdunun çatısına çıkıp, eylem başlattı. 
     Olay yerine gelen Çevik Kuvvet Şube Müdürlüğü’ne bağlı ekipler, gençleri ikna etmeye çalıştı. Ancak, tüm çabalara rağmen, çatıdan inmeyi reddeden gençler, polise kiremit ve tuğla attı. Bu sırada, bazı gençler de yurdun camlarını kırıp, masa, sandalye ve kapıları tahrip etti, çarşaf ve battaniyeleri ateşe verdi. 
     Polisin, gruba müdahale etmesi sırasında bir polis kolundan yaralanıp Gaziantep Devlet Hastanesi’nde tedaviye alınırken, hafif yaralanan 4 polis memuru da olay yerinde ayakta tedavi edildi. 
     Gerginliğin artması üzerine Gaziantep Vali yardımcıları İsmet Bayhan, Gökhan Veli Kişioğlu ve Gaziantep Emniyet Müdürü Ali Yılmaz da olay yerine gelip, yetkililerden bilgi aldı. 
     Vali yardımcıları Bayhan ve Kişioğlu ile Emniyet Müdürü Yılmaz, gençlerle konuşup, onları ikna ederek, eyleme son verdi. 
     Gerginliğin sona ermesi üzerine, Emniyet Müdürü Yılmaz’ın talimatı üzerine, tüm polis ekipleri olay yerinden ayrıldı. 
     
</TEXT>
</DOC>
