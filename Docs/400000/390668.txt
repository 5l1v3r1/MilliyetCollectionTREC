<DOC>
<DOCNO> 390668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun13.html </URL>
<DATE> 2005/10/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İran Dışişleri BM kurallarına bağlıyız... 
</HEADLINE>
<TEXT>

     İran Dışişleri Bakanlığı, ''Tahran yönetiminin BM'nin bir üyesi olarak kurallara bağlı olduğunu ve hiçbir zaman başka bir ülke aleyhine güç ve tehdit kullanma girişiminde bulunmadığını'' açıkladı. 
     Dışişleri Bakanlığı'ndan yapılan açıklamada, ''ABD ve İsrail'in İran'ı defalarca tehdit ettiği'' görüşü savunularak, ''BM Güvenlik Konseyi'nin bu tehditlere karşı herhangi bir önlem alıp almayacağı'' soruldu. 
     İran'ın BM'den Filistin halkına yönelik katliamı kınamasını istediği belirtilen açıklamada, ''Eğer BM Güvenlik Konseyi herhangi bir nedenden dolayı Filistin halkının hakkını korumakta yeterli güce sahip değilse, en azından İsrail'in cinayetlerini kınasın'' ifadesi kullanıldı. 
     BM Güvenlik Konseyi'nin Cumhurbaşkanı Mahmud Ahmedinecad'ın İsrail hakkındaki sözlerini kınamasının da ''siyonist rejimin önerisi doğrultusunda yapıldığı'' savunulan açıklamada, ''Bu bildiri, cani rejimin cinayetlerini örtbas etmek ve gerçekleri saptırmak için yayımlanmıştır. Bu nedenle dünkü basın bildirisini kabul edilemez buluyoruz'' denildi. 
     İran'ın Filistin meselesine karşı tutumunun, Ahmedinecad tarafından New York'taki BM Dünya Zirvesi'nde açıkça ifade edildiği belirtilen açıklamada, ''Filistin'de kalıcı barışın olması için adaletin sağlanması, ayrımcılıkların giderilmesi, Filistin topraklarındaki işgale son verilmesi, Kudüs'ün başkent olması ve eşit bir referandum yapılması gerektiği'' kaydedildi. 
     İran'ın bir BM üyesi olarak kurallara her zaman bağlı olduğu kaydedilen açıklamada, ''Tahran yönetiminin şimdiye kadar kurallara bağlı kaldığı ve hiçbir zaman başka bir ülke aleyhine güç ve tehdit kullanma girişiminde bulunmadığı'' ifade edildi. 
     
</TEXT>
</DOC>
