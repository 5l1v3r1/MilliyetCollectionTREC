<DOC>
<DOCNO> 392465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/dunya/dun04.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Chavez konuşurken suratları asıldı 
</HEADLINE>
<TEXT>


DIŞ HABERLER SERVİSİ 


Amerika kıtasındaki 34 ülkenin liderlerini Arjantin'in Mar del Plata kasabasında bir araya getiren Amerikalar Zirvesi'nde, Venezüella'nın solcu Devlet Başkanı Hugo Chavez konuşurken, ABD Başkanı George W. Bush ve Dışişleri Bakanı Condoleezza Rice'ın suratlarının asılması zirvenin ilgi çeken anlarından biri oldu. 



Önceki gün başlayan zirvede Bush, Chavez'le temas kurmaktan özenle kaçındı. Amerikalı görevlilerin iki liderin arasındaki fiziki mesafeyi korumaya çalışması dikkat çekti. Aile fotoğrafında Bush için ayrılan yerin Chavez'in hemen önünde olduğunun fark edilmesiyle, Bush'un etiketi birkaç sıra sola kaydırılarak iki liderin birbirine yakın poz vermesi engellendi. 
Kıta ülkeleri arasındaki ekonomik ilişkilerin ele alındığı zirvede Bush'un desteklediği "Amerikalar Serbest Ticaret Anlaşması" FTAA , "Amerika ülkeleri arasında serbest ticaret bölgesi" kurulmasını öngörüyor. Venezüella, Brezilya, Arjantin, Paraguay ve Uruguay, anlaşmaya karşı çıkıyor. 





</TEXT>
</DOC>
