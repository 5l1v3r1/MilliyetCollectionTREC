<DOC>
<DOCNO> 376216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas10.html </URL>
<DATE> 2005/09/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Türkiye'yle ilgili herşeye aşık bir bilgin'in ardından... 
</HEADLINE>
<TEXT>

     İngiliz gazetesi The Guardian, Osmanlı dönemi ve Türkiye ile ilgili çalışmaları uluslararası alanda da oldukça saygı gören Goodwin için "Osmanlı mimarisi ve Türk olan herşeye aşık olan akademisyen" tanımlamasını yaptı. 
     Gazete, 18 Ağustos 2005’te 84 yaşındayken hayatını kaybeden İngiliz akademisyenin, "Osmanlı Mimarisi Tarihi" kitabının "bir klasik" olduğunu ifade etti. Haberde, kitabın ilk baskısının 1971’de yapıldığı ve basımının hala devam ettiği belirtildi. 
     The Guardian, Godfrey Goodwin’in Osmalı mimarisi dışında Yeniçeriler, Osmanlı ve Kadın, Mimar Sinan ve Topkapı içinde yaşam ve kimlikler konusunda da çalışmaları olduğunu belirtti. 
     Haberde, 1952 yılında Türkiye’ye gelen Goodwin’in, "Erken İslam Mimarisi" kitabının yazarı Creswell’in 1921’de söylediği "Türk mimarisi gördüğüm en yozlaşmış mimaridir" sözünü söylerken yanıldığını farkettiği ve mimari üzerine çalışmaya başladığı belirtildi. 
     Godfrey Goodwin’in "bütün Türk lezzetlerini keşfettiği" belirtilen haberde, İngiliz akademisyenin camiler ve hamamlar dışında Batılılara farklı gelen meze, kebap, işkembe çorbası, rakı, şarap gibi Türk lezzetlerine da aşık olduğu ifade edildi. 
     Goodwin, Robert Koleji’nde görev yapmış ancak okulun daha sonra Boğaziçi Üniversitesi’ne dönüştürülmesiyle İngiltere’ye dönmüştü. 
     İngiliz akademisyenin eşi Gillian da 2000 yılında hayatını kaybetmişti. 
     Türkçe bilmemesine rağmen Osmanlı üzerine birçok eser veren Prof. Goodwin, kitaplarını yazmak için Türkiye'nin her yerini dolaştı. Ünlü bilimadamı, son yıllarda Boğaziçi Üniversitesi'nde yaz okulunda dersler veriyordu... 
     
</TEXT>
</DOC>
