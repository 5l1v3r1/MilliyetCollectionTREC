<DOC>
<DOCNO> 361336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun48.html </URL>
<DATE> 2005/07/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bağdat'ta intihar saldırıları devam ediyor... 
</HEADLINE>
<TEXT>

     Irak’ta Devlet Başkanı Celal Talabani’nin konutu yakınında bomba yüklü bir araçla düzenlenen intihar saldırısında konutta görevli 3 muhafız ölürken, birkaçı yaralandı. 
     Irak İslam Devrimi Yüksek Konseyi IİDYK sözcüsü Hathem El Hüseyni, intihar saldırısının, Jedriye bölgesindeki Dicle nehri üzerinde Talabani’nin konutuna bakan El Hüseyin Köprüsü üzerinde meydana geldiğini söyledi. 
     Saldırı sırasında Talabani’nin evde olup olmadığı konusunda bilgi verilmedi. 
     Devlet Başkanlığı muhafızlarının, köprünün konuta bakması ve hükümette görevli önemli kişilerin yaşadığı bölgeyle bağlantısı olması nedeniyle bu köprü üzerinde görev yaptığı belirtildi. 
     Bu arada başkent Bağdat’ta başlarından vurulmuş beş kişinin cesedi bulundu. 
     Polis Yarbay Sabah Hamid, elleri kelepçeli, gözleri bağlı başlarından vurularak öldürülen 5 kişinin cesedinin, doğudaki Maamel mahallesinde bulunduğunu ve öldürülen kişilerin yaşlarının 30 ila 40 olduğunu söyledi. İki gün önce de Maamel mahallesinde aynı biçimde öldürülmüş 10 kişinin cesedi bulunmuştu. 
     Öldürülen kişilerin yanında kimlik bulunmazken, Sünni ya da Şii olup olmadığına ilişkin bilgi verilmedi. 
     Öte yandan polis kaynakları, bugün Bağdat’ın çeşitli kesimlerinde Amerikan askerleri ya da Irak güvenlik güçlerini hedef alan bomba yüklü 10 araçla düzenlenen intihar saldırılarında en az 25 kişinin öldüğünü, 100’den fazla kişi yaralandığını açıkladı. 
     
</TEXT>
</DOC>
