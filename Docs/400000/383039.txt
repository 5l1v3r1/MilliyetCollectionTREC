<DOC>
<DOCNO> 383039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/yersen.html </URL>
<DATE> 2005/10/01/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Sipariş cezalar tamam 
</HEADLINE>
<TEXT>


Altı ay önce patlak veren skandalın faturası figüranlara, yani futbolculara kesildi. 
Futbol Federasyonu yönetimi bu süreçte ısrarla konunun şike olmadığını savundu. 
Olayı önce centilmenliğe aykırı harekete, ardından talimata eklenen bahis maddesine, son olarak da menfaat sağlama hükmüne sokmaya çalıştı. 
Ama nedense hiçbiri, şike sözcüğünü ağızına almaya cesaret edemedi... 
Onlar ne derse desin, cezalar hangi gerekçeyle verilirse verilsin, ben bu skandalın bahis amaçlı bir şike organizasyonu olduğunu söylemeye devam edeceğim. 
Sorun hangi futbolcuya ne kadar ceza verildiği, canının ne kadar yandığı değil. 
Rakamları duyduğunuz vakit dudağınızı uçuklatacak bir bahis organizasyonunun sonuçlanması ancak ve ancak iki takım futbolcuları arasında varılacak bir anlaşmayla gerçekleşebilir. 
Bunun adı da net bir ifadeyle şikedir. 
Ama uydurulan kılıf düşündürücü, bir o kadar da ürkütücüdür. 
Gerek Futbol Federasyonu, gerekse süper yetkilerle donatıldığı iddia edilen Şike Tahkik Kurulu ve ilgili diğer kurullar, işin sonunu getirememiştir. 
Varılması gereken noktaya ulaşamamıştır. 
İster yetkisizlik, ister çaresizlik, isterseniz bazı konuların üzerine gidememek deyin. 
Vicdanlar h l rahatsızdır... 
Disiplin Kurulu'nun önceki gün kamuoyunun merakla beklediği açıklamasının son bölümünde dikkat çekici ve üzerinde durulması gereken noktalar vardı. 
Kurul adeta kendi kararına şerh düşmüştü 
Açıklamada aynen şu ifadeler kullanılmıştı 
"Kurulumuz gerek delil yetersizliği nedeniyle cezalandıramadığı kişiler, gerekse soruşturma esnasında tespit edilemeyen ihlaller nedeniyle, soruşturmanın yetkili Cumhuriyet Savcılığı tarafından yürütülmesi halinde ortaya çıkacak yeni delil ve belgeler karşısında sorumlu kişilerin soruşturulmasına devam edilmesi inancındadır." 
Yani, soruşturmanın eksik kalan yönleri vardır. 
Yani, suçlu olduklarına kanaat getirilen, ancak delil olmadığı için aramızda elini kolunu sallayarak dolaşan zanlılar vardır. 
Yani, işin boyutu Futbol Federasyonu'nun çapını aşmıştır. 
Devam ediyoruz 
"Kurulumuz adli koğuşturma merci olmadığı için tabi olduğu hukuk kuralları çerçevesinde olayın yalnızca bir kısmını açığa çıkarabilmiştir. Delil elde edilemeyen veya eldeki delillerin yetersiz kaldığı noktalarda herhangi bir yaptırım uygulamasına gidilememiştir." 
Yani, Şike Tahkik Kurulu ve PFDK, basit bir bahis oyunu olduğu iddia edilen organizasyonun aslında sadece küçük bir bölümünü ortaya çıkarabilmiştir. 
Yani, aysbergin asıl yüzü suyun altındadır ve kurul çaresizdir, bazı noktalarda yetersiz kalmıştır. 
Ve bitiriyoruz 
"Konunun adli mercilerle yapılacak soruşturma sonunda büyük ölçüde aydınlanacağına ve teknik anlamda suç teşkil etsin etmesin elde edilen delillerin yeni açılacak disiplin soruşturmalarında kullanılacağı hususunda kuşku bulunmamaktadır." 
Yani, "bizden bu kadar, ama işin aslı bu kadar değil" denmiştir. 
Yani, adli mercilerin skandalın ulaşılamayan bölümünü gün ışığına çıkaracağına işaret edilmiştir. 
Yani, sanıldığı gibi bu dava sonuçlandırılamamış, dosya kapanmamıştır. 
Şimdi sorarım sayın Futbol Federasyonu Başkanı ve federasyonun ağır toplarına... 
Bugün gelinen noktada vicdanınız rahat, içiniz huzurlu, kafanız esen mi 
Yanıtlarını inanın çok merak ediyorum... 
Keşke ilk günden çıkıp "falanca kulüp bu işin içinde değil", "Bu basit bir bahis işi" demeseydiniz. 
En azından o zaman iyiniyetinizden, olayı çözme kararlılığınızdan, sonunda kimin canı yanacaksa yansın cesaretinizden ve korkusuzluğunuzdan kimse şüphe etmezdi. 
Hadi gelin de aksini kanıtlayın şimdi... 

Hatadan dönüldü 

Geçen hafta "Bedri Dölkeleş'in ayrıcalığı ne, federasyonda ücretli çalıştığı halde talimata aykırı olarak nasıl gözlemcilik yapar " diye sormuştuk. 
Sorumuzun yanıtını aynı gün Futbol Federasyonu yönetim kurulu üyesi Mahmut Özgener'den aldık. Sayın Özgener sezon başında uygulamaya konan gözlemci talimatında gerekli değişikliğin yapıldığını ve kısa bir süre sonra eski sisteme geri dönüleceğini söyledi. Federasyonda profesyonel olarak çalışan deneyimli isimlere konan ambargonun kaldırılması elbette olumlu bir yaklaşım. Bu hem adaletsiz görev dağılımının önüne geçecek, hem de "Kadromuz dar, sıkıntılıyız" diyen kurulun mazeretini ortadan kaldıracak. 
Geç de olsa hatadan dönülmesi erdemli bir davranış. Zaten futbolun içinden gelmiş, bu işe yıllarını vermiş gerçek futbol adamları da olmasa, vah federasyonun haline demeye devam edeceğiz ya... 

İlginç atamalar 

Gençlik ve Spor Genel Müdürlüğü'nde son dönemlerde ilginç atamalar yapılıyor. Uzmanlık ve yetenek gerektiren konularda hatır-gönül işi görevlendirmeler dikkat çekiyor. Sağlık Dairesi Başkanlığı'nı iki yıla yakın süredir sürdüren Sultan Seyhan, Tesisler Daire Başkanlığı'na getirilen Serdar Atalay, APK'nın yeni başkanı Nurettin Özen'in belediyecilikle sporunu nasıl bağdaştıracağı konuşuluyor. Anlayacağınız mesleki birikim lafta, kadrolaşma revaçta 

Deniz taşarsa... Ya da bu diyardan kaçarsa... 

Tahkim Kurulu kararı kamuoyunda yeterince tartışıldı. 
Ancak Deniz Barış, amatörce yaptığı bir hatanın bedelini futbol hayatının askıya alınmasıyla ödüyor. 
Fenerbahçe Kulübü ise önemli bir oyuncusundan yoksun kalarak. 
İşler yolunda gittiği için hissedilmiyor gibi görünse de Daum'un milli oyuncuya ihtiyaç duyduğu ve duyacağı kesin. 
Gençlerbirliği cephesinde ise haklılığı kanıtlanmış bir davacının mağrur duruşu var. 
Kimilerine göre başkan İlhan Cavcav "aç gözlü", kimine göre de "paraya doymaz" bir yöneticidir. Ancak sorarım size aynı konumda Fenerbahçe kulübü veya bir başkası olsaydı, hakkını sonuna dek savunmaz, parasını kuruşuna dek istemez miydi 
Tıpkı Ortega'nın kaçış hikayesinde olduğu gibi... 
Ortada çözüm bekleyen bir sorun var. 
Deniz Barış konusunda daha önce yazdıklarımızı beğenmeyen sevgili Cavcav "Artık kulübe Milliyet gazetesi sokmayacağım" şeklinde sitemde bulunsa da, tarafsız olduğumuzu en iyi bilmesi gerekenlerden biridir. 
Fenerbahçe Kulübü, Deniz'in varolduğunu ileri sürdüğü sözleşmeyi ortaya çıkarırsa 1 milyon Euro'luk tazminatı üstlenmiş olacak. Bu belge ortaya çıkmaz ise Deniz Barış futbol oynayamayacak. 
Deniz futbol oynayamazsa Gençlerbirliği Kulübü parasını alamayacak. 
Peki, Deniz bu ambargoya ne kadar dayanır 
Kestirmek güç ama ilk transfer döneminde, yani ocak ayında toplar çantasını Avrupa'nın yolunu tutar. Yeni bir kulüple anlaşır. FIFA'nın futbolcunun oynama hakkının elinden alınmasına karşı çıktığını düşünürsek, TFF de uluslararası transfer sertifikasını vermek zorunda kalır. Böylece Deniz en geç şubat ayından itibaren yeşil sahalara geri döner Ama oldukça uzaklarda. 
Ardından 1 milyon Euro'luk tazminat gündeme gelir. Futbolcu oynayıp para kazanmaya başladıktan sonra bir plan çerçevesinde alacaklı kulübe tazminatı ödenir. 
Bu senaryo, taraflardan hiçbirinin işine gelmez. Ancak gelişmeler buna işaret ediyor. 
Çözüm, taraflar arasında uzlaşma sağlanmasıdır. 
Fenerbahçe Kulübü ile Deniz birlikteliğinin devamı isteniyorsa, Gençlerbirliği'ni tatmin edecek bir formül bulunması şarttır. 
Yok, Deniz gözden çıkarıldıysa, oldukça uzun sürecek yeni bir hukuk süreci başlamak üzere demektir. 




</TEXT>
</DOC>
