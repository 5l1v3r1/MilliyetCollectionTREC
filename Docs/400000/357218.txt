<DOC>
<DOCNO> 357218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/axspo03.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz Mondi'nin 
</HEADLINE>
<TEXT>


ERHAN TELLİ 


Galatasaray'da sorun olmaya devam eden kaleci Mondragon olayında gözler Kolombiyalı kalecinin vereceği karara döndü. Sarı - Kırmızılı futbolcunun menajeri Jan Lui dün yöneticilerle yaptığı görüşmeden sonra anlaştıklarını belirtmesine rağmen, Mondragon'un İtalya'ya gitmek için ısrarlı olduğu öğrenildi. 
Florya'da yapılan görüşmelerde fiyat konusunda anlaşma sağlandı. Bu futbolcunun sözleşmesinde yeniden eskiye dönüldü. Geçtiğimiz yıl 900 bin dolara inen rakam, 1 milyon 300 bin dolara çıkarıldı. Ancak Mondragon sorunu bununla çözümlenmedi. Kolombiyalı kalecinin İtalya'nın Palermo takımına gitmekte ısrar ettiği ve menajerinin kendisini ikna etmeye çalışacağı belirtildi. 
Bu arada Mondragon'un kız arkadaşının ise İtalya için Kolombiyalı kaleciye baskı yaptığı ortaya çıktı. Eğer Mondragon İtalya'ya gitme isteğinden vazgeçerse ancak 20 Temmuz'da takımının çalışmalarına katılabilecek. 

Galatasaray koz arıyor 

FIFA, Türkiye Futbol Federasyonu'na gönderdiği yazı ile Ribery'nin sertifikasının Fransa'ya verilmesini isterken, Galatasaray Kulübü'nün yedi gün içinde tam olarak haklılığını kanıtlamak zorunda olduğu bildirildi. Ancak daha önce gönderilen belgelerin yeterli olmaması böyle bir ihtimali ortadan kaldırıyor. Eğer Galatasaray, yedi gün içinde yeni deliller bulamazsa federasyon sertifikayı Marsilya Kulübü'ne vermek zorunda kalacak. Daha sonra ise FIFA'nın kendisi göre önce kulüpler anlaşma için çaba harcayacak, bu gerçekleşmezse davayı kendisi çözecek. 

Seyirci korkusu 

Galatasaray'da son dakikada ertelenen İnsua seferinin perde arkasında İndependienteli taraftarların olduğu iddia edildi. Ateşli seyirciler, yıldız futbolcunun satılması durumunda lig maçlarına gitmeyeceklerini açıkladı 

ERHAN TELLİ 


Yabancı transfer arayışlarında liste başına Arjantinli İnsua'yı çeken ve yıldız futbolcunun transferini bitirebilmek için Bounes Aires'e gitmeye hazırlanan Galatasaray, son dakika artan fiyat karşısında şoke oldu. 
Sportif Direktör Bülent Tulun'un Arjantin seferini son dakikada iptal etmesinin perde arkasında beklenmeyen zam yatarken, artışın sebebinin İndependienteli taraftarlar olduğu iddia edildi. 

Tehdit ettiler 
Arjantin Kulübü'nün ateşli taraftarlarının, satışın gündeme gelmesinin ardından yönetimi protesto ettiği ve kulübün telefon ile fakslarını kilitlediği bildirildi. Taraftarların İnsua'nın satılması durumunda bundan sonraki maçlara gitmeme tehdidini savurduğu bildirildi. Bu gelişme sonrasında İndependiente Kulübü zor durumlara düştü ve futbolcunun fiyatına zam yapmak zorunda kaldı. 

Takip ediyorlar 
Arjantinliler'in daha önce 4.5 milyon Euro olarak belirlediği ücreti 6.5 milyon dolara yükseltmesi Galatasaray Yönetimi'nin geri adım atmasına neden oldu. Ancak Galatasaray cephesi artışa rağmen yıldız futbolcunun peşini bırakmadı ve bonservis fiyatının düşürülmesi için yeni bir öneri daha götürdü. 
Bu arada Arjantin basınında da İnsua transferleri geniş yer buldu. Yıldız futbolcu, Boca Juniors'un da talip olmasıyla birlikte Arjantin'de transferin bir numaralı ismi oldu. 

Saray randevusu 

Asbaşkan Turgay Kıran, 4 Ağustos'ta Dolmabahçe Sarayı'nda yapılacak baloyla ilgili detaylı bilgiler verdi 

BOZHAN MEMİŞ 

Başkan Yardımcısı, Asbaşkan ve Basın Sözcüsü Turgay Kıran, dün Sportif A.Ş.'de basın toplantısı düzenledi. Kıran, 4 Ağustos'ta Dolmabahçe Sarayı'nda düzenlenecek olan 100. yıl balosuyla ilgili bilgiler verdi. 
Galatasaray Asbaşkanı, "100. Yıl etkinlikleri için sportif başarı önemliydi. Olmadı ama biz yine de faaliyetlere devam kararı aldık. Dolmabahçe Sarayı'nda düzenlenecek olan baloya yaklaşık bin kişinin katılımı bekleniyor. Duyuruyu yeni yapmamıza rağmen şimdiden talepler çok fazla. Bu da Galatasaray'ın büyüklüğünü gösteriyor. Balo bin kişilik, çünkü Dolmabahçe Sarayı'nın kapasitesi bu. Eylül ya da Ekim ayında belgesel çıkacak. Ayrıca Milli Piyango ile yaptığımız anlaşmayla Ekim ayında yüzüncü yıl için özel bir piyango çekilişi yapılacak. Çeşme ve Bodrum'da da gençlere yönelik partiler düzenlenecek" dedi. 

Hollanda seferi 

Yeni sezon hazırlıklarına Florya'da başlayan Galatasaray ikinci etap kamp çalışmaları için bugün Hollanda'ya uçacak. Sarı - Kırmızılılar saat 13.55'te özel uçakla Amsterdam'a gidecek. 16 Temmuz'a kadar Hollanda'da kalacak olan Galatasaray bu süre içinde Beter Bed Uden Almanya , Panningen Almanya , B.Dortmund Almanya ve Roda Hollanda takımlarıyla hazırlık maçları oynayacak. Bu arada Sarı - Kırmızılı takımın iki yabancı oyuncusu Song ile Conceiçao'nun da Hollanda kampına katılması bekleniyor. Yöneticiler, iki futbolcunun menajeriyle görüşerek, yıldızların takıma katılmasını istedi. 

Yalçın sabırsız 

Galatasaray, İstanbulspor'un başarılı defans oyuncusu Yalçın Ayhan'ın transferi için gün sayıyor. İstanbulspor'un bonservisini 700 bin dolar olarak açıkladığı genç futbolcu, kendisinin Sarı - Kırmızılı kulüple her konuda anlaştığını, imzayı beklediğini söyledi. Yalçın, "İki kulüp arasında küçük pürüzler kaldı. En geç yarın bugün transfer sonuçlanır. Sanırım ödeme planıyla ilgili konular görüşülüyor" ifadelerini kullandı. 

Ayhan üzüntüsü 

Geçtiğimiz sezonun son maçında sol ayak bileğinden sakatlanan Ayhan Akman'ın bıçak altına yatacağı öğrenildi. Tedavi için Almanya'ya giden yıldız futbolcunun bugün ameliyat olacağı ve Hollanda kampına katılmayacağı açıklandı. Kulüp Doktoru Murat Çevik, "Operasyon sonrasında kendisini özel bir tedavi ve çalışma programına alacağız. Yeni sezonun başına kadar hazır olacak" ifadelerini kullandı. 

Necati başladı 

Galatasaray, hazırlıklarının ilk etabını dün tamamladı. Sabah Florya Atatürk Ormanı'nda çalışan Sarı - Kırmızılılar, akşam tesislerde çift kaleyle günü noktaladı. Gerets yönetiminde yapılan ve yaklaşık 1.5 saat süren sabahki antrenmanda oyuncular, kondisyon ağırlıklı kros ve depar çalışması yaptı. 
A Milli Takım aday kadrosunda yer aldığı için diğer arkadaşlarına göre dört gün daha fazla izin yapan Necati Ateş de idmana katıldı. Çift kalede Necati ile Ümit attıkları gollerle alkış aldı. Hakan Şükür sol dizinde ağrı hissetmesi üzerine buz torbasıyla ayağına bandaj yaptırdı. 


</TEXT>
</DOC>
