<DOC>
<DOCNO> 357984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun03.html </URL>
<DATE> 2005/07/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Barzani ve Talabani Kürtler Kerkük’e hemen dönmeli 
</HEADLINE>
<TEXT>

     İhsan DÖRTKARDEŞ DHA 

      IRAK Devlet Başkanı Celal Talabani ve Kürdistan Bölge Başkanı’ Mesut Barzani, Saddam Hüseyin döneminde Kerkük’ten sürülen Kürtlerin, anayasanın onaylamasından sonra değil, hemen’ Kerkük’e geri dönmesi gerektiğini öne sürdü. 
     Talabani, Dukan kasabasına giderek Irak Kürdistan Demokrat Partisi IKDP lideri Barzani ile görüştü. Talabani, görüşmeden sonra Barzani ile birlikte düzenlediği basın toplantısında, Bağdat’a dönüp Kürtler ve Barzani adına, Irak geçici anayasasında yer alan ve Saddam döneminde evlerinden sürülenlerin dönüşünü öngören 58’inci maddenin hemen uygulanmasını isteyeceğini söyledi. Birleşik Irak İttifakı ve Kürt İttifakı’nın, hükümetin kurulmasından önce bu konuda anlaşmaya vardığını belirten Talabani, "Hükümetin bu maddeyi hemen uygulamaya geçirmesi gerektiğini" iddia etti. 
     Kürdistan Bölge Başkanı’ Mesut Barzani, iki yönetimin birleştirilmesi ve aradaki pürüzlerin giderilmesi için de Talabani ile toplantı yaptıklarını söyledi. Halen iki ayrı hükümetin bulunduğu Kuzey Irak’ta, yeni hükümetin, Mesut Barzani’nin yeğeni Neçirvan Barzani tarafından kurulması bekleniyor 
     
     BAĞIMSIZLIK’ İÇİN GİRİŞİM 
     Bu arada Kürdistan Referandum Hareketi adına yapılan bir açıklamada, hem Irak, hem de ’Kürdistan anayasası’nda halkların kendi geleceklerini belirleme hakkını içeren bir madde yer alması istendi. El-Kudüs El-Arabi gazetesinde yer alan habere göre, Referandum Hareketi üyesi Kürtler, Barzani’ye hem yeni Irak, hem de Kürt anayasalarında, Kürtlerin geleceklerini belirleme hakkını içeren bir madde yer almasını isteyen dilekçe verdi. Grup, bu isteğin Kürtlerin meşru bir hakkı olduğunu iddia etti. Referandum Hareketi ayrıca, Kürt partilerinin bu konudaki görüşlerinin dile getirileceği bir oturum düzenlenmesini ve Arap eyaletlerine verilen Kürt bölgelerinin tekrar Kürt bölgesine bağlanmasını talep etti. 
     Saddam Hüseyin yönetiminin yıkılmasından 2 ay sonra kurulan Kürdistan Referandum Hareketi, ocak ayında bağımsızlık referandumu düzenleyerek 1 milyondan fazla Kürtün imzasını toplamıştı. 
     
</TEXT>
</DOC>
