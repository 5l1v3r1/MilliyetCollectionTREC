<DOC>
<DOCNO> 395933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun07.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Raylara yine bomba 
</HEADLINE>
<TEXT>


Teröristler tarafından demiryoluna döşenen bomba, İran'dan gelmekte olan yük treninin geçişi sırasında patladı. Olayda şans eseri ölen ve yaralanan olmadı 

FEYAT ERDEMİR, CEM BAKIRCI Van DHA 

VAN-ÖZALP demiryoluna Çeken mevkiinde, PKK'lı teröristlerce döşenen bomba, İran'dan gelmekte olan yük treni geçerken patladı. Can kaybının ve yaralanmanın olmadığı patlamada maddi hasar meydana geldi. 
İran'dan, Van'ın Saray ilçesi Kapıköy Sınır Kapısı'ndan önceki akşam giriş yapan makinist Alaattin Akıncı yönetimindeki Devlet Demiryolları'na ait yük treni 20.30 sıralarında Çeken mevkii yakınlarında, raylara döşenen bombanın üzerinden geçti. Bombanın patlaması sonucu, 2 yük vagonu lokomotiften ayrıldı. 

4 görevli vardı 
Patlamada vagonlarda ve tren raylarında maddi hasar meydana gelirken, ölen ya da yaralanan olmadı. Patlama sırasında trende 1 tren şefi, 2 makinist ve 1 gardfren görevlisi bulunduğu kaydedildi. Jandarma, saldırının ardından ikinci bir bomba ihtimaline karşı çevrede arama - tarama çalışması yaptı. Yetkililer, bombanın cinsi ve miktarının yapılacak kriminal incelemeden sonra belli olacağını bildirdi 



</TEXT>
</DOC>
