<DOC>
<DOCNO> 378959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko32.html </URL>
<DATE> 2005/09/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Akbank'tan konut kredisinde faiz indirimi... 
</HEADLINE>
<TEXT>

     Akbank Perakende Bankacılıktan sorumlu Genel Müdür Yardımcısı Hakan Binbaşgil, konut kredilerinin hala ağırlıklı olarak orta ve orta üstü geliri olan kesime verildiğini, bunun tabana yayılmasının biraz zaman alacağını kaydetti. 
     Binbaşgil, Akbank'ın konut kredisi faiz oranını aylık yüzde 1.25'e indirdiğinin açıklandığı basın toplantısında yaptığı konuşmada, Türkiye'de toplam konut kredileri pazar büyüklüğünün Haziran ayı itibariyle 6.1 milyar dolar olduğunu belirtti. 
     Akbank'ın yılın ilk 7 ayında, konut kredilerini 2004'e göre 3.6 kat artırarak 371 milyon YTL'den 1 milyar 350 milyon YTL'ye çıkardığını, pazar payında da yüzde 13.8'den 16.8'e bir yükselmenin söz konusu olduğunu ifade eden Binbaşgil, bankanın toplam bireysel kredilerinin Haziran itibariyle 5.3 milyar YTL'ye ulaştığını, ayrıca toplam kredilerde de 17.1 milyar YTL ile pazar lideri olduğunu bildirdi. 
     Hakan Binbaşgil, Akbank'ın 4.5 milyon bireysel kredi müşterisi bulunduğuna işaret ederek, kısa sürede 40 bin kişiye konut kredisi kullandırdıklarını, bu sayıyı artırmak için sektörde lider emlak zincirleriyle işbirliği yaptıklarını anlattı. 
     Soruları da yanıtlayan Binbaşgil, Pazartesi gününden itibaren uygulayacakları aylık yüzde 1.25'lik konut kredisi faiz oranının makul bir fiyatlama olduğunu, Akbank'ın fonlama gücü ve mali yapısının faizlerde daha rekabetçi olmayı sağladığını, bankanın mali yapısının rekabetçi bir rakam olan 1.25'i uygulamaya yettiğini, bu rakamla verdikleri konut kredisinin artacağını vurguladı. 
     Binbaşgil, ''1.25 ile diğer bankalarda düşüş bekliyor musunuz '' sorusuna, ''Bekliyoruz. Akbank'ın bu konuda yalnız kalacağını zannetmiyorum'' yanıtını verdi. 
     
     ''BANKALAR DEĞİŞKEN FAİZLE DAHA CESARETLİ OLACAK'' 
     Mevduatlarda vadelerin kısa olmasına rağmen konut kredilerinin 20-25 yıla kadar uzamasının bir risk oluşturup oluşturmayacağı sorusu üzerine de Binbaşgil, banka olarak işi doğru yapmaya ve dikkatli olmaya çalıştıklarını, doğabilecek herhangi bir riske karşı çeşitli senaryolar yaptıklarını söyledi. Binbaşgil, ''Risk değerlemesi paralelinde kendimize bir sınır koyduk. Bu sınır doğrultusunda yola çıkıyoruz'' dedi. 
     Hakan Binbaşgil, mortgage sistemine ilişkin sorular üzerine ise, bankaların yapımı süren konutlara da kredi vermesi gerektiğini, ancak bitmemiş konutun bankalar açısından ticari riski de beraberinde getireceğini söyledi. 
     Konut kredilerinin ağırlıklı olarak hala orta ve orta üstü kesime verildiğini, ancak trendin tabana yayılma şeklinde olduğunu kaydeden Binbaşgil, ''Konut kredileri talebinin tabana yayılması biraz zaman alacak. İstediğimiz bir yayılmanın olması için faizlerin düşmesi, enflasyondaki düşüşün devam etmesi ve istikrarın da sürmesi gerekir'' diye konuştu. 
     Mortgage Yasası ile birlikte büyük beklenti içine girilmemesi gerektiğine dikkati çeken Binbaşgil, '' Mortgage Yasası çıkacak. faizler birdenbire düşecek gibi bir hayal kırıklığı yaşanmamalıdır. Bunun işleyişi, yasanın çıktığı günün ertesinde olacak şey değil. Fonlamayı sağlayacak unsurların da oluşturulması şart'' şeklinde konuştu. 
     Binbaşgil, mortgage ile bankaların değişken faizle konut kredisi verebileceğini, bankaların böylelikle kredi verirken daha cesaretli olabileceğini ifade etti. 
     
     ''FIRSATLAR DEĞERLENDİRİLİR'' 
     Kredi kartları faiz oranlarına ilişkin soru üzerine de Binbaşgil, yüzde 1-2'lere düşmesinin beklenemeyeceği bu faizlerin zaman içinde biraz düşebileceğini, ancak beklentilerin çok yüksek olmaması gerektiğini söyledi. 
     Hakan Binbaşgil, bankacılık sistemindeki birleşme ve satın almalara ilişkin bir soruya da, şu yanıtı verdi 
     ''Akbank'ın güçlü mali yapısı, önündeki fırsatları çeşitlendiriyor. Akbank'ın kendisi, hissedarları ve müşterileri için bu fırsatları çok yönlü değerlendirebilecek kabiliyeti var. Ama illa şunu yapacağız diye bir şey yok. Bankamız organik olarak da çok iyi gidiyor. Pek çok alanda lider olan Akbank, gidişat paralelinde bazı fırsatları değerlendirecektir.'' 
     
</TEXT>
</DOC>
