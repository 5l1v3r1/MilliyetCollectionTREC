<DOC>
<DOCNO> 386301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun07.html </URL>
<DATE> 2005/10/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Rusya'da okula silahlı baskın 62 ölü 
</HEADLINE>
<TEXT>

     Rusya'nın Kabardin-Balkar özerk cumhuriyetinin başkenti Nalçik'te, 150 silahlı militanın çeşitli binalara saldırması sonucu çıkan ve 50 militanın öldürüldüğü çatışmaların devam ettiği bildirildi. 
     Rus haber ajansları, yaklaşık 300 kişilik bir terörist grubunun İçişleri Bakanlığı, Federal Güvenlik Servisi FSB , Terörle Mücadele Müdürlüğü, televizyon binası ve havaalanına aynı anda baskınlar düzenlediğini duyurdular. 
     Acil durum servisleri, güvenlik güçleriyle militanlar arasında çıkan çatışmalarda 12 vatandaşın da öldüğünü bildirdiler. Moskova radyosu da çatışmalarda 20 güvenlik görevlisinin öldüğünü, 40 kişinin yaralandığını duyurdu. 
     
     PUTİN SİLAHLI OLAN HERKES İMHA EDİLSİN 

     Rusya Devlet Başkanı Vladimir Putin, Kabardin-Balkar özerk cumhuriyetinin başkenti Nalçik'in sokaklarında eli silahlı olan herkesin imha edilmesi talimatını verdi. 
     Rus haber ajansı RIA Novosti, Nalçik'teki olayları Rus televizyonlarından öğrenen Putin'in, yaptığı açıklamada, "Güvenlik güçleri kenti kuşatsın. Nalçik'ten tek bir terörist bile çıkmamalı. Güvenlik güçlerine emir veriyorum. Eli silahlı kimi görürlerse sorgusuz sualsiz imha etsinler" dediğini bildirdi. 
     
     RUS BASINI TERÖRİSTLER KENTİ TESLİM ALMAYA ÇALIŞTI 

     Bugünkü saldırılar düzenleyen militanların, kenti teslim almaya çalıştıkları bildirildi. 
     Ajanslar, ilk haberlerinde saldırılarda güvenlik güçlerinden ve teröristlerden 10'ar kişinin hayatını kaybettiğini bildirirken, FSB'nin öğle saatlerinde yaptığı açıklama kentteki durumun vehametini ortaya koydu. Bir FSB yetkilisi, "Sayıları 300'ü bulan teröristler 10'ar kişilik gruplara ayrılarak farklı hedeflere saldırdı. Güvenlik güçlerinin müdahalesi sonucunda saldırganlardan 50'si öldürüldü. Kentteki resmi kurumların civarında yaşanan çatışmalarda sivil halktan da ölü ve yaralı var. Ölü ve yaralı sayısını tespit etme çalışmalarımız sürüyor" dedi. 
     Rus ajanslarının, çatışmanın başlamasından yaklaşık bir saat sonra Nalçik merkez karakolu yanındaki bir ilkokulun saldırganlar tarafından ele geçirildiğini bildirmeleri üzerine, halk okula akın etmeye başladı. Bazı veliller okul bahçesine girerek, "Çocuklarımız nerede" diye feryat ederken, polis öfkeli velileri yatıştırmaya çalıştı. 
     Bir polis yetkilisi, teröristlerin okulu ele geçirmeye çalıştığını ve birkaç teröristin okula sızdığını belirterek, "Ancak güvenlik güçleri anında müdahele ederek okula girmeyi başaran teröristleri imha etmeyi başardı. Çocuklardan yaralanan veya zarar gören yok. Öğrencilerin tamamı güvenli bir yere nakledildi" dedi. 
     Kentle iletişim tamamen kesilirken, teröristlerin Nalçik'teki telefon şebekesini havaya uçurmasından dolayı bağlantı sağlanamadığı belirtiliyor. 
     Havaalanına da saldıran militanların havaalanı güvenliği tarafından püskürtüldükleri ve kente giriş-çıkışların yasaklandığı haberleri veriliyor. Nalçik'e takviye güç gönderildiği ve kentte bütün yetkilerin gizli servis FSB'nin eline geçtiği belirtiliyor. 
     Yetkililer, teröristlerin halkın arasına karışarak kaçmasını önlemek için evlerde aramalara ve kent merkezindeki herkesi sıkı bir kimlik kontrolünden geçirmeye başladı. 
     Olayların görgü tanıklarından biri olan yerel TV27 televizyon kanalı muhabiri, şunları aktardı 
     "Kent merkezinde polis binalarıyla iki apartman alevler içinde. Otomatik silah sesleri ve bomba sesleri duyuluyor. Merkezde hangi binadan olduğu bilinmeyen siyah duman yükseliyor. Kentte güvenli hiçbir yer yok. Şehre saldıran kişilerin çoğu şimdi sivil elbiseli ve silahlarını giysileri altında saklıyor. Ortamı uygun gördüklerinde bu silahları çıkararak ateş ediyor. Sivil halktan çok sayıda can kaybı olursa buna şaşırmamak gerekir. Kentteki 31 ambulans aralıksız çalışıyor ve içlerinden boş olarak döneni görmedik. Ambulans sirenlerine göre değerlendirme yapmak gerekirse, sivil halk arasında yaralı ve ölü sayısı tahminlerin çok üstünde olabilir." 
     
     MİLİTANLAR POLİSLERİ REHİN ALDI 

     Silahlı militanların polisleri rehin aldığı bildirildi. 
     İnterfaks'ın haberinde, militanların kentteki polis karakolunda polisleri rehin aldığı belirtildi. 
     Bölge savcısı Yuri Ketov, silahlı grubun, İçişleri Bakanlığı'na ait binalara ve Federal Güvenlik Servisi binalarına saldırdığını söyledi. Ketov, takviye güçler ve zırhlı araçların kente getirildiğini bildirdi. 
     İnterfaks'a açıklama yapan askeri bir kaynak da "Çatışmalar her yerde sürüyor. Saldırganlar araçları ele geçirmeye ve kentten çıkmaya çalışıyorlar" dedi. 
     Olayları anlatan bir vatandaş, patlama sesiyle uyandığını belirterek, kent merkezindeki binaların yandığını gördüğünü söyledi. 
     Polis, saldırganların 10 gruba ayrılarak hareket ettiklerini ve 5-6 stratejik noktayı hedef aldıklarını bildirdi. 
     Ajanslar, havalimanını ele geçirme çabalarının ise boşa çıkartıldığını duyurdular. 
     Bazı kaynaklar saldırganların sayısının 300 olduğunu belirtiyor. 
     Kavkaz-Center internet sitesinde yayımlanan, Çeçen komutan Şamil Basayev'e bağlı militanlara ait olduğu belirtilen bir mesajda, saldırının "Kafkas Cephesi" adına üstlendiği belirtildi. 
     Kabardin-Balkar, Çeçen militanların Beslan'da bir okulda yüzlerce öğrenciyi rehin aldığı Kuzey Osetya'nın komşusu. 
     
</TEXT>
</DOC>
