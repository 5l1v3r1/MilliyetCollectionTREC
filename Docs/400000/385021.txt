<DOC>
<DOCNO> 385021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun04.html </URL>
<DATE> 2005/10/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bosna'nın ilk Sırp Büyükelçisi Türkiye, Boşnakların ikinci anavatanı 
</HEADLINE>
<TEXT>

     Bosna Hersek’in yeni atanan ve ilk Müslüman olmayan Ankara Büyükelçisi Nada Jankovic, Türkiye’nin Bosnalılar için ikinci anavatan olduğunu söyledi. 
     Bosna Hersek’in ilk Sırp kökenli ve ilk kadın büyükelçisi olma özelliği taşıyan Nada Jankoviç, ANKA’ya verdiği özel röportajda Türkiye’nin Bosnalılar için sadece ikinci bir anavatan olmadığını aynı zamanda da Türkiye ile pek çok ortak nokta barındırdıklarını söyledi. 
     Jankovic, Türklerin sadece Boşnaklarla değil, Bosna Hersek’te yaşayan Sırplar ve Hırvatlarla da pek çok ortak yönünün olduğunu belirtti. 
     Türkiye’nin Bosna Hersek’e gerek savaş sırasında gerekse savaştan sonra çok fazla yardım ettiğini söyleyen Nada Jankovic bunun farkında olan Bosnalılar’ın da Türkiye’ye müteşekkir olduğunu ifade etti. 
     Savaşın bitmesinin ve Bosna Hersek’in kurulmasının üzerinden 10 yıl geçtiğini hatırlatan Jankovic, Bosna’da savaş yüzünden yaşadıkları yerlerden farklı yerlerde yaşamak zorunda ancak uluslaarası toplumun da desteğiyle eski yerlerine dönmeye başlayan 1.1 milyon insanın zor şartlarına işaret eden Jankovic, bu insanların hayatlarının hiç de kolay olmadığını ve ciddi bir iş bulma sorunu yaşadıklarını vurguladı. Jankovic, Bosna Hersek halkının yaklaşık yüzde 50’sinin de yoksulluk sınırında yaşadığını hatırlattı. 
     
     "ATATÜRK ÇOK İLERİ GÖRÜŞLÜ BİR LİDERDİ" 
     Türkiye’ye gelmeden önce de Atatürk hakkında çok fazla kaynaktan bilgi edindiğini belirten Jankovic, Anıtkabir’e gittiğinde çok etkilendiği söyledi. 
     Büyükelçi Jankovic, "Bundan 80 yıl önce, Avrupalılar bile birleşik bir Avrupa’dan bahsetmezken, Atatürk Türkiye’nin yüzünü Avrupa’ya çevirdi. Bu onun ne kadar ileri görüşlü olduğunu gösteriyor" dedi. 
     
     "ÖNCELİĞİM EKONOMİK İLİŞKİLERİ GÜÇLENDİRMEK" 
     Türkiye’deki görev süresi boyunca en büyük önceliğinin Türkiye ile Bosna Hersek arasında ekonomik ilişkileri güçlendirmek olduğunu söyleyen Jankovic, Koç Grubunun Üsküp’te açtığı Ramstore’un hatırlatılması üzerine de Türk özel yatırımcılarının Bosna Hersek’e de benzer yatırımlar yapmasını beklediklerini, Bosna Hersek’in bu açıdan oldukça uygun olduğunu ifade etti. 
     Yakın bir dönemde İstanbul’u ziyaret ederek burada işadamlarıyla buluşacağını ve bu konuyu onlarla da konuşacağını belirten Jankovic, İzmir’de Bosna Hersek’in fahri konsolosluğunu yapan Kemal Baysak’ın da Bosna Hersek ile ekonomik ilişkilerin güçlendirilmesi yönünde çok ciddi çalışmalar yaptığını vurguladı. 
     
     "BURASI AVRUPA’NIN HANGİ ŞEHRİ DEDİM" 
     Ankara’ya ilk geldiğinde bir kafede oturup sokaktan geçenleri izlediğini söyleyen Jankovic, çok etkilerdiğini ve şaşırdığını ve kendi kendine "ben hangi Avrupa şehrindeyim" diye sorduğunu belirtti. 
     Türkiye’nin neden "Müslüman ülke" olarak adlandırıldığını da anlamadığın belirten Jankovic, "Din Türkiye’nin temel karakterestiği değil. Burası tam anlamıyla laik bir ülke. Din, aynen olması gerektiği gibi herkes için özel bir konu. Ayrıca Türkiye erken dönem Hristiyanlığın da beşiği" diye konuştu. 
     Jankovic, Türkiye ile tam üyelik müzakerelerine sonunda başlayabilmesinden de mutluluk duyduğunu belirtti. Önemli olanın AB standartlarına yükselmek olduğunu ifade eden Jankovic, Türkiye’nin bu konuda oldukça avantajlı olduğunu da belirtti. 
     
     "SAVAŞ SUÇLULARI İLE MÜCADELE KOMŞU ÜLKELERİN DE GÖREVİ" 
     Bosna Hersek’in en ciddi sorunlarından olan savaş suçluları konusuna da değinen Nada Jankovic, Ratko Mladiç ve Radovan Karadziç’in yargı önüne çıkarılmasının sadece Bosna Hersek’in değil komşu ülkelerin ve uluslarası toplumun da sorumluluğunda olduğu söyledi. 

ANKA 
     
</TEXT>
</DOC>
