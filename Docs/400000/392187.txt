<DOC>
<DOCNO> 392187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko10.html </URL>
<DATE> 2005/11/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Vakıfbank'ın yüzde 21.89'luk bölümü halka arz ediliyor 
</HEADLINE>
<TEXT>

     Vakıfbank, hisselerinin yüzde 21.89'luk kısmının halka arzı için 9-10-11 Kasım 2005 tarihlerinde talep toplamaya çıkacak. 
     Vakıfbank'tan yapılan yazılı açıklamada, 1 milyar doların üzerinde büyüklüğe sahip halka arz sonrası Vakıfbank'ın, Borsa'nın da dördüncü büyük bankası olacağı kaydedildi. 
     Fiyat aralığının 4.75-5.93 YTL olarak belirlendiği halka arzda, likit fonun teminat gösterilmesi ve fiyata göre talep artırma gibi yatırımcıya önemli kolaylıklar sağlayan ve bugüne kadar Türkiye'de hiç uygulanmamış talep toplama yöntemlerinin de uygulanacağı ifade edilen açıklamada, Türkiye tarihinin en büyük ikinci halka arzında son aşamaya gelindiği belirtildi. 
     İş Yatırım liderliğindeki 9 eş lider ve 36 üye olmak üzere Türkiye'nin bugüne kadar oluşmuş en geniş konsorsiyumu aracılığıyla gerçekleştirilecek halka arza ilişkin olarak VakıfBank'ın bu operasyondan 1 milyar doların üzerinde gelir elde etmesinin beklendiği aktarılan açıklamada, şu bilgilere yer verildi 
     ''Haziran 2005 itibariyle 21.3 milyar dolar aktif büyüklüğü ile Türkiye'nin en büyük bankaları sıralamasında beşinci olan Vakıfbank, halka arzın ardından Borsa'nın da dördüncü büyük bankası olacak. Vakıfbank, talebin halka arz edilen tutardan fazla olması durumunda halka arzın yüzde 15'i kadar ek satış hakkını da kullanabilecek. Ek satış hakkını kullandığı takdirde bankanın halka açıklık oranı ise yüzde 25.18'i bulacak.'' Vakıfbank Genel Müdürü Bilal Karaman da, halka arza ilişkin yaptığı açıklamada, Türk bankacılık sektörünün Süper Ligi'nde yer aldıklarını belirterek, şu görüşleri dile getirdi 
     ''2002-2004 döneminde, kendi kulvarımızda gördüğümüz özel sermayeli ilk beş banka arasında aktif büyüme hızı, kredi artış hızı, mevduat artış hızı, özkaynak artış hızı ve özsermaye karlılığında birinci, net kar artış hızında ise ikinci banka durumundayız. Şimdi bu başarıyı halka arzla taçlandırmak istiyoruz. 
     Bugüne kadar yaptığımız ön çalışmalar bizi oldukça memnun etti. Vakıfbank halka arzı, 1 milyar doları aşan büyüklüğü ile Türkiye'de bugüne kadar yapılmış en büyük ikinci halka arz olacak. Arz sonrası bankamız, İMKB'de işlem gören en değerli dördüncü banka durumuna gelecek. Ayrıca bu halka arz, ilk kez kullanılacak bazı talep toplama yöntemleriyle de diğer halka arzlardan ayrışacak.'' Vakıfbank halka arzında yurtdışı global koordinatör olarak JP Morgan ve UBS yer alırken, yurtdışı eş liderlik yapacak yatırım bankalarının İş Yatırım ve EFG İstanbul olacağı bildirildi. 
     Halka açılması planlanan yüzde 21.89'luk kısmın yüzde 21.81'lik bölümü, mevcut ortakların rüçhan hakları kısıtlanarak yeni ihraç edilecek D grubu hisse senetlerinin satışı, yüzde 0.08'lik kısmın ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirileceği kaydedildi. 
     Açıklamada, bedelli sermaye artırımı yöntemiyle halka satılacak kısmın 279 milyon YTL nominal, ortak satışı yöntemiyle satılacak kısmın ise 1 milyon YTL nominal değerde olmak üzere, toplam halka arz edilecek miktarın 280 milyon YTL nominal değerde olacağı bildirildi. 
     
</TEXT>
</DOC>
