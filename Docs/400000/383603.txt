<DOC>
<DOCNO> 383603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy12.html </URL>
<DATE> 2005/10/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye Değişiklik tekliflerinin hepsini reddettik 
</HEADLINE>
<TEXT>

     Dışişleri Bakanlığı Sözcüsü Namık Tan, AB’nin müzakere çerçeve belgesine ilişkin değişiklik tekliflerinin hepsini reddettiklerini söyledi. 
     Tan, Dışişleri Bakanlığı’nda gazetecilere yaptığı açıklamada, Dışişleri Bakanı ve Başbakan Yardımcısı Abdullah Gül’ün bugün İngiltere Dışişleri Bakanı Jack Straw ile birçok kere telefonla görüştüğünü belirterek, "AB tarafı birçok değişiklik teklifi sundu, Sayın Bakanımız bunların hepsini reddetti" dedi. Tan, Gül’ün Straw’a "Bütün sorumluluk AB’de" dediğini bildirdi. 
     Sözcü Tan, Dışişleri Bakanlığı’nda gazetecilere yaptığı açıklamada, şunları kaydetti 
     "Belge en son, nihai şeklini aldıktan sonra Bakanlar Kurulu ve AK Parti Başkanlık Divanı ortak bir toplantı yapacak. Sayın Bakan son durumu oraya götürecekler. Bunlar sonuçlanmazsa buradan hareket söz konusu olmayacak. Sayın Bakan, bunlar sonuçlanmazsa oraya hareket olmayacağını AB dönem başkanlığına da iletti." Ankara, Lüksemburg'da devam eden AB Genel İşler Konseyi'nden çıkacak kararı bekliyor. Dışişleri Bakanı Abdullah Gül ile Başmüzakereci Ali Babacan'ın Lüksemburg'a gidip gitmeyeceği konseyin kararının ardından yapılacak değerlendirmeler sonucu netlik kazanacak. 
     AB Dışişleri Bakanları, toplantıda itirazlarını sürdüren Avusturya'yı ikna etmeye çalışacak. Bakanların Avusturya üzerinde baskı oluşturması bekleniyor. Avusturya'nın ısrar ettiği başlıklar ise şöyle 
     Müzakere Çerçeve Belgesi'nden 'hedef tam üyelik' ifadesi çıkarılmalı. 
     Tam üyeliğe alternatifler getirilmeli. 
     Hırvatistan ile savaş suçları sebebiyle askıya alınan müzakereler başlamalı. 
     
     ERDOĞAN'DAN MEDENİYETLER ÇATIŞMASI UYARISI 

     AB Zirvesi'nde yaşanan tıkanıklık sürerken Avrupa'nın gözü bir anda Başbakan Erdoğan'ın düzenlediği basın toplantısına çevrildi. 
     Erdoğan AB Zirvesi'ni gece geç saatlere kadar takip ettiklerini söyleyerek "Henüz beklenen kararı verebilmiş değil. Bizim yaklaşımlarımızı dün net olarak paylaştık. Siyasi ilkelerimize ve Türkiye'nin milli menfaatlerine uygun olan bu duruşumuzu korumaya devam edeceğimizi özellikle belirtmek istiyorum. Tabi bu uzun yolculuğumuzda hep şunu söyledik. Biz ne kadar AB'ye ihtiyaç duyuyorsak en az bizim kadar AB'nin de Türkiye'ye ihtiyacı vardır. 
     Bir kere daha Avrupalı liderlere seslenmek istiyorum. Küresel barış ve istikrar için sağduyulu olmaya davet ediyorum. 11 Eylül teröründen önce bizler ülkemizdeki terör tehditleri nedeniyle dünyayı hep yanımıza davet ettik. Ama yaklaşmadılar. Ama 11 Eylül'den sonra bu davetimizi tekrarladık. Maaalesef kendilerine zarar vermeye başladığı zaman terör yardım istediler. Ve terörün bir sebep netice ilişkisi olduğunu hep anlattık. AB eğer bir küresel güç olmayı hedefliyorsa, yarınlarda medeniyetler çatışmasını ortadan kaldırmaya amaçlıyorsa, bunu bir blöf olarak değil bir gerçek olarak söylüyorum, medeniyetler ittifakının gerçekleşmesi şarttır. Türkiye'nin AB içinde bulunmasını hazmedemeyenler medeniyetler ittifakına karşı çıkanlardır. 
     Dileğimiz odur ki aklıselim galip gelsin. 
     

     
</TEXT>
</DOC>
