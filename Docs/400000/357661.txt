<DOC>
<DOCNO> 357661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo09.html </URL>
<DATE> 2005/07/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe idmanında Tuncay'dan gol şov 
</HEADLINE>
<TEXT>

     Fenerbahçe, 2005-2006 sezonunun hazırlıklarını bugün yaptığı antrenmanla sürdürdü. 
     Samandıra Tesisleri'nde, Teknik Direktör Christoph Daum yönetiminde gerçekleştirilen ve yaklaşık 2 saat süren antrenmanda sıcak hava nedeniyle zorlanan futbolcular, çalışma sırasında bol bol su içip, kafalarını yıkayarak serinlemeye çalıştı. 
     Top sürme çalışmasıyla başlayan antrenmanda futbolcular, isabetli pas çalışmasının ardından 2 grup halinde kanatlardan yapılan ortalarla gol çalışması yaptı. Çalışma sırasında ikili olarak eşleşen futbolculardan, gollerde rakiplerinden geride kalanlar şınav çekti. 
     
     TUNCAY ŞOV 
     Kanatlardan yapılan ortalarda Tuncay attığı birbirinden güzel gollerle adeta şov yaptı. 
     Milli futbolcu, kafa vuruşuyla, yarım vole ve havada topukla attığı gollerden sonra sevincini partneri Nobre ile paylaştı. Antrenmanda oldukça neşeli olan Tuncay, attığı gollerden sonra ''Recep'e gol yemesi için 100 dolar verdim'', ''Önder iyi orta yap kardeşim, sana yemek ısmarlayacağım'' diye arkadaşlarına takıldı. 
     Gol çalışmasında Semih ve Ümit de attıkları gollerle dikkati çekti. 
     
     BOL GOLLÜ ÇİFT KALE MAÇ 
     Antrenmanın son bölümünde futbolcular yarım sahada taktik ağırlıklı çift kale maç yaptı. 
     Bol gollü geçen çift kale maçta golcülerin ağırlıkta olduğu kırmızı takım, yeşil takımı 9-5 yendi. Kırmızı takımın gollerini Aurelio 3 , Anelka 2 , Luciano 2 , Tuncay ve Deniz atarken, yeşil takımın golleri Olcan 2 , Selçuk 2 ve Mehmet'den geldi. 
     
     LAKTAT TESTİ DEREAĞZI TESİSLERİ'NDE 
     Fenerbahçeli futbolculara yarın laktat testinden geçecek. 
     Dereağzı Tesisleri'ndeki tartan pistte saat 18.00'de yapılacak teste şu anda çalışmalarda yer alan tüm oyuncular katılacak. 
     Fenerbahçe, bugün öğleden sonra ve akşam yapacağı 2 idmanla hazırlıklarına devam edecek. 
     
</TEXT>
</DOC>
