<DOC>
<DOCNO> 361210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun06.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vokal cazın kraliçesi 
</HEADLINE>
<TEXT>


Önceki gece Caz Festivali kapsamında Açıkhava'da sahne alan Dianne Reeves, kuvvetli bir sahneye sahip olduğunu, seyircisini coşturmayı ne kadar ustaca yapabildiğini gösterdi 

Murat Beşer 

12. Uluslararası İstanbul Caz Festivali'nin Açıkhava'daki 13 Temmuz Çarşamba gecesi, bir sezon boyunca Babylon'da düzenli olarak sahne alan ve sonradan adını İstanbul Superband'e çeviren Aycan Teztel yönetimindeki 20 kişilik orkestranın, Jaco Pactorius'dan çaldığı 'Donna Lee' ile başladı. 
Standartlardan modern klasiklere, Ömer Göksel ve Pat Metheny'den Brecker Brothers'a, oradan 'Malatya' ve 'Çökertme' gibi türkü yorumlarına kadar uzanan çeşitlilikte bir repertuvar sunan İstanbul Superband, özellikle Şenova Ülker, Yahya Dai ve Levent 'Baba Levo' Altındağ'ın soloları ile göz doldurdu. İyi bir ısınmaydı. 

Üçlü sahnede 
Kısa sahne değişiminin ardından saatler 21.40'ı gösterirken, piyanoda Peter Martin, kontrbasta Reuben Rogers ve davulda Greg Hutchinson'dan oluşan Dianne Reeves Trio sahnedeki yerini aldı bir dakika sonra halkına hitaben seslenecek kraliçenin tüm göz kamaştırıcılığı ile Reeves göründü. 'Morning Has Broken'a girmeden evvel şarkının introsuna, aynı notadan 'hello everybody' ile başlayan bir selamla pasajı sıkıştırdı. 
İkinci olarak Sarah Vaughan'a hürmeten Billy Childs ile bestelediği 'I Remember Sarah'yı söyledi. Her santimi 'şubidubi' oyuncukları ile döşenmiş, blues formundaki swing duyumlu bu tipik vokal caz şarkısında Reeves, İstanbul'da o günün nasıl geçtiğini rapçi hazırcevapçılığına taş çıkartacak derecede güzel anlattı. 
Tam bir vokal gösterisine dönüşen şarkıda, Grammy kadar değerli mi bilinmez, ama 'sponsorunun reklamını en iyi yapan sanatçı' unvanını da kazandı. Bitirirken tüm Açıkhava'ya 'barış' sloganı attırdı. 
Bir sonraki isimsiz parça, daha önce olmayan ve sonra da olmayacaklardan biriydi. Reeves, Afrika ritimleri atan davulun eşlik ettiği vokal doğaçlamalarında seyirciyle kontağını sağlamlaştırdı. Abbey Lincoln bestesi 'Bird Alone'dan ise, Martin'in romantik piyano solosu kaldı aklımızda. 
Sıradaki 'Blue Prelude', Rogers'ın ısrarcı, aşka davet edici kontrbas solosuyla başladı. Çağrıya nazlanarak yanıt veren Reeves vardı karşısında. Düet şeklinde geçen ilk yarının ardından, yerdeki kırılan kalp parçalarını toplamak piyaniste düştü. 

Nefis sololar 
Tom Jones bestesi 'A Child is Born' öncesinde, müzikal kariyerinde kendisi için büyük bir fırsat olduğunu söylediği Arif Mardin'e şükranlarını gönderdi Reeves yaptığı kısa bir konuşmayla. 
Hutchinson'ın sıradan bir davulcu olmadığını ispatlayan 'I'm All Smiles'ın ardından Reeves, M-Base etkili yüksek tempolu 'Obsession' ile 75 dakikalık performansını tamamladı. 
Şarkının son notaları ile birlikte İstanbul Superband üyeleri sahneye sessiz sedasız aktı. Birlikte iki şarkı seslendirdiler 'Skylark'da Şenova'nın trompet, 'That's All'da ise Martin'in nefis birer soloları vardı. 
Konser boyunca doğaçlamalarını üzerimizden eksik etmeyen Reeves, kuvvetli bir sahneye sahip olduğunu, seyircisini yerlerinde duramamacasına coşturmayı ne kadar ustaca yapabildiğini gösterdi bize o gece tıpkı çıt çıkarmadan yerlerine çivilemeyi becerdiği gibi. 
Onları avucunun içine almayı, yönlendirmeyi ve doğal olarak evlerine memnun göndermeyi çok iyi biliyordu. Ne de olsa, vokal cazın kraliçesiydi O. 

Festivalde bugün 

Three Guitars Larry Coryell, John Abercombie, Badi Assad 19.00 B.Ü. Garanti Kültür Merkezi Ayhan Şahenk Salonu Paris Combo 23.00 Babylon Details Vintage Keys 20.00 Fransız Sokağı 

</TEXT>
</DOC>
