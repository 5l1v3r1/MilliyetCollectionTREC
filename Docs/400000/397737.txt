<DOC>
<DOCNO> 397737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur32.html </URL>
<DATE> 2005/11/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP'li Başkan İçki ruhsatı yoktu 
</HEADLINE>
<TEXT>

     Tekirdağ Belediye Başkanı Ahmet Aygün, gazetelerde çıkan, Atatürkçü Düşünce Derneği ADD Tekirdağ Şubesi’nin düzenleyeceği geceye içkili olması nedeniyle izin verilmediği yönündeki haberlere ilişkin, "İçki ruhsatı olmayan bir yerde içkili yemek verilmesi söz konusu olamaz" dedi. 
     Aygün, AA muhabirine yaptığı açıklamada, içkiyle ilgili tasarrufun herhangi bir kuruluşa karşı yapılmış bir hareket olmadığını belirterek, yemekhanenin alt katındaki sinemaya çok sayıda öğrencinin geldiğini ve içki verilmesi yasayla mümkün olmayan bir yerde buna izin verilmesinin kanunsuzluk olacağını söyledi. 
     Olayların çarpıtılarak kamuoyuna duyurulduğunu savunan Aygün, şöyle dedi 
     "Uygulama, yasalar çerçevesinde yapılmıştır. İçki veren birçok salon bulunmasına rağmen belediye yemekhanesinin üzerinde ısrar edilmesi ve ruhsatı bulunmayan bir yerde içkili tören düzenleme konusunun gündeme getirilmesinin, anlaşılır bir yönü yok." Belediye Başkanı Aygün, sözlerini şöyle sürdürdü 
     "Bizim herhangi bir kuruluşa karşı hareketimiz söz konusu değil. 
     İçki ruhsatı olmayan bir yerde içkili yemek verilmesi söz konusu olamaz. Önceki dönemlerde ’içkiye müsaade ediliyor’ deniliyorsa, bu önceki dönemleri bağlar." ADD Tekirdağ Şubesi Başkanı Necdet Mercanoğlu da daha önce belediyeye yaptıkları başvuruda Cumhuriyet yemeğiyle ilgili gün aldıklarını, Belediye Başkanı Aygün’ün, görüşmelerinde, yemeğin düzenleneceği yerde içki ruhsatı olmadığı için, içki verilemeyeceğini söylediğini bildirdi. 
     Mercanoğlu, bu nedenle yemeğin, 26 Kasım’da Öğretmen Evi’nde yapılacağını söyledi. 
     Gazetelerde, Belediye Başkanı Aygün’ün, ADD’nin yemeğinin verileceği salonun içki ruhsatı olmadığı için, içki servisi yapılamayacağını belirttiği yer almıştı. 
     
</TEXT>
</DOC>
