<DOC>
<DOCNO> 383956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo31.html </URL>
<DATE> 2005/10/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sevilla Spor Direktörü Beşiktaş ve Zenit aynı düzeyde... 
</HEADLINE>
<TEXT>

     Şenhan Bolelli 

UEFA Kupası'nda Beşiktaş ile aynı grupta yer alan İspanyol Sevilla Kulübü'nün spor direktörü Ramon Rodriguez Monchi, grubun en zorlu takımı olarak İngiliz Bolton'u gösterdi. 
     Monchi, yaptığı açıklamada, ''Bu yılki grup, geçen yıldan çok daha karışık. Sadece kadrosuyla değil, olağanüstü mücadeleci bir futbol sergilediğinden ve son maçı deplasmanda onlarla oynayacağımızdan Bolton en zorlu rakip'' dedi. 
     Beşiktaş ve Zenit'in ''aynı düzeyde'' rakipler olduğunu iddia eden Monchi, ''Beşiktaş kendi sahamızda oynayabildiğimizde kazanabileceğimiz bir rakip. Çünkü Türk takımları dışarıda oynadıkları maçlarda, evlerinde oynadıkları atmosferlerini kaybediyorlar. San Petesburg'da ise en büyük problemimiz kar olacak'' değerlendirmesini yaptı. 
     Sevilla Spor Direktörü, H grubunda yer alan Portekiz'in Vitoria de Guimaraes takımı için ise ''Kendi liginde en kötü durumda, ancak bu onların zayıf olduğunu göstermez. Sadece şanssız bir dönem geçirdiler'' şeklinde konuştu. 
     Öte yandan, Vitoria takımının futbolcularından Rogerio Matias, ''Vitoria, gruptan çıkıp yoluna devam etmek için gereken tüm koşullara sahip. Gruptaki tüm takımlar güçlü ve karışık rakipler, ama UEFA'da ilginç bir sürpriz yapabiliriz'' dedi. 
     
</TEXT>
</DOC>
