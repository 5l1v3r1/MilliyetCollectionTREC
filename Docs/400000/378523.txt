<DOC>
<DOCNO> 378523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/guncel/gun04.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam geri alınacak 
</HEADLINE>
<TEXT>


ŞENOL DEMİRCİ İstanbul 

İstanbul Büyükşehir Belediye Başkanı Kadir Topbaş, UKOME Ulaşım Koordinasyon Merkezi tarafından İstanbul'daki öğrenci servis ücretlerine yapılan yüzde 17'lik zammı onaylamayacağını açıkladı. Topbaş, geçen yılki tarifenin geçerli olacağını kaydetti. 
Topbaş, Büyükşehir Belediye Meclisi'nde, AKP Grup Başkan Vekili Hüseyin Evliyaoğlu'nun önceki gün öğrenci servis ücretlerine yapılan yüzde 17 oranındaki zammın yüksek olduğu ve eski tarifenin uygulanması yönünde verdiği önergenin Başkanlık makamına havale edilmesine ilişkin soru üzerine şunları söyledi "Doğrudur. Ben de bu önergeyi onaylamayacağım. Akaryakıta kısmen bir zam oldu. Ama akaryakıttaki o son zamların da hükümet tarafından geriye çekilmesi konusunda çalışmalar var. Servis çeken firmalarla görüştüğümüzde geçen yılki rakamlarla devam edebilmelerinin mümkün olduğunu öğrendik." 
İstanbul'da 1 Ocak 2005'te yapılan yüzde 10'luk KDV indiriminden sonra 0 - 3 kilometre olan en kısa mesafe 73.22 YTL, 23 - 25 kilometre olan en uzun mesafe ise 171.15 YTL olarak belirlenmişti. 


</TEXT>
</DOC>
