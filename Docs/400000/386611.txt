<DOC>
<DOCNO> 386611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun23.html </URL>
<DATE> 2005/10/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB, Türkiye'ye kuş gribi desteği sağlayacak 
</HEADLINE>
<TEXT>

     AB Komisyonu, kuş gribine karşı mücadele konusunda Türkiye ve Bulgaristan'ın AB'den destek istediğini, bu desteğin sağlanması için temasların sürdürüldüğünü açıkladı. 
     Komisyon sözcüleri, Komisyon'un sağlık ve tüketicinin korunmasından sorumlu üyesi Markos Kipriyanu'nun Türk hükümeti yetkilileriyle diyalog halinde olduğunu, ne tür destekler sağlanabileceğinin araştırıldığını ve Türkiye'ye salgın hastalık uzmanları gönderileceğini bildirdiler. 
     Sözcüler, Romanya'dan gelen numunelerin incelenmesinde, ''gümrük sorunları'' nedeniyle gecikme olduğunu, ancak bu ülkedeki virüsün de hastalığa sebebiyet verecek H5N1 tipi kuş gribi virüsü olduğunun varsayıldığını belirttiler. 
     AB uzmanları, bugün Brüksel'de, Balkanlardan batıya doğru ilerlemesinden korkulan kuş gribi salgına karşı Komisyon'un getirdiği önlem önerilerini inceliyor. 
     Sözcüler, Komisyon önerileri hakkında bilgi verirken, AB üyesi ülkelerden, kendi coğrafi konum ve koşullarına göre risk olasılıklarını değerlendirmeleri ve uygun önlemler almalarının istendiğini belirttiler. 
     Komisyon, yabani kuşlarla kümes hayvanları arasında ''temasın azaltılmasını'' istiyor. 
     Av yasağı getirilmesini önermeyen Komisyon, avcıların anormal tespitleri olması halinde bilgi vermeleri çağrısında bulunuyor. 
     Şeker hastalarına ve 60 yaş üstündeki insanlara aşı önceliği öneren Komisyon'un önerileri çerçevesinde alınacak önlemlerin bu akşam açıklanması bekleniyor. 
     
</TEXT>
</DOC>
