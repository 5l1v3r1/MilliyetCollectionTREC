<DOC>
<DOCNO> 384550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo13.html </URL>
<DATE> 2005/10/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Galatasaray idmanına 8 futbolcu katıldı 
</HEADLINE>
<TEXT>

     Galatasaray, Kayseri Erciyesspor ile 16 Ekim Pazar günü yapacağı Turkcell Süper Ligi maçının hazırlıklarını 
     eksik kadrosuyla yaptığı antrenmanla sürdürdü. 
     Teknik direktör Eric Gerets yönetiminde yapılan ve A takımdan sakatlar dahil olmak üzere sadece 8 futbolcunun katıldığı idmanda, oyuncular koşunun ardından ayak tenisi oynadılar. 
     Aşil tendonunda zorlama bulunan Hakan Şükür dinlendirilirken, hafta başından bu yana idmanlara katılan Zafer de 20 Yaşaltı Milli Takımı’na katılması nedeniyle çalışmada bulunamadı. 
     Antrenör Erdal Keser, eksikler nedeniyle basın mensuplarıyla şakalaşarak, "Sizler de gelin bari bir takım oluşturabilelim" dedi. 
     Ayhan, ayak tenisi maçı sırasında "Bir şeyine oynayalım" demesi üzerine Keser, "İftar yemeğine olsun" diye yanıt verdi. 
     Sakatlıkları süren Sabri, Hasan Şaş ve Ümit Karan tesislerde tedavi olurken Hasan Kabze ve Cihan’ın pazartesi günü takımla birlikte çalışmalara başlayacağı açıklandı. Altan ise takımdan ayrı çalışmalarını sürdürdü. 
     Bu arada tedavisini Almanya’da sürdüren kaleci Aykut’un raporunun beklendiği ve bu rapora göre durumunun belli olacağı kaydedildi. 
     Öte yandan Gerets, antrenmana getirdiği 10 haftalık köpeği George’u sevdi. 
     Kendisine hediye edilen ve dün İstanbul’a gelen sevimli köpeği ile oynayan ve onu sık sık öpen Belçikalı teknik adam, basın mensuplarına da poz verdi. 
     
</TEXT>
</DOC>
