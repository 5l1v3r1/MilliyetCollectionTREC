<DOC>
<DOCNO> 368192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/axgun02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba imalatı sırasında patlama 
</HEADLINE>
<TEXT>


Zeytinburnu'ndaki 5 katlı bir apartmanda meydana gelen patlamanın bomba imalatı sırasında meydana geldiği belirlendi 

OSMAN KARA, M. AKİF ERDEM İstanbul 

Zeytinburnu'nda, 5 katlı bir apartmanın 2. katındaki dairede dün saat 11.45'te bir patlama meydana geldi. Binada büyük çapta hasara yol açan patlamadan çevredeki binalar da etkilendi. Patlamanın önce doğalgazdan kaynaklandığı sanıldı, ancak İGDAŞ ekiplerinin yaptığı inceleme sonrası, patlamanın doğalgazdan değil bomba imalatı sırasında meydana geldiği öne sürüldü. 
Olay yerine gelen Emniyet Müdürü Cerrah, patlama meydana gelen evde belden aşağısı parçalanmış halde 2 erkek cesedinin bulunduğunu belirterek, "Patlamanın doğalgaz olmadığını söyleyebilirim. Olay yerinde, kendileri bir şey imal ederken patlama meydana geldiği gibi bir izlenim var" dedi. 
Görgü tanıklarından Ahmet Kutluay, içeriden 4 yaralı çıkardıklarını belirterek, "Tavanlar dahi delinmişti. Üstteki katı görebiliyordum" dedi. Yan binada oturan Lütfiye Fidan da, "Evimin kapıları, pencereleri birbirine girdi" diye konuştu. 

2 kilo A-4 çıktı 
Mardin'den geldikleri belirtilen 8 kişilik bir ailenin 1,5 ay önce kiraladığı dairede ölen 2 kişinin üzerinden sahte kimlik çıktığı, parmak izlerinden gerçek kimliklerinin belirlenmeye çalışıldığı bildirildi. Olay yerinde 2 kilo A-4 patlayıcı bulunduğu ve bomba imalatı sırasında olayın meydana geldiği, ölen kişilerin PKK ile bağlantısı olduğu öne sürüldü. Patlamanın olduğu dairede oturan Beşir Baysu 53 , Zeynep Baysu 46 , Medine Baysu 3 ve Avniye Kaya 27 ile üst dairede oturan Fadime Terzi 51 yaralandı. Yaralıların hayati tehlikelerinin bulunmadığı bildirildi. 


</TEXT>
</DOC>
