<DOC>
<DOCNO> 377276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yazar/theper.html </URL>
<DATE> 2005/09/10/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Vatandaş olmak kabahat 
</HEADLINE>
<TEXT>


Adaletin sembolü olan heykelciği biliyorsunuz değil mi Hani gözleri bağlı hanım hanımcık bir kızcağız. Bir elinde terazi tutar. Bu terazi, adalet dağıtırken taraf tutmadan herkese eşit adalet dağıttığını sembolize eder. Gözleri de bağlıdır ya, yani hiç kimseye ayrım yapmaz, karşısındakini görmeden herkese eşit davranmak için. Elindeki kılıç da barbarlık işareti değil, adaletin keskin kılıcıdır. Neyse Şimdi biraz eşitlik ne imiş, ondan söz edeceğim, onun için bu hanım kızdan söz ettim. 
Diyelim bir davaya muhatap oldunuz yani aleyhinize dava açıldı. Bu davaya cevap verme süreniz, 10 gün. Ancak davalı bir kamu kuruluşu ise cevap süresi 30 gün. Niye 
Diyelim ki bir davayı kaybettiniz, kararı temyiz edeceksiniz. Asliyelik davalarda temyiz süresi benim için 15 gündür. Ya kamu kurumları için Onlar için temyiz süresi 30 gündür. Niye, vatandaş olmak kabahat mı ki süre yarı yarıya kısa tutulmuş 
Diyelim ki birileri gayrimenkulünüzü hukuki bir bağ olmadan işgal etmiş, ecrimisil isteyeceksiniz. Alabileceğiniz ecrimisil için dava açacaksınız, bedeli mahkeme tayin edecek. Siz sonra bunu icra takibine konu yapacaksınız. Ancak işgal edilen Hazine'ye ait bir yer ise Hazine dava açmadan kendi tayin ettiği ecrimisil bedelini gelip tahsil edecek. Niye 
Diyelim ki benim bir şirketten alacağım var. Ben bu alacağımı ancak şirketin parasını veya malvarlığını bulabilirsem alabilirim, çoğunlukla da borçlu şirket önlemini alır, ben de alacağımın üzerine bir bardak su içerim. Ancaaak, alacaklı Hazine veya SSK ise onlar yönetim kurulu elemanlarının şahsi malvarlığına başvurup paralarını tıkır tıkır alırlar. Niye Ben birine alacağım nedeni ile ihtarname gönderirsem, ihtarnameyi alan bunu yırtar atar, benim için olsa olsa faizin başlangıcı olur, başka bir işe yaramaz, ancak ihtarnameyi keşide eden bir kredi kurumu ise ve ihtarnameye açıkça itiraz edilmezse o borç var sayılır. Niye 
Örnek çok ancak yerim bol değil, şimdi geleyim gözü bağlı hanım kıza. Görüyorsunuz bir gözünün bağı hafif kaymış bir yerlere göz kırpıyor ama, o bir yer vatandaş değil. Bizde vatandaş olmak kabahat, değil mi 



</TEXT>
</DOC>
