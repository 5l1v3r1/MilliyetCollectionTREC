<DOC>
<DOCNO> 369790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur19.html </URL>
<DATE> 2005/08/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ulaştırma Bakanı Trenlere yönelik saldırı için teknoloji peşindeyiz 
</HEADLINE>
<TEXT>

     Kenan Gürbüz AA 

Ulaştırma Bakanı Binali Yıldırım, trenlere yönelik terör saldırılarını önlemek için akademisyenlerden yardım istediklerini belirterek, ''Amacımız, bu saldırıları önceden tespit edecek bir teknoloji oluşturmak'' dedi. 
     Bakan Yıldırım, Bolu'nun Gerede İlçesi'nde düzenlenen 62. Gerede Yağlı Güreş Festivali'nde yaptığı konuşmada, güreşin, Türklerin ata sporu olduğunu belirterek, ''62 yıldır böyle bir kültürün ve sporun devam etmesi için çalışan herkesi kutluyorum. Güreşecek pehlivanlara başarılar diliyorum'' dedi. 
     Başpehlivanlık güreşlerine katılan pehlivanların kuralarını çeken Bakan Yıldırım, daha sonra, Geredeli olan TBMM Başkan Vekili İsmail Alptekin ve pehlivanlarla hatıra fotoğrafı çektirdi. 
     Yağlı güreşlerde, Kırkpınar Başpehlivanı Şaban Yılmaz, eski başpehlivanlardan Ahmet Taşçı ile Kenan Şimşek'in de aralarında bulunduğu bir çok pehlivan, başpehlivanlık için yarışıyor. 
     
     AA MUHABİRİNİN SORULARINI YANITLADI 
     Daha sonra AA muhabirinin sorularını yanıtlayan Bakan Yıldırım, Doğu ve Güneydoğu illerinde demiryollarına ve trenlere yönelik terör saldırılarıyla ilgili olarak şunları söyledi 
     ''Teröristlerin, özellikle trenleri hedef seçtiğini düşünmek yanlış. Trenler, yüzlerce kilometrelik güzergahı kat ettikleri için teröristlerin hedefi haline geliyor. Bunun önüne geçmek için çeşitli tedbirler alıyoruz. Bazı arkadaşlarımız, bu saldırılarda yaşamını yitirdi. Şu anda bakanlık olarak akademisyenlerle ortak bir çalışma yapıyoruz. Amacımız, trenlerin geçtiği güzergahlarda, patlayıcı maddelerle yapılan saldırıları önceden tespit edecek bir teknoloji ortaya çıkarmak. Bunu sağlarsak, bu teknolojiyi bütün trenlerde kullanmayı planlıyoruz.'' 
     
     THY'NİN YOLCU SAYISINDA ARTIŞ 
     Türk Hava Yolları'nın THY , bu yılın 7 aylık döneminde taşıdığı yolcu sayısının belli olup olmadığı yönündeki soru üzerine, Yıldırım şunları söyledi 
     ''Türkiye, turizmde hareketli bir dönem yaşıyor. Bu olumlu gelişme, ulaşım sektörüne de yansıdı. THY, geçtiğimiz yıl iç ve dış hatlarda 15 milyon yolcu taşımıştı. Bu seneki rakamları net olarak bilmiyorum. Fakat iç ve dış hatlarda taşınan yolcu oranında yüzde 25'lik bir artış oldu. Bunu da rakam olarak ifade edersek, geçen yıla göre 4 milyon civarında bir artış yaşandı. Yıl sonunda bu rakamın daha da iyi olacağına inanıyorum.'' Hızlı tren konusuna da değinen Bakan Yıldırım, Ankara-Eskişehir güzergahındaki çalışmaların yüzde 80 oranında tamamlandığını ifade ederek, ''Eskişehir-İstanbul güzergahı ise ihale edildi. Bu güzergahta çalışmalar, ihale sonrası başlayacak'' diye konuştu. 
     
</TEXT>
</DOC>
