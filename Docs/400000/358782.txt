<DOC>
<DOCNO> 358782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonyas12.html </URL>
<DATE> 2005/07/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Uyurgezer kız, 50 metre yükseklikteki vincin kolunda uyurken bulundu 
</HEADLINE>
<TEXT>

     İngiltere'nin başkenti Londra'da 15 yaşındaki bir genç kızın yaklaşık 50 metre yükseklikte bir vincin kolunda uyurken bulunması şaşkınlık yarattı. 
     Güneydoğu Londra'da bulunan inşaatın yakınından geçen bir kişinin fark etmesi üzerine, bölgeye gelen polis ve itfaiye görevlilerinin son derece dikkatli bir kurtarma çalışması yaptıkları ve genç kızın zarar görmeden vincin tepesinden indirilmesinin sağlandığı bildirildi. 
     Genç kızın uykusunda nasıl olup da evden çıktığı, inşaat bölgesine geldiği, 50 metre yüksekliğe tırmandıktan sonra vincin iki kolundan birinin üzerinde uca kadar nasıl ilerlediği bilinmiyor. 
     Kurtarma çalışması sırasında da uzmanların uyarısıyla sessiz davranıldığı, genç kızın aniden uyanıp, panikle aşağı düşmesinden korkulduğu ifade edildi. 
     İtfaiye erlerinin, uyurgezer kızın yanında bulunan cep telefonu aracılığıyla vincin tepesinden genç kızın ailesine de haber verdiği kaydedildi. 
     Bu arada Londra'nın en ünlü uyurgezer kliniği uzmanları, uykusunda ata binen hastaları bile bulunduğuna dikkat çekerek, yakınları arasında uyurgezer kişiler olan ailelerin her zaman dikkatli davranmaları gerektiğini ifade etti. 
     Uyurgezerliğin her 10 kişiden birini yaşamının en az bir döneminde etkilediği ifade ediliyor. 
     
</TEXT>
</DOC>
