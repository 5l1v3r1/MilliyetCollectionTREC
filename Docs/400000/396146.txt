<DOC>
<DOCNO> 396146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur21.html </URL>
<DATE> 2005/11/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İnternette inanılmaz dolandırıcılık çetesinin lideri Tarkan'ın kuzeni 
</HEADLINE>
<TEXT>

     Antalya’da internet üzerinden dolandırıcılık yaptığı iddiasıyla Mehmet T'yi yakaladı. Yakalanan Mehmet T’nin, ünlü şarkıcı Tarkan’ın kuzeni olduğu ve 2002 yılında "Bilişim Sistemine girmek" ve "Ruhsatsız silah bulundurma"suçları nedeniyle arandığı ortaya çıktı. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü ekipleri, İstanbul, Bursa, Konya ve Ankara’da internet aracılığıyla üçüncü kişilere ait banka hesaplarını kopyaladıkları ve elde ettikleri şifreler aracılığıyla müşterilerin hesaplarını kendi hesaplarına aktardıkları belirlenen kişilerin, konaklamak amacıyla Antalya’da bulunduklarını tespit etti. 
     Bu kişilerin bulunduğu Konyaaltı’nda lüks bir konuta baskın düzenleyen polis, burada kalan Mehmet T’yi yakaladı. Lüks konutta arama yapan polis, Mehmet T’ye ait olduğu belirlenen bir bilgisayar ve çeşitli bankalara ait hesap cüzdanları ele geçirdi. Bilgisayar üzerinde yapılan ilk incelemelerde, internet üzerinden kopyalanmış banka kayıtları ve hesap numaraları ele geçirildi. 
     Araştırmasını derinleştiren polis ekipleri, şebekenin, bir internet ağı denetim programını kullanarak, bazı isimlere ait bilgileri e-posta adreslerine gönderdiğini ve bu program aracılığıyla kişilerin bilgisayar üzerindeki işlemlerini ve banka hesaplarını kopyaladıklarını tespit etti. 
     Şebekenin yakalanmamak amacıyla elde ettikleri hesap numarası ve şifreleri bir başka banka hesabından üçüncü kişilere yüzde 50 komisyon karşılığı sattıklarını tespit eden ekipler, bu şekilde Bursa’da bir iş kadını, Konya’da bir şirket sahibi ve İstanbul’da bazı firma yöneticilerinin hesaplarına girildiğini belirledi. Polis, şebekenin 40 kişiye ait banka hesap numaralarını tespit ettiğini ve bu hesaplara aktarım yapılmadan şebekenin ortaya çıkarıldığını bildirdi. 
     Şebekenin, şu ana kadar 150 bin YTL’yi kendi hesaplarına aktardığını da belirleyen polis, yakalanan Mehmet T’nin şebekenin elebaşı olduğunu, şebeke üyesi 3 kişinin de arandığını kaydetti. 
     Polis, şebekenin çeşitli bankalara ait internet adreslerini kullanarak sahte internet sayfaları hazırladıklarını ve vatandaşların buralara bilgi girişini sağlamak amacıyla çalışmalar yaptığını da belirledi. 
     Öte yandan, Antalya’da yakalanan Mehmet T’nin, ünlü şarkıcı Tarkan’ın kuzeni olduğu ve 2002 yılında "Bilişim Sistemine girmek" ve "Ruhsatsız silah bulundurma"suçları nedeniyle arandığı bildirildi. Polis, konaklamak için Antalya’yı seçen Mehmet T’nin, Konyaaltı Semti’nde lüks bir evde kaldığını ve ayda bin 200 YTL kira ve 500 YTL aidat ödediğini tespit etti. 
     Polis, vatandaşlara, "Bilmediğiniz kişilerden gelen e postaları kesinlikle açmayın" uyarısında bulundu. 
     
     TUTUKLANDI 

     Antalya Emniyet Müdürlüğü Kaçakçılık ve Organize Suçlar Şube Müdürlüğü ekipleri tarafından, internet üzerinde dolandırıcılık yaptığı iddiasıyla yakalanan Mehmet Tevetoğlu, çıkarıldığı nöbetçi mahkemece tutuklandı. 
     
</TEXT>
</DOC>
