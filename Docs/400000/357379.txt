<DOC>
<DOCNO> 357379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy19.html </URL>
<DATE> 2005/07/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP'den "temel yasa" tepkisi .. 
</HEADLINE>
<TEXT>

     CHP Grubu, TBMM Genel Kurulu’nda temel yasa yöntemiyle yapılacak görüşmelere katılmama kararı aldı. 
     CHP Grubu, TBMM Genel Kurulu’ndan yarım saat önce Grup Başkanvekili Haluk Koç başkanlığında olağanüstü toplandı. Toplantıda, TBMM İçtüzüğü’nün 91’nci maddesinde yapılan ve bazı tasarı ile tekliflerin "Temel yasa" olarak bölümler halinde görüşülmesine olanak sağlayan değişiklik değerlendirildi. Toplantıda bu yöntemle yapılacak Genel Kurul çalışmalarına katılmama kararı alındı. 
     Grup Başkanvekili Koç, toplantıdan ayrılırken gazetecilere yaptığı açıklamada, AK Parti’nin "Tek sesli bir Meclis" istediğini, muhalefete tahammülü olmadığını söyledi. Temel yasa olarak görüşülecek konularla ilgili verilecek önergelerin, AK Parti tarafından çok önceden kapatılarak muhalefetin önerge vermesinin de engellendiğini kaydeden Koç, şunları söyledi 
     "AKP hükmeden, CHP yalvaran konumda olacak. Böyle demokrasi olmaz. Bu şekilde, antidemokratik bir tüzük çerçevesinde CHP’nin muhalefet rolü oynamasını kabul etmiyoruz. Böyle bir şey olamaz. 
     Umarız, kendi yarattığı demokrasi zaafı içinde AKP yarattığı yanlışın farkına, tek başına Meclis’te oturarak varır. Çıkaracakları yasalar hayırlı, uğurlu olsun." Koç, ancak komisyonlarda yapılacak çalışmalara "Etkin bir şekilde katılacaklarını" da sözlerine ekledi. 
     
</TEXT>
</DOC>
