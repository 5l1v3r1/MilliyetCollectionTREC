<DOC>
<DOCNO> 388517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun29.html </URL>
<DATE> 2005/10/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hariri suikastinden önce şüpheli telefon... 
</HEADLINE>
<TEXT>

     Lübnan'da eski Başbakan Refik Hariri'nin 14 Şubat'ta öldürüldüğü suikasti araştıran BM komisyonunun raporunda, Lübnan Devlet Başkanı Emil Lahud aleyhinde de unsurlar çıktı. 
     Suriye ve Lübnanlı yetkililerin suçlandığı raporda, kilit bir zanlının kardeşinin, suikastten birkaç dakika önce Lahud'u cep telefonuyla aradığı belirtiliyor. 
     Komisyonun internette yayımlanan raporunda, söz konusu kilit şüphelinin Suriyeli yetkililerle kuvvetli ve eski bağları bulunan Lübnan'daki İslami hayırsever derneği El Ahbaş'ın seçkin üyesi Ahmed Abdül Al olduğu kaydediliyor. 
     Abdül Al'in gerçekleri gizlediğinden şüphelenen soruşturma görevlilerinin dikkatini çektiği ve soruşturma görevlilerinin diğer zanlılarla bağlantılı bu kişinin hesaplarında inceleme yapılmasının gerekli olduğunu düşündükleri belirtilen raporda, diğer zanlılar arasında özellikle, Hariri suikasti sırasında Lübnan Devlet Başkanlığı muhafızlarının şefi olan Mustafa Hamdan'a dikkat çekiliyor. 
     Mustafa Hamdan'ın da, suikastten hemen önce Devlet Başkanı Lahud'a telefon eden Abdül Al'ın kardeşi Mahmud Abdül Al ile çok yakın ilişkileri olduğuna dikkat çekilen raporda, El Ahbaş derneğinin aktif üyesi Mahmud Abdül Al'ın patlamadan birkaç dakika önce saat 12.47'de Lahud'un cep telefonunu aradığı ve saat 12.49'da da Lübnan askeri istihbarat başkanı Raymond Azar ile konuştuğunun tespit edildiği belirtildi. 
     Raporda, Abdül Al'ların üçüncü kardeşlerinin de Devlet Başkanlığı muhafızı olduğu kaydedildi. 
     Lahud'un bürosu ise Hariri suikastinden hemen önce bir şüpheliden Lahud'a telefon edildiğini yalanladı. 
     Devlet Başkanı Lahud'un görev süresinin Eylül 2004'te uzatılması, Refik Hariri ile Şam makamları arasında ciddi krize neden olmuştu. 
     
</TEXT>
</DOC>
