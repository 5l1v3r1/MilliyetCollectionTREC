<DOC>
<DOCNO> 360437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy09.html </URL>
<DATE> 2005/07/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ulaştırma Bakanı Postacılara scoter alma çalışmaları yapılıyor 
</HEADLINE>
<TEXT>

     Ulaştırma Bakanı Binali Yıldırım, posta dağıtıcılarının dağıtım hizmetlerini daha rahat ve zorlanmadan yürütebilmeleri amacıyla scoter alımı yönünde çalışmaların sürdürüldüğünü bildirdi. 
     Bakan Yıldırım, CHP Antalya Milletvekili Feridun Baloğlu’nun posta dağıtıcılarının sorunlarına yönelik soru önergesini yazılı olarak yanıtladı. 
     Yıldırım, Baloğlu’nun "Posta dağıtıcılarının sayılarının azaldığına, buna karşılık yerleşim alanlarının hızla genişlediğine dikkat çekerek, posta dağıtıcılarının çalışma şartlarını düzeltmek için ne gibi çözümler getirileceği" sorusunu yanıtlarken, münhal posta dağıtıcı açığının atama yetkisi temin edilerek kapatılamadığı için, tekel dışında kalan gönderilerin ayırım ve dağıtım hizmetlerinin ihale yoluyla yüklenici firmalara yaptırılması uygulamasının sürdüğünü belirtti. 
     Yıldırım, yanıtında "Diğer taraftan, dağıtıcıların dağıtım alanlarındaki hizmetlerini daha rahat ve zorlanmadan yürütebilmeleri amacıyla scoter alımı yönünde çalışmalar sürdürülmekte olup, alım gerçekleştiğinde gerek duyulan PTT işyerlerine tahsis edilecektir" bilgisine yer verdi. 
     Posta dağıtıcılarının fiili hizmet zammından faydalanmaları konusunda hazırlanan Bakanlık önerisinin, 2001 yılında Başbakanlık, devlet bakanlıkları ve bakanlıkların görüşüne sunulduğunu ifade eden Yıldırım, ancak bu konuda bir sonuç alınamadığını, bunun üzerine ek ödemelerin gündeme getirildiğini bildirdi. 
     Yıldırım, bu kapsamda 406 Sayılı Kanun’a eklenen geçici bir maddeyle 3 bin gösterge rakamının, memur aylık katsayısıyla çarpımı sonucu bulunacak tutarı geçmeyecek şekilde, Kefalet Sandığı’ndan Adana, Ankara, Antalya, İstanbul ve İzmir’de büyükşehir belediyesi sınırları içinde yer alan PTT işyerlerinde çalışan dağıtıcı personele ek ödeme yapılması uygulamasının başlatıldığını açıkladı. 
     Yıldırım, ayrıca Antalya, Aydın, Balıkesir, Bursa, Mersin, İstanbul Anadolu Yakası, İzmir ve Muğla PTT başmüdürlüklerine bağlı sahil şeridinde bulunan ve büyükşehir belediyesi sınırları dışındaki merkez ve şubelerde çalışan dağıtıcılara da haziran, temmuz, ağustos ve eylül aylarında, 1200 gösterge rakamının memur aylık katsayısıyla çarpımı sonucu bulunacak miktar kadar ek ödeme yapılmasına, PTT Yönetim Kurulu’nca karar verildiğini bildirdi. 
     PTT Genel Müdürlüğü’nde 11 bin 662 dağıtıcı bulunduğunu belirten Yıldırım, dağıtıcılara verilen yazlık ve kışlık kıyafetlerin talepler doğrultusunda günün şartlarına uygun hale getirildiğini de kaydetti. 
     
</TEXT>
</DOC>
