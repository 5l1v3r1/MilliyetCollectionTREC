<DOC>
<DOCNO> 356284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo08.html </URL>
<DATE> 2005/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Samsunspor’da 'Celil' krizi 
</HEADLINE>
<TEXT>

     Murat SANDIKÇI SAMSUN, DHA 

      SAMSUNSPOR, 2005-2006 sezonunu Nuri Asan Tesisleri’nde açtı. Yeni sezon öncesi kaptan Celil’in antrenmana çıkmaması ise krize yol açtı. Genel Menejer Yücel Uyar, Celil bizim kaptanımızdır. Bugün çıkmadı'' diye konuştu. 
     Başkan İsmail Uyanık’ın istifa etmesiyle birlikte 13 Temmuz’da olağanüstü kongre kararı alan kırmızı- beyazlı takım, yeni sezonun ilk çalışmasını bugün pazartesi tesislerde yaptı. 20 futbolcu ile yeni sezona giren Samsunspor, Teknik Direktör Şaban Yıldırım nezaretinde ilk çalışmasını gerçekleştirdi. Yönetim Kurulu üyelerinin de tam kadro hazır bulunduğu sezonun ilk çalışmasına Orduspor’dan transfer edilen Muzaffer de katıldı. Konfederasyon Kupası’nda bulunan ve 35 bin dolar alacağı yüzünden FIFA’ya başvuran Kais ve Tunus milli takımında bulunan Ayari ile Bulgar golcü İvanov antrenmana katılmadı. Sözleşmesi sona eren Serkan Aykut ve Shorunmu’nun da bulunmadığı çalışmada Celil krizi yaşandı. 
     
     CELİL YUVADAN UÇUYOR 
     Antrenmanın başlamasına 10 dakika kala tesisleri terk eden Celil Sağır teknik heyet ve yönetimi şaşırttı. Antrenmanın başlaması ile birlikte Celil’in antrenmana gelmesini bekleyen teknik heyet ve futbolcular, tecrübeli futbolcunun tesisleri terk ettiği haberini alınca büyük bir şok yaşadı. Celil’in yönetime gitmek istediğini ve Samsunspor’da forma giymek istemediğini bildirdiği öğrenildi. Celil’in yarın yönetim ile tekrar biraraya gelerek sözleşmesinin feshedilmesini talep edeceği öğrenildi. 
     
</TEXT>
</DOC>
