<DOC>
<DOCNO> 392619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur22.html </URL>
<DATE> 2005/11/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tatilcilerin dönüşü sürüyor... Araç kuyrukları uzuyor... 
</HEADLINE>
<TEXT>

     Bayram tatilinin ardından İstanbul-Ankara karayolunun Kaynaşlı otoyol gişelerinde yaklaşık 7 kilometre uzunluğunda araç kuyruğu oluştu. 
     AA muhabirinin edindiği bilgiye göre, Ramazan Bayramı tatili dolayısıyla çok sayıda kişi araçlarıyla trafiğe çıkınca, İstanbul-Ankara karayolundaki Kaynaşlı gişelerinde trafik yoğunlaştı. 
     Kaynaşlı otoyol gişelerinde 5 gişe, saat 24.00'dan itibaren çalışmaya başladı. İstanbul'dan Ankara yönüne giden araçlar, gişelerin önünde yaklaşık 7 kilometrelik kuyruklar oluşturdu. 
     Görevliler, her gişeden dakikada 10 aracın geçiş yapabildiğini, bu nedenle trafik yoğunluğu yaşandığını bildirdiler. 
     Sürücüler ise bayram tatili süresince ücretsiz olan otoyolların pazar günü ücretli olmasının araç kuyruklarına neden olduğunu kaydettiler. 
     Öte yandan Ankara'dan İstanbul yönüne giden araçlardan ücret alınmadığı için bu bölümde trafik akışı daha hızlı sağlanıyor. 
     Trafik ekipleri, araç yoğunluğunu azaltmak amacıyla anons sistemiyle Ankara'dan İstanbul yönüne giden sürücüleri bilet almamaları ve direkt geçiş yapmaları konusunda uyarıyor. 
     
</TEXT>
</DOC>
