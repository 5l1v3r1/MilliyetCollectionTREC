<DOC>
<DOCNO> 363376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko10.html </URL>
<DATE> 2005/07/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Silik ve okunaksız fiş kullanan mükelleflere uyarı... 
</HEADLINE>
<TEXT>

     Maliye Bakanlığı, mükellefleri, müşterilere silik ve okunaksız fiş verilmemeleri konusunda uyararak, aksine hareket edenlerin tespiti halinde, bu kişiler hakkında kanunda öngörülen cezaların kesilmesi yönünde ilgililere gerekli talimatın verildiğini bildirdi. 
     Maliye Bakanlığı'ndan yapılan açıklamada, Gelir İdaresi Başkanlığı'na intikal eden olaylardan bazı mükelleflerin ödeme kaydedici cihazlarda usulüne uygun kağıt rulo kullanmadıkları veya müşterilerine silik ve okunaksız fişleri verdiğinin anlaşıldığı belirtildi. 
     Katma Değer Vergisi mükelleflerinin ödeme kaydedici cihazları kullanmaları mecburiyeti hakkındaki kanunla ilgili tebliğde, ''termal yazıcılı ödeme kaydedici cihazlarda tebliğde sayılan özelliklere sahip, Türk Standardları Enstitüsü tarafından onaylanan ve arkasında buna dair yazı ve işaretlerin kayıtlı olduğu kağıt ruloların kullanılacağı''nın hatırlatıldığı açıklamada, şöyle denildi 
     ''Bu nedenle, silik ve okunaksız fiş düzenlenmesinin önlenmesi amacıyla ödeme kaydedici cihaz kullanmak zorunda olan mükelleflerin denetlenerek, cihazlarında tebliğde yer alan esaslara uygun kağıt ruloların kullanılması ve müşterilere silik ve okunaksız fiş verilmemesi hususunda uyarılmaları, aksine hareket ettiği tespit edilenler hakkında kanunda öngörülen cezaların kesilmesi yönünde teşkilatımıza gerekli talimat verildi.'' 
     
</TEXT>
</DOC>
