<DOC>
<DOCNO> 376724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko26.html </URL>
<DATE> 2005/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
JTI, sigara harmanlarını değiştirecek... 
</HEADLINE>
<TEXT>

     JTI Türkiye, Monte Carlo, More, Anadolu ve Winchester ürünlerinde orijinal harman yapılarını kullanacak. 
     JTI Türkiye'den yapılan açıklamada, kısa süre önce alınan Bakanlar Kurulu kararı ile sigaralarda uygulanan tütün kullanım oranlarına dayalı vergi sisteminden vazgeçildiği hatırlatılarak, yeni uygulamanın firmaların yeniden orijinal harman yapılarına geçişlerine olanak sağladığı belirtildi. 
     JTI Türkiye Genel Müdürü Bilgehan Anlaş, yeni uygulamayla daha etkin, denetimi kolay, öngörülebilir ve devletin vergi gelirlerini garanti altına alacak bir sisteme geçildiğini, yeni sistemin piyasada kalıcı ve istikrarlı bir ortam sağlayacagını vurguladı. 
     Anlaş, geçtiğimiz bir yıllık geçici dönemde bazı firmaların çeşitli ürünlerinde kullandıkları harmanları o zamanki vergi sistemine dayalı olarak değiştirmek zorunda kaldıklarına işaret ederek, bu uygulamanın vergi ile ilgili hedeflenen sonuçlara ulaşılamamasına ve harman kaliteleri nedeniyle belirgin tüketici memnuniyetsizliklerine yol açtığını kaydetti. 
     JTI Türkiye olarak yeni yürürlüğe giren vergi sistemi ile birlikte önceki sistem çerçevesinde harman değişikliğine gitmek zorunda kaldıkları Monte Carlo, More, Anadolu ve Winchester ürünlerinde orijinal harman yapılarına geri dönülmekte olduğunu belirten Anlaş, bundan sonra tüketicilere söz konusu markaların yeniden bilinen özgün tat ve içim kalitesini en uygun fiyatlarla sunmayı hedeflediklerini bildirdi. 
     
</TEXT>
</DOC>
