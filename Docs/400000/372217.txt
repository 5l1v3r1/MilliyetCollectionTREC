<DOC>
<DOCNO> 372217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo21.html </URL>
<DATE> 2005/08/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fransa Turu'nu 7 kez kazanan Armstrong'a doping kullandığı iddiası 
</HEADLINE>
<TEXT>

     Bisiklette dünyanın en zorlu yarışı olarak gösterilen Uluslararası Fransa Turu'nu 7 kez kazanarak tarihe geçen ABD'li Lance Armstrong'un doping kullandığı iddia edildi. 
     Fransa'nın ünlü spor gazetesi L'Equipe'in ilk sayfasından verdiği ''Amstrong yalanı'' başlığını taşıyan haberde, efsanevi bisikletçi Lance Armstrong'un, turu ilk kez kazandığı 1999 yılında performans artırıcı doping maddesi kullandığı ileri sürüldü. 
     Gazete, ünlü bisikletçinin 1999'daki yarışları kazanmak için EPO maddesi kullandığını yazarken, iddialarını kanıtlamak için 4 sayfayı bu habere ayırdı. 
     Armstrong ise kendi internet sitesinde gazetenin haberini yalanlayarak, ''Cadı avı sürüyor ve yazılar tabloid gazeteciliğinden başka birşey değil. Defalarca söylediğim gibi yine tekrarlıyorum. Yaşamımda performans artırıcı hiçbir madde kullanmadım'' dedi. 
     Dünya Bisiklet Federasyonu'nun 2001 yılına dek idrar tahlillerinde EPO testini yapmadığını savunan L'Equipe gazetesi, haberinde, o yıllarda EPO maddesinin idrar tahlillerinde yakalanmasının olanaksız olduğuna yer verdi. 
     Armstrong'un 1999 yılında verdiği idrar örneklerinin 2004 yılında yeniden laboratuarlarda incelemeye alındığını kaydeden gazete, test sonuçlarında ünlü bisikletçinin 1999 yılında EPO maddesini kullandığının doktorlar tarfından da kabul edilerek raporlara geçirildiğini bildirdi. 
     Gazete, idrar tahlillerinin Chatenay-Malabry'deki anti doping laboratuarları tarafından yürütüldüğünü yazarken, bu laboratuarlardan konuyla ilgili açıklama yapılmadı. 
     
</TEXT>
</DOC>
