<DOC>
<DOCNO> 350571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo06.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin gururu 
</HEADLINE>
<TEXT>


Antalya'da bu yıl üçüncü kez düzenlenen Dünya Ralli Şampiyonası'nın 7. ayağı Türkiye Rallisi, organizasyonu ve parkuruyla uluslararası takım ve pilotlardan tam not aldı, sezonun en iyisi adayları arasında gösterildi 


Antalya'nın bu yıl üçüncü kez ev sahipliği yaptığı Dünya Ralli Şampiyonası'nın Türkiye ayağı, yine gözlemciler ve takımlardan "tam not" alırken, başarılı organizasyonuyla yılın en iyi rallisi adayları arasına da girdi. 
Türkiye Otomobil Sporları Federasyonu TOMSFED Başkanı Mümtaz Tahincioğlu, geçen yıl takvime dahil yarışlar arasında dünyanın en iyi 6. rallisi seçilen WRC Türkiye Rallisi'nin bu yıl daha üst sıraları hak ettiğini belirtti. Tahincioğlu, "iki yılı Anatolian Rally olmak üzere artık toplam dört yıllık bir uluslararası tecrübeye sahibiz. Her yıl daha iyi sonuçlar alıyoruz. Bu sezon bizim için organizasyon açısından en rahat ve kolay geçen ralli oldu. Ancak ileriyi düşünüyorsak, özellikle devlet kurumlarıyla yaşadığımız yetki ve mali kaynak sorunlarını çözmek zorundayız" dedi. Uluslararası Otomobil Federasyonu FIA ile iki yıllık daha sözleşmesi olan Türkiye Rallisi'nin önceki organizasyonlarında yapılan harcamalarla ilgili olarak üst üste teftişler geçiren TOMSFED'in, Gençlik ve Spor Genel Müdürlüğü ile mahkemelik durumu halen devam ediyor. 

Parkur tatmin etti 
Kemer - Kumluca bölgesindeki dağlarda gerçekleşen toprak ralli, bu kez özellikle parkuruyla da dünyaca ünlü takım pilotlarını tatmin etti. İlk yıl Şubat ayında yapılması nedeniyle büyük taşlar ve çukurlarla dolu parkur eleştiri almıştı. Ancak geçen yıl başlatılan çalışmalar sonunda 2005 yarışı hava şartları nedeniyle oluşan çamur dışında oldukça düzgün bir parkurda gerçekleşti. Yavaş ve kırıcı geçen toprak rallilerin Kıbrıs, Türkiye, Yunanistan üçgeninde ard arda yapılmasını eleştiren fabrika pilotlarının ortak yargısı, eğer üç yarıştan birinde karar vermek gerekirse en iyi organizasyon ve parkurun Türkiye'de bulunduğu yolunda oldu. Bu da gelecek yıllarda uluslararası takvimde yapılabilecek olası bir değişiklikte Türkiye Rallisi'nin yerini sağlamlaştırması anlamına geliyor. 

Matador'u kandırdılar 

Citroen'in fendi, matadorun inadını yendi. Geçen yıl veda ettiği Dünya Ralli Şampiyonası'na şartlı bir dönüş yapan ve sadece Türkiye Rallisi'nde yarışabileceğini söyleyen Carlos Sainz, Akropol Rallisi'nde de Citroen'in direksiyonuna oturacak. Francois Duval'in yerine Türkiye Rallisi'nde Citroen'in ikinci otomobilini kullanan İsponyol pilot, yarıştan sonra yaptığı açıklamada pilotluk hayatını noktaladığını söylemiş ve "Yeniden Citroen Xsara WRC'nin direksiyonuna geçmek çok güzel. Takımla ve Sebastien Loeb'le çalışmak da öyle. Ama kesinlikle WRC'ye dönmek gibi bir planım yok" demişti. Genel klasmanda 4. olarak takımına markalar klasmanında önemli puanlar kazandıran ve lider Peugeot ile aradaki farkın kapanmasını sağlayan Sainz, Citroen'in ısrarlarına dayanamadı ve "son kez" şartı koyarak teklifi kabul etti. 

Kazaz'ın genç silahı 

Peş peşe yaptığı dev transferlerle adından sıkça söz ettiren ve Dünya Ralli Şampiyonası'nın iddialı takımları arasına girmeyi hedefleyen Atölye Kazaz, Yunanlı Vovos'un ardından Akrapol Rallisi'ne Kristian Sohlberg'i de hazırlıyor. Türkiye Rallisi sırasında Antalya'ya gelen Finli pilot hem yeni ekibiyle tanışma şansı yakaladı hem de kariyerinde ilk kez kullanacağı Subaru S10 WRC'yi test etme imkanı buldu. Bu süre içinde takım arkadaşı Vovos ile de sık sık biraraya gelen genç pilot Akropol Rallisi'nde Atölye Kazaz adına yarışacak olmaktan dolayı çok mutlu olduğunu söyledi. 


</TEXT>
</DOC>
