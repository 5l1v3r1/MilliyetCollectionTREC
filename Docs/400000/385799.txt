<DOC>
<DOCNO> 385799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko35.html </URL>
<DATE> 2005/10/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zorlu, İsrail'de enerji tesisi kurmak için imzayı attı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye ile İsrail arasında denizden birbirine bağlanacak elektrik iletim hattı kurulması için önemli adımların atıldığını bildirdi. 
     İsrail Enerji ve Altyapı Bakanı Binyamin Fouad Ben Eliezer, Enerji ve Tabii Kaynaklar Bakanı Hilmi Güler'i makamında ziyaret etti. 
     Basına kapalı olarak gerçekleşen ziyaretin ardından Zorlu Enerji Grubu ile İsrail Solbar Enerji Şirketi arasında, 100 megavat mw elektrik ve 70 ton saat buhar kapasiteli enerji tesisi anlaşması yapıldı. 
     İki ülke bakanları huzurunda yapılan anlaşmaya Zorlu Holding Yönetim Kurulu Başkanı Ahmet Zorlu ile Solbar Enerji Şirketi Başkanı Oded Shefi imza koydu. 
     İmza töreninden önce konuşan Enerji ve Tabii Kaynaklar Bakanı Hilmi Güler, İsrailli Bakan Eliezer ile elektrik, petrol, doğaz ve su konusunda görüştüklerini, iki ülke teknik heyetlerinin ise daha önce yürütülen konular üzerinde mutabakatta bulunduklarını söyledi. 
     Yakın bir gelecekte Türkiye ile İsrail arasında elektrik iletim hattı kurulmasının söz konusu olabileceğini belirten Güler, ''Bunun için önemli bir adım atıldı. Denizden Türkiye ile İsrail'i birbirine bağlayacak iletim hattı için görüşmeler gerçekleştirildi'' diye konuştu. 
     
     TÜRKİYE'DEN İSRAİL'E SU BORU HATTI 
     Türkiye ile İsrail arasındaki su konusunu daha da genişletmek istediklerini belirten Güler, bu projenin sadece Türkiye ile İsrail arasında değil, İsrail'in komşuları olan Ürdün ve Filistin'i de kapsayacak şekilde boru ile su götürme konusunu da İsrailli bakan ile görüştüklerini kaydetti. 
     Bakan Güler, doğalgazın Türkiye'den İsrail'e boru ile uzatılması ve boğazlardan geçişin rahatlatılması amacıyla Samsun-Ceyhan Boru Hattı Projesi olarak düşünülen hattı Aşkelon-Elat hattı ile birleştirme imkanlarının araştırılmasının da konuşulan diğer konular arasında olduğunu söyledi. 
     Güler, ''Yapılmasını düşündüğümüz Samsun-Ceyhan'ın kısmeti bu tarafa doğru bir alternatif olarak ortaya çıkmış oldu. Buna ilgi ile yaklaşıyorlar. Çünkü bu petrolün Hindistan dahil olmak üzere Uzakdoğu'ya iletilmesi mümkün olabilecek'' diye konuştu. 
     Bu konuların tamamın üzerinde çalışmaların süreceğini belirten Enerji Bakanı, bu toplantının devamını da 2006 yılının başında İsrail'de yapacaklarını bildirdi. Güler, ''Kendileriyle güzel bir görüşme oldu. Sayın Bakan Bunları yazıya dökmeye bile gerek yok. Bu noktada bizim niyetimiz kesin ve nettir dedi'' diye konuştu. 
     
     İSRAİL ENERJİ BAKANI ELIEZER 
     İsrail Enerji ve Altyapı Bakanı Binyamin Fouad Ben Eliezer ise Türkiye ile İsrail arasındaki ilişkilerin stratejik bir önem taşıdığını ve iki ülke arasındaki iyi ilişkilerden dolayı büyük bir memnuniyet duyduğunu söyledi. 
     Türkiye'ye Zorlu Holding ile Solgar Enerji Şirketi arasında yapılacak anlaşmanın imza törenine katılmak için geldiğini belirten Eliezer, bu tarz projeleri İsrail hükümeti olarak desteklediklerini bildirdi. 
     Özellikle son 3 yıldır Türk yatırımcıları İsrail'e çekmek için ellerinden geleni yaptıklarını ifade eden Eliezer, ''Daha fazla Türk yatırımcıyı İsrail'de görmek istiyoruz'' dedi. 
     Türkiye ile yapılması düşünülen su projesi için fizibilite çalışmalarına başlanacağını anlatan İsrailli Bakan, proje ile Filistin ve Ürdün'e de su taşınacağını belirterek, ''Bu işbirliği ile iki ülke insanları bir araya gelecek, bunu geçmişte hayal bile edemezdik'' dedi. 
     Bakan Eliezer, Türkiye ile Filistin arasındaki ilişkilere tam destek verdiklerini ve bu anlamda yapılacak tüm projeleri desteklerini de bildirdi. 
     İsrail'deki insanların Türk halkına karşı büyük bir sevgi beslediklerini de belirten Eliezer, Türkiye'ye gelen İsrailli turist sayısının da bunun bir göstergesi olduğunu söyledi. 
     
     ZORLU HOLDİNG YÖNETİM KURULU BAŞKANI 
     Törende konuşan Zorlu Holding Yönetim Kurulu Başkanı Ahmet Nazif Zorlu da İsrail'in Aşhdod şehrinde yapılak 100 mw'lik elektrik ve 70 ton saat buhar kapasiteli enerji tesisinin 200 milyon dolarlık bir proje olduğunu ve santralin 12 ay sonra devreye alacaklarını bildirdi. 
     Zorlu Enerji'nin yurtiçi ve yurtdışında önemli projelere imza attığını anlatan Zorlu, enerjinin Türkiye için çok önemli bir sektör olduğunu ve Zorlu olarak enerji sektöründe önemli projelere imza atmaya devam edeceklerini sözlerine ekledi. 
     
</TEXT>
</DOC>
