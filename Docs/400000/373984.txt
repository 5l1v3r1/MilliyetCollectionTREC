<DOC>
<DOCNO> 373984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/siyaset/siy04.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'daki ölümde otopsi raporları çelişti 
</HEADLINE>
<TEXT>


Batman'da hayatını kaybeden Hasan İş'in ölüm saati, Batman ve Diyarbakır devlet hastanelerindeki otopsilerde farklı çıktı 

BATMAN DHA 


Batman'da PKK'lı teröristlerin cenazesini almak isteyen grubun polisle çatışmasında başından tek kurşunla vurulan Hasan İş'in, "olaylardan önce öldüğü" yönündeki otopsi raporuna, ailesi itiraz etti. İş'e 5 - 10 santimetreden ateş edildiğini belirten Batman Emniyet Müdürü Arif Öksüz, "Bizim de ipuçlarımız var. Bunu kamuoyuyla paylaşacağız" dedi. 
Beşiri'de ölü ele geçirilen 6 teröristin cenazesinin önceki gün hastane morgundan alınması sırasında çıkan olaylar sırasında 5 polis ve 20 gösterici yaralanırken, oto lastikçisi Hasan İş 23 hayatını kaybetti. Ailenin avukatı ve İHD Batman İl Yönetim Kurulu üyesi Ferhat Bayındır'ın itirazı ve savcılığın onayı üzerine, cenaze ikinci otopsi için Diyarbakır Adli Tıp Kurumu'na götürüldü. 
İş'in avukatı Ferhat Bayındır, Batman'da yapılan otopside İş'in ölümünün saat 14.00 ile 16.00 arasında meydana geldiğinin tespit edildiğini belirterek, "Diyarbakır'da yapılan ikinci otopside ise ölüm olayının 18.00 ile 20.00 saatleri arasında gerçekleştiği ortaya çıktı. Bu raporlar tahminidir. Cesetten parça alınarak kesin ölüm sebebinin ortaya çıkması için İstanbul Adli Tıp'a gönderildi" dedi. 

30 bin kişilik cenaze 
Konunun saptırıldığını düşündüklerini belirten Bayındır, "Olayların başladığı saat 19.00 - 19.30. Müvekkilim, olaylardan önce öldürülmüş diye gösterilmeye çalışılıyor" dedi. 
Otopsinin ardından Batman Devlet Hastanesi' ne getirilen İş'in cenazesi, burada terör örgütü elebaşı Abdullah Öcalan'ın fotoğraflarını taşıyan yaklaşık 1000 kişi tarafından hastane bahçesinde karşılandı. Grup, "Burası Batman, Trabzon değil, burası Kürdistan, Türkiye değil" sloganları attı. İş daha sonra 30 bin kişinin katıldığı törenle Batman Asri Mezarlığı'nda toprağa verildi. 




</TEXT>
</DOC>
