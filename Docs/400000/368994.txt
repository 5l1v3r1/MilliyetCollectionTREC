<DOC>
<DOCNO> 368994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo16.html </URL>
<DATE> 2005/08/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Alonso İstanbul tek kelime ile şahane... 
</HEADLINE>
<TEXT>

     Formula 1'de 19-21 Ağustos tarihleri arasında İstanbul Park Pisti'nde yapılacak sezonun 14. yarışı öncesi, Renault pilotları şampiyona lideri Fernando Alonso ve Giancarlo Fisichella Türkiye Grand Prix'sini değerlendirdi. 
     Renault Mais, iki pilotla Türkiye Grand Prix'si ile ilgili yapılan röportajı yayınladı. 
     Mayıs ayında İstanbul'a yaptığı ziyarette, Sultanahmet Hipodrom Meydanı'ndaki gösterisinde F1 tutkunlarıyla buluşan Alonso, ''İstanbul tek kelime ile şahane. Türkiye'ye lider olarak gelmek ise heyecan verici'' dedi. 
     İstanbul Park Pisti'ni görmese de yaptığı gösterinin ardından, şehri tanıma fırsatı bulduğunu kaydeden Alonso, İstanbul hakkındaki izlenimlerinde şunları kaydetti 
     ''Halkın önünde eski sokaklarda otomobili kullanmak çok hoş bir duyguydu. Gerçekten çok değişik yönleri olan bir şehir. Görecek o kadar değişik şey vardı ki. Yine İstanbul'a gitmeyi sabırsızlıkla bekliyorum. Şehirde Avrupa ve Asya'dan bir kültürler karışımı olduğu hemen anlaşılıyor. Ve bu yüzden de keşfedilecek çok şey var. Sultanahmet Camii'ni gördüm. Bazı başka yerler gördüm. Ama hepsi içinde en güzeli eski hipodromda yaptığım tanıtım turu oldu. Yüzyıllar önce aynı yerde yarışlar yapılıyordu ve biz de Formula 1'in yeni bir dönemini aynı yerde başlatmış olduk.'' 
     
     ''TÜRKİYE'DE BAŞARI ŞANSIMIZ YÜKSEK'' 
     Fernando Alonso, Türkiye'ye, F1 Dünya Şampiyonası'nın lideri olarak gelmesinin, kendisi için bir fark yaratmayacağını belirterek, ''Ben her yarışa ayrı bakarım ve o yarıştan başka hiçbir şeyi düşünmem'' dedi. 
     Alonso, ''Türkiye'ye bu pozisyonda gelmek yine de güzel. Bu bizim güçlü olduğumuzu ve Türkiye'deki ilk grand prix'de başarılı olma şansımızın yüksek olduğunu gösteriyor'' diye konuştu. 
     
     ''LASTİKLERİN YÖNETİMİ BİRİNCİ ÖNCELİK OLACAK'' 
     İspanyol pilot, ''İstanbul'da hava sıcaklığının yüksek olacağını, bu nedenle lastiklerin yönetiminin kendileri için birinci önceliği oluşturacağını'' kaydetti. 
     Pistte birçok yavaş dönüş bulunduğunu, bunların çıkışta lastikleri çok yoracağını ifade eden Alonso, ''Frenler de çok zorlanacak gibi geliyor bana. Kokpitteki sürücülerin de işi zor olacak. Hava çok sıcak olunca, otomobilin içinde terlemekten 3 kilo kaybettiğimiz olur. Bu yüzden hem otomobilin en iyi düzeyde performans göstermesini sağlayacağız, hem de fiziksel olarak maksimum formda olmamız gerekecek'' şeklinde konuştu. 
     
     GIANCARLO FISICHELLA 
     Renault'un bir diğer pilotu Giancarlo Fisichella, İstanbul Park Pisti'ni henüz görmediğini, ancak kendisine verilen, pistte bir otomobilden çekilmiş video görüntülerinin, pistin temel özelliklerini öğrenebilmesi açısından yeterli olduğunu kaydetti. 
     Bu şekilde pistte köşelerin nasıl döndüğünü görebildiğini ve pistin coğrafyasını çıkartabildiğini ifade eden Fisichella, ''Bazı sürücüler pisti öğrenmek için playstationlarını kullanırlar. Bence video bana bol bol yeter'' dedi. 
     Yeni bir pisti keşfetmenin, onu her şeyiyle sıfırdan başlayıp öğrenmenin her zaman eğlenceli olduğunu vurgulayan Fisichella, İstanbul Park Pisti'nde otomobiliyle ilk kez yapacağı sürüşün de çok heyecanlı geçeceğini belirtti. 
     Renault pilotu, Türkiye'de pisti öğrenip otomobilin ince ayarını yapmak için, fazla tur atma imkanları olacağını anlatarak şunları söyledi 
     ''Pisti tanıdığıma kanaat getirmek doğrusunu söylemek gerekirse 10 turumu alır. Ondan sonra, fren noktaları hakkında iyi bir fikir edinmiş olursunuz, hattı bilirsiniz, hangi kenar taşlarını kullanabileceğinizi bilirsiniz. Sonra, otomobilin ayarı ve lastik karşılaştırmalarımız üzerinde çalışmaya başlarız.'' 
     
</TEXT>
</DOC>
