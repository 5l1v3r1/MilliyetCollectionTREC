<DOC>
<DOCNO> 362509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur13.html </URL>
<DATE> 2005/07/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Göltürkbükü'nde denizde tekne terörü 
</HEADLINE>
<TEXT>

     Yaşar ANTER BODRUM Muğla , DHA 

      SAHİL Güvenlik Komutanlığı'nın Bodrum ve koylarındaki denetimlerinde, cennet Göltürkbükü Beldesi'nde denizde terör estirildiği ortaya çıktı. Sürat motoru, denizde yüzen Dışişleri daire başkanının üzerinden geçerken, sahilde yüzenlerin arasına, saatte 30 mil hızla dalan jet-skilerin görüntüsü tüyler ürpertti. 
     Korku plajı haline gelen Göltürkbükü'nde, dün sabah görenleri şoke eden bir olay yaşandı. Kaptan Burak Yakak, kullandığı 6 metre uzunluğundaki polyester botla, Hebil Tatil Köyü'nün bulunduğu koyda yüzen insanların arasına girdi. Bot, Hebil Koyu'nda denizde kızıyla birlikte yüzen Dışişleri Bakanlığı Protokol Daire Başkanı ve eski Los Angeles Başkonsolosu 56 yaşındaki Hayret Yalav'ın üzerinden geçti. Başı ve sırtından yaralanan Yalav, baygınlık geçirdi. Vatandaşlar tarafından kıyıya çıkarılıp Universal Bodrum Hospital'e kaldırılan Yalav'ın başının yarıldığı, omuz adalelerinin yırtıldığı belirlendi. Hastanede açıklama yapan Yalav, İnsanların yüzmesi için ayrılan güvenlikli bölgelere girmekte sakınca görmeyen bu gözü dönmüş insanlar, kendi zevkleri için yasaları hiçe sayıyor. Denizde serseri mayın gibi dolaşmayı sürdürüyorlar. Denetimlerin çok daha sıkı ve cezaların çok daha caydırıcı olması gerekir, bu kazada yaşamımı yitirebilirdim'' dedi. Olayla ilgili olarak Yakak'ın ifadesi alındı. 
     
     YAT PARKI OLMUŞ 
     Öte yandan Antalya'da yaşanan tekne faciasının ardından Bodrum ve koylarında denetimlerini sıklaştıran Sahil Güvenlik ekipleri sosyetenin, işadamlarının ve sanatçıların rağbet ettiği Göltürkübükü'nde şoke eden manzaralarla karşılaştı. Denetimde Göltürkbükü Koyu'nun motor yatlar, lüks yatların zodiak botları ve jet-skiler nedeniyle korku plajı haline geldiği görüldü. Demirli 80'i aşkın yat nedeniyle, yat parkı haline gelen koyda jet- skilerin ve zodyak botların, şeritlerle ayrılmış güvenlik bölgesine sık sık girerek, denizde yüzenlerin hayatlarını tehlikeye attıkları, küçük yaştaki çocukların jet-ski kullandıkları dikkat çekti. 
     Tatilcilerin yüzmesi için şeritlerle çevrili alana jet-skisiyle 30 mil hızla dalan 35 yaşındaki Ahmet Taner Gürsoy, komutanları kızdırdı. Komutanların karadan ve denizden yaptıkları uyarılara önce aldırmayan ve insanların arasında jet-ski kullanmayı sürdüren Gürsoy, komutanların talimatıyla karaya çıkarıldı, jet-skisine el konuldu. Sahil Güvenlik komutanının kimliğini istediği Gürsoy, yat kaptanı olduğunu belirtip, Kardeşim sadece biz mi giriyoruz insanların arasına Herkes jet-skisiyle giriyor, üstelik geceleri de kullanıyorlar. Gel seninle şöyle bir içki içelim, bu işi hallederiz. Cezaya filan gerek yok, bir kereliğine olsun affedin'' dedi. 
     Rahat tavrıyla izleyenleri şaşkına çeviren Gürsoy, tüm itirazlarına rağmen Bodrum'daki sahil güvenlik komutanlığına götürülerek ifadesi alındı, hakkında savcılığa suç duyurusunda bulunuldu. 
     Sahil güvenlik ekipleri, üç gün içinde 35 su sporları merkezini denetledi, 60'a yakın sürat motoru ve jet ski kullanan yat kaptanları ve vatandaşlara uyarılarda bulundu. 
     
</TEXT>
</DOC>
