<DOC>
<DOCNO> 358908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun23.html </URL>
<DATE> 2005/07/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İsrail, çekilme karşılığında yüz milyonlarca dolar bekliyor... 
</HEADLINE>
<TEXT>

     İsrail, Gazze Şeridi'nden çekilmesine bağlı harcamalarının bir bölümünün karşılanması için yüzmilyonlarca dolar tutarında bir yardımı görüşmek üzere yarın ABD'ye bir heyet gönderiyor. 
     Bir başbakanlık yetkilisi, Washington'da görüşmelerde bulunacak heyetin, özellikle Gazze Şeridi'nden tahliye edilecek yerleşimcilerin Celile ve Necef'e yerleştirilmeleri için ek yardım ile askeri kamp ve tesislerin İsrail topraklarına taşınması için gerekli masrafların karşılanması konusunda görüşmeler yapacağını belirtti. 
     İsrail'in ABD'den istediği yardımın miktarı konusunda kesin bir rakam vermek istemeyen yetkili, bunun yüzmilyonlarca dolar olduğunu söylemekle yetindi. Yetkili, Ağustos ortasına kadar tahliye edilecek 8 bin yerleşimciye verilecek tazminat ve tahliye masrafının 1,75 milyar dolar olduğunu söyledi. 
     İsrail basını da, ABD'ye gidecek heyetin 500 milyon dolar talep edeceğini yazdı. 
     
     ASKERLERE MEKTUP 
     Öte yandan, İsrail askeri radyosu, aşırı sağcı bir örgütün, Gazze Şeridi'nden yerleşimcileri tahliye edecek askerlere emirlere uymamaları çağrısı yapan mektuplar gönderdiğini duyurdu. 
     ''İsrail ordusunun değerlerini koruma forumu'' imzalı mektuplarda yüzlerce İsrail askerine tahliye emirlerine uymamaları çağrısı yapıldığını bildiren radyo, bu örgütün adının ilk kez duyulduğunu belirtti. 
     
</TEXT>
</DOC>
