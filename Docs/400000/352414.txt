<DOC>
<DOCNO> 352414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/siy01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 'Reis' tepkisi 
</HEADLINE>
<TEXT>


CHP, Adalar Belediye Başkanı olmak için Sedat Peker'in desteğini aldığı ortaya çıkan oyuncu Demir Demirhan'ın istifasının isteneceğini açıkladı 

ŞÜKRAN PAKKAN İstanbul 


İstanbul 9. Ceza Mahkemesi'nde yargılanan Sedat Peker'in, dava dosyasındaki telefon dinlemelerine göre, son yerel seçimlerde CHP'den İstanbul Adalar Belediye Başkan adayı olan oyuncu Demir Demirhan'a destek olduğunun ortaya çıkması, partisini harekete geçirdi. CHP İstanbul İl Başkanı Şinasi Öktem, "Şoke oldum. İstifasını istemek durumundayız" dedi. 
Gazetemizde dün yer alan telefon konuşmalarında, Peker, AKP İl Yönetim Kurulu Yedek Üyesi Zekeriya Oral'dan, CHP adayı Demirhan'ı desteklemesini istiyordu. Demirhan da Peker için, "Reis bizim canımız" diyordu. 
Bu tanışıklığın, Demirhan'ın oynadığı "Deli Yürek" isimli dizi filmde başlamış olabileceğini söyleyen Öktem, "Bunlar CHP'de asla taviz verilmeyecek konular. Seçim kazanmak için bunlara ihtiyacımız yok. Gereği yapılacak. Onu destekleyen bendim, sorumluluk benim... " diye konuştu. 


</TEXT>
</DOC>
