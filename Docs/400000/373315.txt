<DOC>
<DOCNO> 373315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/yazar/guclu.html </URL>
<DATE> 2005/08/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde kıyım 
</HEADLINE>
<TEXT>


İstanbul Üniversitesi'nden sürekli kıyım haberleri geliyor. Üniversite bahçesindeki ağaçların neden kıyıma uğradığını dünkü Milliyet'te okumuşsunuz. Ağaç deyip geçmeyin, her biri, onlarca yıllık çamlardı. Merkez kampusa ayrı bir güzellik veriyordu. Ama bir o kadar önemli olan, bir başka kıyım iddiası ise öğretim üyelerine yönelik. Alemdaroğlu dönemindeki yöneticilerin çoğu, çoktan görevden alındı. Öğretim üyelerinin önemli bir kısmı da tedirgin. Bu konudaki şik yetler koca bir dosya haline geldi. Yakında ilgili taraflarla konuştuktan sonra bir bir açacağız. 
İÜ'de, yangından kaçarken doluya tutulduk diyenlerin sayısı giderek artıyor. Mesut Hoca, umarız bu şik yetleri bir an önce dindirir. Yoksa, önümüzdeki günlerde başı bir hayli ağrıyacaktır. 
Seçim öncesinde, "Üniversiteye demokrasi ve şeffaflık getireceğim" demişti. Ama şu anda, her ikisi de ufukta gözükmüyor. Sandıktan kim çıkarsa onları dekan ve bölüm başkanı yapacağım dedi. İşine gelmeyen fakültelerde tam tersini yaptı. Şeffaflık ve diyalog ise hak getire. Alemdaroğlu'nu bile arattığına göre... 

Bilgisayar hata yapar mı 
OKS'den ÖSS'ye, KPSS'den diğer merkezi sınavlara kadar hemen her konuda şik yetler geliyor. Sınavları yapanlar, bilgisayar hata yapmaz diye kestirip atıyorlar. Oysa elimizde çok farklı örnekler var. Duyurması bizden, gerekçelerini açıklamak da yetkililerden 
Milli Eğitim Bakanlığı Sınavlar Dairesi, sürekli taban ve tavan puanlar yayımlıyor. Ama her seferinde farklı puanlar ortaya çıkıyor. OKS asil liste tavan ve taban puanlarının doğal olarak hiç değişmemesi gerekir. Ama değişiyor. Örneğin ilk açıklanan listede Galatasaray Lisesi'nin tavan puanı 500.000'di, sonraki listelerde 499.162'ye indi. Adnan Menderes'inki 474.884'ten 473.407'ye, Cağaloğlu da 471.221'den 468.644'e düştü. Aynı durum bazı okulların taban puanları için de geçerli. Benzeri çok örnek var. Bizim tahminimiz, en tepe ve en alttaki bazı öğrencilerin kayıt yaptırmadıkları için puanlarının düştüğü yönünde. Ama bu tür değişimler taban puan açıklandığında resmen açıklanırsa mutlu oluruz. Yoksa, çok farklı iddialarda bulunanlar bu girişimlerini sürdürmeye devam eder. Velilerin de kafası karışır. 
ÖSS ile ilgili örnekler de bir hayli fazla. Taban puanların açıklanmasından sonra, puanı yettiği ve tercih listesinde yer aldığı halde açıkta kalanlar feryat ediyorlar. Muhtemelen yanlış kodlama ya da ek puanlar söz konusu olabilir. Ama ellerindeki tercih listelerinin fotokopileri var. Eminim ÖSYM bu konuya açıklık getirecektir. 
En fazla şik yet İstanbul Üniversitesi Edebiyat Fakültesi Tiyatro Eleştirmenliği ve Dramaturji Bölümüyle ilgili. Örneğin 56734493304 nolu Sevilay Demirkır, 297.133 puan almış. Söz konusu bölümün puanı ise 282.461. Şimdi, ben buraya neden giremedim diye ısrarla soruyor. Muhtemelen arada ek puanlı öğrenciler vardır... 

Puanı düşük olan girdi 
2004 KPSS'de 77.690 puan alan Sabriye Akgün'ün şik yeti de hemen hemen aynı. Kendisinden çok daha düşük puan alanlar, ilgili sağlık memurluğu kadrosuna atanırken, ben niye atanmadım diyor. Aynı kadroya, 45, 58, 64 ve 67 puanla atananların evraklarını göndermiş. Aynı okullardan mezunuz, aynı koşullara sahibiz ama düşük puanlılar atanırken ben açıktayım şeklinde dert yanıyor... 
Benzeri örnekler o kadar çok ki Hele hele kopya diye sınavı iptal edilenler. Bu konuda bilgisayarların hata yapmadığı kesin. Çünkü onların hataları sistematik olur. Bu durumda ya yazılım programlarında ya da adaylarda bir hata var. O da normal. Anormal olan, kafası karışanların, kendilerine işin doğrusunu anlatacak bir muhatap bulamamaları. 



</TEXT>
</DOC>
