<DOC>
<DOCNO> 396461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/yasam/axyas02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç makinesine uykuda baskın 
</HEADLINE>
<TEXT>


Kartal'da İclal Ülker'in ölümüne neden olan kapkaç olayının zanlısı Gencay Yolcu, uyurken yakalandı. Yolcu, 50 ayrı suçtan aranıyordu 

ELVAN EZBER, MUTLU BOZDAĞ İstanbul 

İstanbul Kartal'da, Cevizli Tekel Sigara Fabrikası Araştırma Enstitüsü Şube Müdürü İclal Ülker'in sürüklenerek ölümüyle sonuçlanan kapkaç olayının zanlısı olarak aranan Gencay Yolcu, sevgilisine yakın olmak için Alibeyköy'de kiraladığı eve dün gece düzenlenen baskında uykuda yakalandı. 
Rahmanlar Kızılay Bulvarı üzerinde 11 Kasım'da meydana gelen olayın zanlısı olarak aranan Yolcu'nun peşine düşen Asayiş Şube Müdürlüğü Gasp Büro Amirliği'ne bağlı ekipler, Yolcu'nun Gaziosmanpaşa'da oturan sevgilisine yakın bir yerde kiralık ev aradığı bilgisine ulaştı. Eyüp ve Alibeyköy'de yeni ev kiralayanlara yönelik araştırma başlatan polis, Karadolap Mahallesi'nde bir gecekondu kiralayan Bülent Turgut'un, Yolcu ile bağlantılı olduğunu belirledi. 

Saat 03.00 operasyonu 
Evi bir süre takibe alan polis, dün saat 01.00 sıralarında iki kadının çıktığı eve ışıkların söndürülmesinden sonra saat 03.00'te operasyon düzenledi. Baskında, Yolcu, Turgut ve Kerim Dağlıoğlu uykuda yakalandı. 
Bu kişilerden ruhsatsız bir silah ele geçirilirken, evin önünde duran ve Sarıyer'den çalındığı belirlenen BMW X3 marka cipe el konuldu. 

Polisler sevindi 
Yolcu'nun yakalandığı yönünde polis telsizinden yapılan anonsun teşkilat çalışanları arasında sevinçle karşılandığı bildirildi. 
Yetkililer, zanlıların yakalandığı ev yeni kiraladığından fazla eşya bulunmadığını, ayrıca soruşturma kapsamında üç kişinin daha arandığını kaydettiler. 

Her defasında kaçmayı başardı 

Yetkililerin verdiği bilgiye göre, sorgulanmasına başlanan Gencay Yolcu'nun bugüne kadar çeşitli suçlardan 20 kez emniyete geliş kaydı bulunuyor. 
Yolcu, bugüne kadar 10 kez polisle karşı karşıya geldi, bunlardan beşinde çıkan çatışmalarda dört suç ortağı öldü. Geçen şubat ayında film setinden Ediz Hun'un otomobilinin çalınmasıyla adını duyuran Yolcu'nun kasten adam öldürmeye karışmak, silahla adam yaralamak, mesken kurşunlama gibi çeşitli olaylardan yedi ayrı tutuklama müzekkeresiyle arandığı bildirildi. Yolcu, ayrıca gasp, kapkaç, oto hırsızlığı ve polisle çatışma gibi 50 ayrı olayla ilgili aranıyordu. 


</TEXT>
</DOC>
