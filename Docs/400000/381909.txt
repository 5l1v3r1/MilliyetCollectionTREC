<DOC>
<DOCNO> 381909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko33.html </URL>
<DATE> 2005/09/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Karadeniz'de palamut bolluğu... 
</HEADLINE>
<TEXT>

     Karadeniz'de Ağustos ayında başlayan palamut akını devam ederken, yaklaşık 750 gram gelen palamutlar balıkçı tezgahlarında 2 YTL'den alıcı buluyor. 
     Karadeniz'de Ağustos ayından itibaren ''çingene'' olarak adlandırılan öncülerinin görülmesiyle başlayan palamut akını bugünlerde de devam ediyor. Av yasağının 1 Eylül'de sona ermesiyle birlikte palamutlar da balıkçı tezgahlarını adeta işgal etmeye başladı. 
     Büyüklüğüne göre 1-3 YTL arasında alıcı bulan palamutların yaklaşık 750 gram ağırlığında olanları 2 YTL'den satılırken, istavrit 3.5, çinekop 6, kalkan ise kilogramı 10 YTL'den satılıyor. 
     Balıkçılar, palamut fiyatlarının normal olduğunu, ancak trol yasağı nedeniyle yeterli av yapılamadığı için diğer balık çeşitlerinde fiyatların yüksek seyrettiğini belirterek, ''1 Ekim'de trol yasağı sona erdiğinde özellikle istavrit ve çinekop fiyatları düşüş gösterir'' dediler. 
     
</TEXT>
</DOC>
