<DOC>
<DOCNO> 367443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur37.html </URL>
<DATE> 2005/08/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Bolu'da 2 bin esnaf işsiz kalacak 
</HEADLINE>
<TEXT>

     Düzce'nin Kaynaşlı İlçesi Belediye Başkanı Eftal Altundal, ilçedeki 2 bin esnafın Bolu Dağı tünelinin faaliyete girmesiyle işsiz kalacağını öne sürdü. 
     Bolu Dağı tünelinde ışığın görüldüğü ve çalışmaların sona yaklaşması Bolu Dağı'nda bulunan tesislerde çalışan Kaynaşlı esnafını tedirgin ediyor. 
     Kaynaşlı Belediye Başkanı Altundal, tünel açıldığında otoban üzerine kurulacak yeni tesislerin Bolu sınırlarında olacağını, bunun da Kaynaşlı'ya bir getirisinin olmayacağını savundu. 
     Tünelin faaliyete girmesiyle birlikte Bolu Dağı'nda çalışan yaklaşık 2 bin esnafın işsiz kalacağını savunan Altundal, şöyle konuştu 
     ''Bu bizim için adeta ikinci deprem olacak. Tünelin faaliyete girmesiyle TEM Otoyolu Kaynaşlı ve Abant turnikeleri arasındaki 200 işyerinin bulunduğu güzergahta olumsuzluklar yaşanacak. Bu konuda devletimiz, Bolu Dağı ile ilgili özel bir teşvik kanunu çıkarmalı.'' Bolu Dağı esnafının birlikte hareket etmesi gerektiğini belirten Altundal, ''Bolu ve Düzceli idareciler bir an önce bir araya gelerek ileride doğacak sorunlara şimdiden çözüm aramalı. Kaynaşlı halkının yüzde 90 oranında geçim kaynağı Bolu Dağı'dır. Tünelin açılmasıyla başlayacak işsizlik, endişe verici'' dedi. 
     
</TEXT>
</DOC>
