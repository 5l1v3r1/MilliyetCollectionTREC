<DOC>
<DOCNO> 393333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun34.html </URL>
<DATE> 2005/11/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aliyev, resti çekti... 
</HEADLINE>
<TEXT>

     Azerbaycan Cumhurbaşkanı İlham Aliyev, ülkesinde kendisini protesto eden muhalifleri sert dille eleştirdi. 
     Aliyev, Alman haftalık Die Zeit gazetesine yaptığı açıklamada, siyasi rakiplerinin ülkedeki gösterilerinin hiçbir işe yaramayacağını belirterek, ''300 kişiyle devrim yapılamaz'' dedi. 
     Ülkesinde Ukrayna'daki gibi bir devrimin yaşanmayacağını savunan Aliyev, ''Ben göstericileri dikkate almıyorum, korkacak bir şeyim yok'' diye konuştu. 
     Aliyev, seçimlerde hile yapıldığı gerekçesiyle kendisine karşı protestolar düzenleyen muhalifleri eleştirerek, ''Bu kişiler 10 yıldan bu yana isyan çıkartıyor. Halk bunlardan bıktı'' dedi. 
     Uluslararası gözlemciler, Azerbaycan'da yapılan ve Aliyev'in büyük bir çoğunlukla kazandığı seçimlerde usulsüzlükler görüldüğünü açıklamışlardı. 
     
</TEXT>
</DOC>
