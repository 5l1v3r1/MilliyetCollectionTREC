<DOC>
<DOCNO> 368466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas05.html </URL>
<DATE> 2005/08/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sporsuz yaşam "fıtık" ediyor 
</HEADLINE>
<TEXT>

     Spor yapmadığı için bel, boyun, sırt ve karın kasları zayıflayan herkesin, her an bel fıtığı olma riskiyle karşı karşıya olduğu bildirildi. Selçuk Üniversitesi Meram Tıp Fakültesi Beyin ve Sinir Cerrahisi Ana Bilim Dalı Öğretim Üyesi Prof. 
     Dr. Osman Acar, AA muhabirine yaptığı açıklamada, bel fıtığının, monoton kent yaşamının beraberinde getirdiği hastalıkların başında geldiğini söyledi. 
     Acar, omurların arasında bulunan disklerin kayması ya da zarar görmesiyle sinirlere uygulanan baskının artmasına bağlı olarak ortaya çıkan bel fıtığının, yol açtığı ağrılar nedeniyle kişinin yaşamını zorlaştırdığını belirtti. 
     Kent yaşamının getirdiği stresin de bel fıtığına neden olan etkenler arasında bulunduğu ifade eden Prof. Dr. Acar, "Bu rahatsızlığın en belirgin nedeni ise spordan uzak yaşamdır. Spor yapmadığı için bel, boyun, sırt ve karın kasları zayıflayan herkes, her an bel fıtığı olma riskiyle karşı karşıyadır" dedi. 
     Vücudu ayakta tutan omurların işlevlerini sağlıklı olarak yerine getirebilmesi için bağ ve kaslarla desteklendiği vurgulayan Acar, şunları kaydetti 
     "Kullanılmayan kaslar zamanla eriyip, fonksiyonlarını yitirmektedir. Bu nedenle düzenli olarak egzersiz yapılıp, vücudun ayakta durmasını sağlayan kaslar güçlendirilmezse, bel fıtığına davetiye çıkarılmış olur. Ülkemizde spor faaliyetlerine gerekli önemin verilmemesine bağlı olarak bel fıtığı vakalarının sayısı, gelişmiş ülkelere göre daha fazladır. 
     Diğer hastalıklarda olduğu gibi, uzun ve zor bir tedavi süreci gerektiren bel fıtığında da hastalığa yakalanmadan önlem almak çok önemlidir. Çünkü egzersiz yaparak iskeleti ayakta tutan kasları güçlendirmeyen kişiler, hapşırmakla bile bel fıtığı olabilir. Yürümek, herkesin kolayca yapabileceği egzersizlerden biridir" Osman Acar, bel fıtığı olduğu belirlenen kişilerden, ilk etapta kasları kuvvetlendirici egzersiz yapmalarının istendiğini, ayaklarında güç kaybı olan vakalarda ise cerrahi müdahalenin kaçınılmaz hale geldiğini ifade etti. 
     Bel fıtığına yakalanmamak için spor dışında da bazı konularda dikkatli olunması gerektiğini vurgulayan Acar, "Aşırı kilolar da bel fıtığına davetiye çıkaran unsurlardan biridir. Bu nedenle aşırı kilolardan bir an önce kurtulunmalıdır. Ortopedik yatakta yatmak, sandalyede dik şekilde oturmak da bu hastalığa yakalanma riskini en aza indirmeye yardımcı olur" diye konuştu. 
     
</TEXT>
</DOC>
