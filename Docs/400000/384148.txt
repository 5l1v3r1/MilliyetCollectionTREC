<DOC>
<DOCNO> 384148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun36.html </URL>
<DATE> 2005/10/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Almanya'da 14 sayfalık özel ek Türkiye'nin yönü Avrupa 
</HEADLINE>
<TEXT>

     Alman Sosyal Demokrat Parti'sinin SPD ''Vorwaerts'' İleri adlı aylık dergisi, yeni sayısında 14 sayfalık Türkiye özel eki yayımladı. 
     ''Türkiye'nin yönü Avrupa'' başlığıyla yayımlanan özel ekte, Türkiye'ye verilen sözlerde durulmasının politikanın inandırıcılığı açısından gerekli bulunduğu ve Avrupa'nın ortak değerler üzerine kurulu olduğu belirtildi. 
     Türkiye'nin en erken 10-15 yıl içinde AB'ye gireceği ifade edilen haberde, müzakerelerin başarılı şekilde sonuçlandırılabilmesi için, Türkiye'deki reform sürecinin sürdürülmesinin önemine dikkat çekildi. Haberde, ''Avrupa'ya giden uzun yol'' başlığıyla Türkiye tanıtıldı ve ülkedeki gelişmelere yer verildi. 
     Türkiye'de hızlı bir şekilde önemli reformlar yapıldığı hatırlatılan haberde, AB karşıtı bazı çevrelerin ise bu değişiklikleri durdurmaya çalıştığı şeklinde ifade edildi. 
     Türkiye'de insan haklarının düzeltilmesi için AB'nin de destek olması gerektiği kaydedilen haberde, Türkiye'nin Atatürk'ten bu yana her zaman Batılı bir ülke olmak için çaba harcadığı ifade edildi. 
     Derginin özel ekinde, Türkiye adına müzakereleri sürdürecek olan ekonomiden sorumlu Devlet Bakanı ve Başmüzakereci Ali Babacan ile Avrupa Parlamentosu milletvekili olan Öger Tours turizm şirketinin sahibi Vural Öger de tanıtıldı. 
     Türkiye özel ekinde, ayrıca İstanbul'daki Türk-Alman Sanayi ve Ticaret Odası Başkanı Selim Demiren ile yapılan röpörtaja da yer verildi. 
     Demiren, Almanya'nın Türkiye'nin en önemli ticaret ortağı olduğunu ve Türkiye'deki Alman yatırımlarının gittikçe arttığını belirterek, özellikle kimya sanayii, elektronik ve tekstil sanayii alanlarında çok büyük işbirliği bulunduğunu söyledi. 
     Türkiye'den Almanya'ya yapılan ihracat ile bu ülkeden Türkiye'ye yapılan ihracatın Almanya'da da birçok istihdam imkanı sağladığına işaret eden Demiren, Türkiye'deki ekonomik büyümenin de olumlu şekilde sürdüğünü kaydetti. 
     Türkiye-AB üyelik müzakerelerine başlanmasıyla birlikte Türkiye'de yatırımların artmasını da beklediklerini ifade eden Demiren, Türkiye'yi Avrupa ülkesi olarak görüp görmediği sorusuna karşılık, Türkiye'nin yaklaşık 40 yıldır birçok Avrupa kuruluşuna ve NATO'ya üye olduğunu, futbol karşılaşmalarında bile Avrupa ülkelerinin gruplarında yer aldığını hatırlattı. 
     
</TEXT>
</DOC>
