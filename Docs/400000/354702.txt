<DOC>
<DOCNO> 354702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun33.html </URL>
<DATE> 2005/06/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bulgar seçimlerinin yıldızları eşcinsel pop şarkıcı ve seksi fotomodel 
</HEADLINE>
<TEXT>

     Bulgaristan'da cumartesi günü yapılacak Genel Seçimler ilginç isimlerin yarışına sahne oluyor. 
     Özellikle ülkenin en büyük Çingene örgütü Evroroma Partisi'nden aday olan fotomodel ve partinin başkan yardımcısı Yuliana Kancheva ve eşcinsel pop şarkıcısı Azis, bu kez meclise doğru koşuyor. 
     Playboy'un Bulgaristan versiyonunda, Nisan 2002 ve 2003 sayılarında kapak mankeni olarak öne çıkan Kancheva'nın uzun bir fotomodallik kariyeri bulunuyor. 
     Evroroma'nın aday gösterdiği Yuliana Kancheva için Bulgar seçimlerini izleyen politika uzmanları umutlu konuşuyor, Çingenelerin yüzde 4 oy alarak mecliste güvenli bir temsil oranına erişmelerinin beklendiğini belirtiyorlar. 
     Bulgaristan'ın 2007 yılında Avrupa Birliği'ne katılımından önceki son seçimlerde Çingenelerin bir başka adayı ise eşçinsel şarkıcı Azis. 
     Eski kral ve şimdiki başbakan Simeon Saksoburgotski liderliğindeki koalisyon hükümetinin üç yıllık iktidarında yaşam standardını yükseltme vaadini yerine getiremediği için kan kaybettiği Bulgaristan'da 25 Haziran'daki genel seçimlerin favorisi olarak Sosyalist Parti öne çıkarken, 750 bin nüfuslu Çingene azınlığın da ilk kez parlamentoda temsil şansı belirdi. 
     Azis, Varna ve Filibe'de eski dışişleri bakanı, Sofya Belediye Başkanı ve başbakan yardımcısı gibi iddialı isimlerle yarışsa da, ülke çapında verdiği konserlerde Çingenelerin yanı sıra Bulgarların da desteğini topladı. 
     Ağır bir makyaj ve gösterişli kıyafetleriyle dikkat çeken Azis, söylediği 'Kusursuz olmayabiliriz ama hakikiyiz' nakaratlı şarkısıyla da, Çingenelerin temsil isteğini yansıtıyor. İsim değiştirmesine karşın belgeleri geciktiği için seçime Vasil Bolyanov adıyla katılan Azis, "Biz herkesin, Çingeneler ve Bulgarların Avrupa'ya entegrasyonu için çalışıyoruz" diyor. 
     AB ile 2007'de üyelik için katılım anlaşması imzalayan Bulgaristan'ın Brüksel ile en büyük sorunu Çingenelere yönelik ayrımcılık. Yasal düzenlemelere rağmen anketler Bulgarların yüzde 86'sının Çingeneleri 'tembel ve sorumsuz', yüzde 95'inin de 'suça yatkın' bulduğunu gösteriyor. 
     
</TEXT>
</DOC>
