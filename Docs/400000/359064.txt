<DOC>
<DOCNO> 359064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo31.html </URL>
<DATE> 2005/07/07/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Denizli'de plaj yok ama turnuva var... 
</HEADLINE>
<TEXT>

     Denizli’de, Genç Tüccar ve İşadamları Derneği’nin GETİAD düzenlediği plaj voleybolu turnuvası başladı. 
     Turnuvanın açılış törenine katılan Denizli Valisi Gazi Şimşek, plaj voleybolunun tüm dünyada hızla yayıldığını, üç tarafı denizlerle çevrili Türkiye’de de bu spor dalının hayli ilgi gördüğünü söyledi. 
     Boş zamanları spor aktiviteleriyle değerlendirmenin sağlık açısından da yararlı olduğunu belirten Şimşek, "Plaj voleybolunun en önemli özelliklerinden birisi çıplak ayakla oynanması. Toprakla temas sonucu vücuttaki elektrik atılmış oluyor" dedi. 
     GETİAD Başkanı Necdet Özer de üyelerinin hem spor yapmalarına, hem stres atmalarına olanak sağlayacak aktiviteler düzenlediklerini ifade ederek, "Bunlardan biri de plaj voleybolu. Her ne kadar ilimizin adı Denizli olsa da denizimiz ve plajımız yok. Ama plaj kumuyla bu atmosferi yaratarak turnuva düzenledik" diye konuştu. 
     Konuşmaların ardından, gösteri maçıyla turnuva başladı. Vali Şimşek’in formasını giydiği takım, karşılaşmayı 2-0 kazandı. 
     Turnuvaya katılan 20 takım, 4’erli 5 grupta tek devreli lig usulüyle mücadele ediyor. Gruplarında ilk sırayı alan takımlar daha sonra eleme usulüyle karşılaşacak. Turnuva 13 gün sürecek. 
     
</TEXT>
</DOC>
