<DOC>
<DOCNO> 396227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/siyaset/axsiy02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal tek başına 
</HEADLINE>
<TEXT>


CHP'nin bugün başlayacak 31. Kurultayı'na Deniz Baykal tek aday olarak giriyor. 2005 kurultayında yer alan bazı muhalif milletvekilleri ve Mustafa Sarıgül kurultaya katılmıyor 

Ezelhan Üstünkaya - Ankara 


CHP'nin bugün başlayacak olan 31. Olağan Kurultayı'nın, Genel Başkan Deniz Baykal için "en sakin ve rahat kurultay" olması bekleniyor. Kurultaya tek aday olarak girecek ve kurultayın hemen ardından yurt gezilerine başlayacak olan Baykal, çocuk yuvası skandalı ile gündeme gelen Malatya ile sıcak olayların yaşandığı Hakk ri ve Van'ı ziyaret edecek. 
CHP'nin 31. Olağan Kurultayı, bugün Atatürk Spor Salonu'nda başlayacak. 29 - 30 Ocak 2005'teki 13. Olağanüstü Kurultay'da Baykal'a karşı aday olan Şişli Belediye Başkanı Mustafa Sarıgül ile bazı muhalif CHP milletvekilleri ve delegeler, kurultaya "antidemokratik" olduğu gerekçesiyle katılmayacak. 

Ekip kalıyor 
İki gün sürecek kurultayda, bugün, genel başkanlık ve Parti Meclisi'nin PM 80 asıl ve 20 yedek üyesi ve Yüksek Disiplin Kurulu'nun YDK 15 asıl ve 15 yedek üyesi için sandığa gidilecek. Kurultaya tek aday olarak girecek Baykal, ekibine dokunmayacak. 
Baykal, kurultay konuşmasını, "Türkiye Cumhuriyeti'nin üç temel dayanağı vardır yurttaşlık, laiklik, barış" mesajı üzerine kuracak. CHP'nin tarihini anlatan sinevizyon gösterisine yer verilecek kurultay için delegelere, "silahla gelinmemesi, polisle tartışılmaması" uyarısı yapıldı. 
Kurultay, partinin, www.chp.org.tr adlı internet sitesinden canlı olarak yayımlanacak. 

'Fırıldak' benzetmesi 
Delegelere dağıtılacak çalışma raporunda, AKP, ANAP ve SHP'ye geçen milletvekilleri için "fırıldak" benzetmesi yapılarak, "TBMM'de partimizden bugüne kadar 23 milletvekili istifa etti. Hiç kimse bir partide zorla tutulamaz, tutulmamalıdır. Milletvekillerinin parti kurmasına da engel olunmaz. Ancak sol partiden seçilen bir milletvekilinin istifa ederek bir sağ partiye geçmesi siyasal çürümedir" denildi. 

Oyu düştü 
Tarihine 30 olağan, 13 olağanüstü kurultay sığdıran CHP, sadece Ekim 2003'ten bu yana üç kurultay gerçekleştirdi. 
2003'teki 30. Olağan Kurultay'da tartışmalı tüzük değişikliği yapıldı ve parti yönetiminin, "blok liste" denilen genel başkanın sunduğu tek listenin oylanması sonucu belirlenmesine karar verildi. 
3 Temmuz 2004'te Baykal 781 oy aldı, jandarma tutanaklarında oy miktarı 691 olarak kaydedildi. Baykal 2005'teki kurultayda 674 oy alırken, Sarıgül 460 oy aldı. 


Kadınlardan protesto 


Fotoğraf Yavuz Özden 


CHP il ve ilçe kadın kolları başkanları, dün Başbakan Erdoğan'ın "ulema" sözlerini protesto etti. Yüksel Caddesi'nde toplanan kadınlar, 10. Yıl Marşı'nı söyledi. CHP Kadın Kolları Genel Başkanı Güldal Okuducu, "Başbakan şeriat hukukuyla yönetilen bir İslam ülkesinin devlet başkanı mıdır " diye sordu. 


</TEXT>
</DOC>
