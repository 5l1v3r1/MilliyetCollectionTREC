<DOC>
<DOCNO> 389945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur49.html </URL>
<DATE> 2005/10/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tuvalet sırası kavgasında kan aktı 
</HEADLINE>
<TEXT>

     Kapalıçarşı’da tuvalet sırası yüzünden 3 kişinin ölümü, 5 kişinin de yaralanmasıyla sonuçlanan olaya ilişkin görülen davanın sanıklarından İsmet Doyranlı, duruşma çıkışı aynı davanın sanıklarından Münir Karataş tarafından silahla vurularak öldürüldü. 
     İstanbul 6. Ağır Ceza Mahkemesi’nde görülen davanın duruşmasından çıkan İsmet Doyranlı, İstanbul Adalet Sarayı yakınındaki Terzihane Sokak’ta taksiye binmek istedi. 
     Bu sırada Doyranlı, aynı davanın mağdur sanıklarından Münir Karataş’ın silahlı saldırısına uğradı. Ağır yaralı halde Samatya’daki İstanbul Eğitim ve Araştırma Hastanesi’ne kaldırılan Doyranlı, hayatını kaybetti. 
     Olay sonrası kaçmaya çalışan Karataş ise, adliyede görevli polis memurları ve bir sivil polis tarafından yakalanarak gözaltına alındı. 
     
     OLAYIN GEÇMİŞİ 
     Kapalıçarşı Çakırağa Camii’nin tuvaletinde 4 Ekim 2003 tarihinde Salih Karataş ile Ahmet Kızmaz arasında sıra bekleme nedeniyle çıkan kavganın büyümesi sonucu Salih Karataş, Zekeriya Karataş ve İdris Karataş ölmüş, Ahmet Kızmaz, İsmet Doyranlı, Can Çakmak, Ümit Karataş ve Hayrettin Can ise yaralanmıştı. 
     Olaya ilişkin hazırlanan iddianamede, Ahmet Kızmaz sanık, İsmet Doyranlı, Can Çakmak, Ümit Karataş, Münir Karataş, Tekin Karataş ve Hayrettin Can da mağdur-sanık olarak yer almıştı. 
     Dava kapsamında bir süre tutuklu yargılanan Doyranlı, daha sonra tahliye edilmişti. 
     Davanın açıldığı İstanbul 6. Ağır Ceza Mahkemesi, 15 Aralık 2004 tarihinde açıkladığı kararla, sanık Ahmet Kızmaz’ı, zaruret sınırlarını aşarak İdris Karataş, Zekeriya Karataş ve Salih Karataş’ı öldürdüğü, Ümit Karataş’ı yaraladığı, ölen Salih Karataş’ı olay öncesinde dövdüğü ve ruhsatsız silah taşıdığı gerekçesiyle 7 yıl 8 ay 10 gün ağır hapis cezasına çarptırmıştı. 
     Sanıklardan İsmet Doyranlı’yı, ölümle biten kavgaya karıştığı ve Salih Karataş’ı dövdüğü gerekçesiyle 1 ay 20 gün hapis cezasına çarptıran mahkeme heyeti, Münir Karataş, Tekin Karataş, Ümit Karataş ve Hayrettin Can’a da Ahmet Kızmaz, Can Çakmak ve İsmet Doyranlı’yı yaraladıkları gerekçesiyle 5 ay 16’şar gün hapis cezası vermişti. 
     Bu sanıkların cezalarını, bir daha suç işlemeyecekleri kanaatiyle erteleyen mahkeme heyeti, Can Çakmak’ın ise beraatine hükmetmişti. 
     Yargıtay 1. Ceza Dairesi, bu kararı, haklarında mahkumiyet hükmü kurulan sanıkların durumlarının yeni TCK’ya göre değerlendirilmesi gerektiği görüşüyle bozmuştu. 
     -DAHA ÖNCE DE OLAY ÇIKMIŞTI- Yoğun güvenlik önlemi alınmasına rağmen duruşmalarında sık sık arbede yaşanan davanın 11 Şubat 2004 tarihli celsesinde de ölenlerin yakınlarından oluşan yaklaşık 40 kişilik grup, jandarmalar arasında duruşmaya getirilen tutuklu sanıklar Kızmaz ve Doyranlı’ya saldırmak istemişti. 
     Mahkeme salonu çevresinde yoğun güvenlik önlemi alan polisler olaya müdahale etmiş, polisin dışarıya çıkarmak istediği grup ile polis memurları arasında arbede yaşanmıştı. 
     Bu sırada müşteki avukatın uyarısı üzerine grup içinde bulunan tutuksuz sanıklar ve müştekiler, duruşma salonuna alınmıştı. 
     Salona giren tutuksuz sanıklardan Münir Karataş, tekrar tutuklu sanıklara saldırmak istemiş ve polis memurlarınca güçlükle yatıştırılmıştı. 
     Münir Karataş, duruşma çıkışında "Senin kanını içeceğim Ahmet Kızmaz" diye bağırmıştı. 
     
</TEXT>
</DOC>
