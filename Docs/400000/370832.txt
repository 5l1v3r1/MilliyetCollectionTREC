<DOC>
<DOCNO> 370832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun02.html </URL>
<DATE> 2005/08/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Taliban, Lübnanlı mühendisi bıraktı 
</HEADLINE>
<TEXT>

     Taliban, Afganistan'da geçen hafta kaçırılan Lübnanlı mühendis Muhammed Rıza'nın serbest bırakıldığını açıkladı. 
     Taliban'ın sözcüsü Abdüllatif Hekimi, Lübnanlı mühendisin, çalıştığı Türk firmasının Afganistan'daki çalışmalarını sonlandırmayı kabul etmesi üzerine serbest bırakıldığını söyledi. 
     Hekimi, Reuters haber ajansına yaptığı açıklamada, Rıza'nın TSİ 08.30'da, Zabil'deki Amerikan üssü yakınlarında serbest bırakıldığını belirtti, ancak bilgi bağımsız kaynaklar tarafından doğrulanmadı. 
     Abdüllatif Hekimi, daha önceki açıklamasında, "Rıza'nın çalıştığı firma, Afganistan'ı bugünden itibaren terk etmeyi kabul etti" demiş ve Lübnanlı mühendisin serbest bırakılacağını söylemişti. 
     Taliban'ın sözcüsü, bir yol projesinde çalışan Rıza'nın, kendi aracıyla Zabil eyaletinden geçerken kaçırıldığını belirtmişti. 
     
</TEXT>
</DOC>
