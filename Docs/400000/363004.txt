<DOC>
<DOCNO> 363004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/yazar/zbirand.html </URL>
<DATE> 2005/07/21/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
PKK'yı dağdan ancak bir af indirir... 
</HEADLINE>
<TEXT>


Genelkurmay 2 inci Başkanı, PKK için bir af çıkarılmasına kesinlikle karşı olduklarını söyledi. Oysa, dağdaki PKK'lıyı yerinden çıkarıp tekrar aile ortamına girebilmesinin tek bir koşulu var. O da, iyi düşünülmüş genel bir af çıkartmak. Üstelik ,Org. Başbuğ açıkladı, PKK kadrolarının yüzde 40' ı 99 sonrası katılmış. Yani, kadronun yüzde 40'ı silahlı bir olaya girmemiş. 

Genelkurmay 2 inci Başkanı Org. Başbuğ'un Salı günkü basın brifinginin yankıları sürüyor. Dün genel bir değerlendirme yapmış, olumlu izlenimlerimi yansıtmıştım.Farklı düşündüğüm noktalara da bugün değineceğimi yazmıştım. 
İşte bunların başında da, PKK' ya af konusu geliyor. 
Yıllardan beri tartışılan bir konudur. 
PKK'lılar, eski yaraların sarılması için bir af çıkmasını isterler.Ancak öte yandan da yeni yaralar açılmasına ya göz yumarlar veya bizzat yaraları derinleştirirler. Bundan dolayı, hem şehit ailelerinin, hem de güvenlik güçlerinin duyarlıklarını gayet iyi anlıyorum. 
Org. Başbuğ da, brifing sırasında bir soru üzerine, TSK' nın genel bir af'a kesin karşı tutumda olduğunu son derece açık biçimde ve altını çizerek açıkladı. 
Ne kadar acı olursa olsun, PKK'yı dağdan indirmek istiyorsak, bu af iksirini eninde sonunda içeceğiz. Zira PKK' yı dağdan indirmenin en etkili yolu bu. İstediğimiz kadar silah kullanalım, istediğimiz kadar yabancı desteklerini keselim, PKK'lının büyük bir bölümünü yine de dağdan indiremeyiz. 
Buradaki sorun, cinayet işlemiş olanlarında af kapsamına girip girmeyeceğinden kaynaklanıyor. İtiraz edenler "Bunları affedersek, diğerlerini yeni cinayetler işlemeye cesaretlendiririz" diyorlar. 
Hayır... 
Bir defa dağdaki kadrolara silah bıraktırdığınız zaman, PKK büyük oranda eriyecektir. Yine de, belki bir bölümü cinayete devam edecek, ancak önemsizleşeceklerdir. 
Ayrıca, yine Başbuğ paşa anlattı. PKK' nın bugünkü kadrolarının yarıya yakını 1999' dan sonra örgüte katılmış gençlerden oluşuyor. Yani, Öcalan' ın hapse girmesi ve ateş kesilmesinden sonraki katılımlar. Özetle, örgütün bu bölümünün eli kanlanmamış durumda. 
Af olmadan PKK'nın varlığını yok etmek güçtür. 
Şimdiye kadar defalarca farklı aflar denendi ve hiçbiri sonuç vermedi. 
Bu konuya mutlaka, etkili olacak bir af formülü bulmamız gerekecektir. 

Kürt aydınlara ne demeliyiz 
Org. Başbuğ 'un dikkat çeken diğer bir yaklaşımı da, medya'da Kürt- Türk ayırımı yapılması. Örneğin, "Kürt Aydınlar" denilerek Kürtlüğün vurgulanması. 
Doğrudur, ancak bu insanlar kendilerini öyle görüyorlarsa biz ne yapabiliriz ki...Hele medya' nın adlandırmadaki sıkışıklığını anlayışla karşılamak gerekir. 
Medya' nın olaylara yaklaşımı ve gereken duyarlığı göstermemesi konusundaki eleştiriyi de anlayışla karşılıyorum, ancak bir tehlikeye de dikkat çekmek isterim. O da medya oto kontrolünün çok abartılı ölçülere vardırılmamasıdır. Bu durumda da fısıltı gazetesi devreye girer ki, tahribatı çok daha fazla olur. Zaten Genelkurmay Başkanlığının genel yaklaşımı da, medya' ya sansür koymak veya oto sansür için zorlamak değil. 

PKK'nın üstüne giderken siyasetin önünü açmalıyız... 
Hepimizin düşünmesi gereken bir diğer nokta da, PKK' nın üstüne gidilirken, Kürt kökenli vatandaşlarımızı mümkün olduğunca rahatlatmamız gerektiğidir. 
Başbuğ paşa da buna dikkat çekti. 
PKK' ya karşı mücadelenin sadece silahla yapılamayacağını söyledi ve ekledi 
" İşsizliğe ve eğitimsizliğe çare bulamazsak, biz bu işin altından güç çıkarız." 
Doğrudur. 
PKK' nın nemalandığı bataklık fakirlik, yani işsizlik ve ümitsizliktir. 
Diğer bir nokta da, şiddeti reddeden, etnik milliyetçilik yapmayan kişilerin oluşturacakları siyasal girişimlerin engellenmemesi ve TBMM kapılarının kapanmamasıdır. 
Bir diğer gerçeği de unutmayalım. Güneydoğu halkı artık terörden bıkmıştır ve bu cinayetleri tasvip etmemektedir, ancak yine de PKK' ye terörist gözüyle bakmamaktadır. Eğer devlet PKK'nın üstüne gidecek ve onun gerçek yüzünü halka gösterecekse, bir yandan da bu halkın bazı beklentilerini karşılayabilmelidir. 
Ekonomik, kültürel ve siyasal ortamın rahatlatılması, Güneydoğu halkının PKK'dan uzaklaşmasını kolaylaştırır. 
Bu noktaya, sadece silah gücüyle varılamaz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
