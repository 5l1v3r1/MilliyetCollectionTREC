<DOC>
<DOCNO> 386855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/spor/spo03.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kily'den mesaj var 
</HEADLINE>
<TEXT>


Galatasaray'ın sezon başında kadrosuna katmaya çalıştığı Arjantinli futbolcu, devre arasında gelebileceğini açıkladı 

MEHMET ÇİFTÇİ 


Kily Gonzalez, Cim Bom'a randevu verdi. Galatasaray Yönetimi, Teknik Direktör Eric Gerets'in ısrarıyla sezon başında uzun süre kadrosuna katmaya çalıştığı, Inter'de forma giyen Arjantinli futbolcunun ocak ayında başlayacak ara transferde İstanbul'a gelebileceğini söyledi. 
Arjantin'in Clarin gazetesine konuşan 31 yaşındaki oyuncu, Inter ile Galatasaray arasında sezon başı yapılan görüşmelerin aceleye geldiğini vurguladı. Sarı - kırmızılı kulübe hiçbir zaman olumsuz yanıt vermediğini belirten Gonzalez, "Inter'de mutlu değilim. Galatasaray ısrarlı olursa, Inter'in sorun çıkaracağını sanmıyorum. Yeni bir teklif gelirse Galatasaray'a imza atarım" dedi. 
2006 Dünya Kupası'nda Arjantin Milli Takımı forması giymek istediğini belirten Kily, sürekli oynayabileceği bir kulübe gitmek istediğini sözlerine ekledi. 

Sami Yen anıldı 

Galatasaray'da 100. yıl etkinlikleri çerçevesinde kulübün kurucusu Ali Sami Yen, mezarı başında anıldı. Yen'in, Feriköy Mezarlığı'nda bulunan kabri başındaki törene, Özhan Canaydın, yöneticiler ve eski başkan Ali Tanrıyar ile Şişli Belediye Başkanı Mustafa Sarıgül de katıldı. 

Yönetime tepki takıma çiçek 

VEDAT DANACI 

Cim Bom basına kapalı yaptığı son antrenmanla Erciyes maçı hazırlıklarını tamamladı. Sarı - kırmızılı takım, taktik çalışması ardından Kayseri'ye giderek kampa girdi. İkinci Başkan Ergun Gürsoy ve yönetici Fatih Gökşen de kafilede yer alırken, bir grup taraftar, havaalanında, "Yönetime protestomuz devam ediyor" pankartı açtı. Sarı - kırmızılılar, futbolcuları ise çiçeklerle karşıladı. 

Aslan'dan hatalı çıkış 

Galatasaray, yabancıların milli takımlardan geç döneceğini gerekçe göstererek Erciyesspor maçı saatinin değiştirilmesini isteyince federasyon olumsuz yanıt verdi 

Galatasaray ile Futbol Federasyonu arasında sorun yaşanmasına neden olan Erciyesspor maçının saati konusunda yönetimin hatalı davrandığı ortaya çıktı. Maçın saatini daha önce 18.45 olarak ilan eden federasyon, Erciyes'in, iftar saatine denk geldiği gerekçesiyle yaptığı başvuru üzerine maçın saatini 14.00 olarak değiştirmişti. Sarı - kırmızılılar, bu değişiklik üzerine yabancıların geç döneceğini ileri sürerek federasyondan maçın aynı gün 20.00'de veya pazar günü oynanmasını istedi. 
Ancak federasyon, diğer kulüplerin de aynı durumda olması nedeniyle bu talebi kabul etmedi. Lig Tv ile maçın pazar günü oynanması için anlaşan Galatasaray yaptığı açıklamada, "Maçın 100. yıl etkinliklerimiz ile çakışması nedeniyle yaptığımız başvuruyu geri çeviren federasyonun tutumu anlaşılmazdır" ifadelerini kullandı. 

Şeren vefat etti 

Galatasaray ve Milli Takımımız'ın unutulmaz kalecisi Turgay Şeren'in ağabeyi Oğuz Şeren hayata gözlerini yumdu. Sarı - kırmızılı kulüp ve Türk atletizmine uzun yıllar boyunca hizmet veren ağabey Şeren, basında fotoğraf editörlüğü de yapmıştı. Oğuz Şeren'in cenazesi yarın öğle vakti Teşvikiye Camii'nde kılınacak namazın ardından Zincirlikuyu Mezarlığı'nda toprağa verilecek. 


</TEXT>
</DOC>
