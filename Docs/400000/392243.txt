<DOC>
<DOCNO> 392243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur30.html </URL>
<DATE> 2005/11/04/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Bakan Koç "Alternatif turizm gelişecek" 
</HEADLINE>
<TEXT>

     Kültür ve Turizm Bakanı Atilla Koç, ''Alternatif turizmi geliştirmeye çalışıyoruz'' dedi. 
     Bayram tatili dolayısıyla Antalya'da bulunan Koç, Kaş İlçesi'nde belediye toplantı salonunda turizmcilerle bir araya geldi. 
     Koç, burada yaptığı konuşmada, kitle turizmiyle birlikte, kongre, golf, kültür ve kış turizmini içeren alternatif turizmi ayağa kaldırmaya çalıştıklarını belirterek, ''Kitle turizmi şart ancak, tek başına yeterli değil. Kitle turizmi, ülkenin imkanlarını ucuza vermektir. Ancak kitle turizmi olamadan da diğer turizme geçmek mümkün değil. Alternatif turizmi de geliştirmeye çalışıyoruz'' diye konuştu. 
     Eski yapıların onarılması ve turizme kazandırılması gerektiğini de ifade eden Koç, çıkarılan kanunla, kullanılamaz durumdaki tarihi yapıları onararak, turizmin hizmetine açtıklarını kaydetti. 
     Koç, yeraltında bulunan tarihi eserlerin de gün yüzüne çıkarıldığını kaydederek, ''Yeraltındaki tarihi eserler, petrol gibi değerli'' dedi. 
     Toplantıda Kaş Belediye Başkanı Halil Kocaer ve Kaş Kaymakamı Nurullah Çakır, ilçe turizminde yaşanan sorunlara ilişkin Bakan Koç'a bilgi verdi. 
     Geceyi Kaş'ta geçirecek olan Kültür ve Turizm Bakanı Atilla Koç'un, yarın Kuşadası'na geçeceği öğrenildi. 
     
</TEXT>
</DOC>
