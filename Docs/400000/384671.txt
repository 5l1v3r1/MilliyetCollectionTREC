<DOC>
<DOCNO> 384671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/aspo.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizden şüphe etmeyin' 
</HEADLINE>
<TEXT>


Vikingler'in hocası Morten Olsen, Türkiye'nin gruptaki kaderini yakından ilgilendiren zorlu mücadele için, "Sadece kendimizi düşünüyoruz. Yunanistan'ı yenerek ümidimizi sürdürmeye çalışacağız. Şansımızı sonuna kadar zorlayacağız. Şu an takımın durumu çok iyi" diye konuştu 

ÖZEL RÖPORTAJ İRFAN KURTULMUŞ 


Dünya Kupası Grup Elemeleri'nde yarın akşam oynanacak ve tüm Türkiye'yi yakından ilgilendiren Danimarka - Yunanistan maçı öncesi Milliyet, Danimarka kampına girdi. 
Tüm gözlerin Kopenhag'a çevrildiği bu kritik mücadelenin hazırlıklarını sürdüren Vikingler'in, müthiş çalışma hırsı ve azmini, antrenman sahasının girişinden hissetmek mümkün. Teknik Direktör Morten Olsen, Atina'da kaybettikleri karşılaşmayı unutamadıklarını belirtirken, çalışma sırasında sürekli futbolcularını ikaz ederek, hataları en düşük seviyeye indirmeye gayret gösteriyor. 
Olsen ile sohbetimize, 'Takımın havası nasıl ' diye giriyoruz, 'berbat' esprisiyle karşılık veriyor. Ardından "çok iyiyiz" demeyi de ihmal etmiyor. Tecrübeli hoca, tüm gözlerin kendileri üzerinde olduğunu söylememiz üzerine, "Biz önce kendimize yardımcı olmaya çalışacağız. Diğer takımların durumu bizi ilgilendirmiyor. Şansımız h l devam ediyor. Yunanistan'ı yenip, Kazakistan'a umutla gitmeyi planlıyoruz. Arnavutluk'tan bizi mutlu edecek bir haber gelebilir. O yüzden şansımızı sonuna kadar kovalayacağız. Bizden şüphe etmeyin. Mutlak kazanmak için sahaya çıkacağımızdan herkes emin olabilir" ifadelerini kullandı. 

Sakatlıklar can sıktı 
Danimarka Milli Takımı'nın savunmasındaki sakatlıklar ise bir türlü bitmek bilmiyor. Agger'den sonra, kaptan Thomas Helveg'in de antrenmanda sakatlanması, Türkiye maçında olduğu gibi Olsen'i yine sıkıntıya soktu. Ümit Milli Takım oyuncusu Werder Bremen'li Leon Andreassen dün A Takım kadrosuna dahil edildi. Defansın göbeğinde yeni iki adamın oynayacak olması ise kafalarda soru işareti yaratıyor. Aşil tendonundan sakatlanan Helveg'in maça yetişmesi için yoğun çaba harcandığı belirtildi. 
Ülke basınında son birkaç günden beri çıkan "Morten Olsen, Bayer Leverkusen ile anlaştı" şeklindeki haberler de tecrübeli hocanın tepkisini almış. Olsen, "Beni tanıyan herkes bilir ki, çok önemli turnuva öncesi böyle bir şey yapacak kadar cahil değilim. Yunanistan maçının sonucu ne olursa olsun, Kazakistan maçında takımın başındaki teknik patron benim" açıklamasını da yaptı. 

'Havamız mükemmel' 

Vikingler'in golcü futbolcusu, Jon Dahl Tomasson, takımdaki havanın mükemmel olduğunu ifade etti. Herkesin gözünün bu maçta olduğuna değinen Tomasson, "Üzerimizde gereksiz bir baskı yaratıldı. Kesinlikle kazanmamız gerekiyor. H l play - off'a kalma ümidimiz var. Bunun için Yunanistan'ı yenerek yolumuza devam edeceğiz" ifadelerini kullandı. 

Gravesen'den gözdağı 

Danimarka'nın Real Madrid'li orta saha dinamosu Thomas Gravesen, Yunanistan'la Kopenhag'da görülecek bir hesapları olduğunu belirtti. Son 5 maçta iyi futbol sergilediklerini belirten yıldız oyuncu, İstanbul'da Türkiye ile oynadıkları maçın futbol açısından en mükemmel karşılaşma olduğunu da sözlerine ekledi. Gravesen, "Takım olarak ne gibi sorumluluk içinde olduğumuzu biliyoruz. Kendi şansımız için oynayacağız. Bizim alacağımız sonuç başkalarının işine yarıyorsa yapacak bir şey yok" diye konuştu. 

Komşu'nun derdi çok 

Yunanistan'da Dellas, Fyssas ve Haristeas'ın sakatlıkları, Danimarka karşılaşması öncesi Teknik Direktör Otto Rehhagel'i sıkıntıya soktu 

Dünya Kupası Elemeleri'nde A Milli Takımımız'ın 2. Eleme Grubu'nda ikincilik için çekiştiği Yunanistan, Danimarka ile yarın rakip sahada oynayacağı kritik maç öncesi sakatlıklar nedeniyle sıkıntıya girdi. 
Yunanistan'ın Alman Teknik Direktörü Otto Rehhagel, takımın üç ası Trainos Dellas, Takis Fyssas ve Angelos Haristeas'ın sakatlıklarının sürdüğünü belirterek, "Kim oynarsa oynasın, tüm futbolcularımın sahaya az da olsa heyecanlı çıkmalarını istiyorum. Çünkü bu tip önemli maçlarda ve turnuvalarda büyük işler başarabilmek için ateşli olmak gerekir" dedi. 
Her üç oyuncunun da Danimarka'ya karşı büyük olasılıkla forma giyemeyecekleri açıklandı. 


</TEXT>
</DOC>
