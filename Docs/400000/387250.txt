<DOC>
<DOCNO> 387250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun01.html </URL>
<DATE> 2005/10/17/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
İran Cumhurbaşkanı Patlamalarda İngiltere'nin rolü var 
</HEADLINE>
<TEXT>

     İran Cumhurbaşkanı Mahmud Ahmedinecad, ülkenin güneyindeki Ahvaz kentinde önceki gün meydana gelen patlamalarda İngiltere'nin rolü olduğunu tahmin ettiklerini söyledi. 
     ISNA ajansının haberine göre Ahmedinecad, bakanlar kurulu toplantısında, bölgedeki İngiliz güçlerinin terör eylemlerine karıştığı konusunda şüpheleri olduğunu kaydetti. 
     İngiltere'nin patlamalarda rolü olduğunu tahmin ettiklerini ifade eden Ahmedinecad, ''Halkımız bu tür olaylara alıştı. İstihbarat elemanlarımız da daha önceki olaylarda İngiltere'nin parmağı olduğuna ilişkin işaretler bulmuşlardı'' dedi. 
     Ahmedinecad, ''İngiltere askerlerinin Irak'ın güneyi ve İran sınırında bulunmasını, İran ve Irak halklarının güvende olmamasının arkasında yatan temel nedenlerden biri olarak gördüklerini'' belirtti. 
     Ahmedinecad'ın açıklamalarının, İran yönetimini sürekli Irak'ın güneyindeki İngiliz askerlerine karşı düzenlenen saldırılara karışmakla suçlayan Londra ve Tahran arasındaki gerginliği artırdığı belirtildi. 
     İran'daki bazı gazeteler patlamalara İngiliz istihbarat elemanlarının karıştığını öne sürmüş, İngiltere'nin Tahran Büyükelçiliği de Ahvaz'daki patlamalarla İngiltere hükümeti arasında bağlantı olduğu iddiaları yalanlanmıştı. 
     İranlı yetkililer, Irak'ın güneyindeki İngiliz askerlerini ayrılıkçı Arap gruplara yardım etmek ve Huzistan bölgesinde karışıklık çıkarmakla suçluyor. 
     İran'ın Irak sınırına yakın Huzistan eyaletinin başkenti Ahvaz'da önceki gün meydana gelen patlamalarda 5 kişi ölmüş, 90 kişi yaralanmıştı. 
     
</TEXT>
</DOC>
