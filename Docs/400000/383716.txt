<DOC>
<DOCNO> 383716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/ekonomi/eko01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'dan Hollanda'nın 'cep'ine 20 milyar euro teklif 
</HEADLINE>
<TEXT>


İspanyol Telefonica, Hollandalı telekom şirketi KPN'yi almak için 20 milyar euro teklif etti 


İspanyol telefon devi Telefonica, Hollanda Kraliyet telekom şirketi KPN'yi satın almak için 20 milyar euro teklif etti. Wall Street Journal gazetesinin haberine göre, satın alma önerisi, 2000'den bu yana Avrupa'da telekom sektöründeki en büyük teklifi oluşturuyor. Telefonica'nın teklifine ilişkin KPN yetkilileri herhangi bir yorum yapmaktan kaçındı. 
Telefonica, 5 yıl önce de KPN'ye teklif götürmüş ve teklif anlaşmayla sonuçlanmak üzereyken, son anda bazı Telefonica üyelerinin siyasi nedenlerle itirazı yüzünden görüşmeler kesilmişti. Telefonica ile KPN arasında birleşmeye ilişkin görüşmeler, geçen nisan ayında yeniden başlamıştı. 
Beş yıl önce KPN içinde Hollanda devletinin payı yüzde 35 iken, bu oran şu anda yüzde 20 dolayında bulunuyor. Uzmanlara göre, Hollanda, Belçika ve Almanya'da toplam 24 milyon abonesi bulunan KPN'yi, Telefonica'nın satın alması halinde, İspanyollar'ın Avrupa telekom sektöründeki etkileri önemli oranda artacak. 


</TEXT>
</DOC>
