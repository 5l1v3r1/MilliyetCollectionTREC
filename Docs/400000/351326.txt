<DOC>
<DOCNO> 351326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur16.html </URL>
<DATE> 2005/06/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yüksek Mahkeme, Erol Aksoy'un "iptal" istemini reddetti 
</HEADLINE>
<TEXT>

     Danıştay, İktisat Bankası'nda oluşan 726 trilyon 122 milyar liralık borcun tahsili için Tasarruf Mevduatı Sigorta Fonu TMSF tarafından Erol Aksoy, eşi ve çocuklarına çıkarılan ''ödemeye çağrı'' ve ''ödeme emirlerinin'' iptal istemini reddetti. 
     Bankacılık Düzenleme ve Denetleme Kurulu'nca BDDK 15 Mart 2001'de TMSF'ye devredilen İktisat Bankası'nın hakim ortakları Erol Aksoy, eşi ve çocukları, TMSF'nin daha sonraki işlemlerine karşı çok sayıda dava açtı. 
     Danıştay 13. Dairesi, bu davaların büyük çoğunluğunu karara bağladı. 
     Erol Aksoy, İktisat Bankası kaynaklarını kendi lehine kullanarak, bankayı zarara uğrattığı ileri sürülen 726 trilyon 122 milyar liralık borcun tahsili amacıyla TMSF tarafından düzenlenen ''ödemeye çağrı'' ve ''ödeme emirlerinin'' iptalini istedi. Daire, TMSF'nin her iki kararının da iptal istemini oy birliğiyle reddetti. 
     Kararda, İktisat Bankası'nın TMSF'ye devrine ilişkin BDDK kararının, yargı kararıyla hukuka uygun olduğunun belirlendiği anımsatıldı. İktisat Bankası'nın hakim ortağı ve bankanın yönetim ve denetimini elinde bulunduran davacıdan, bankanın uğradığı zararın başka bir anlatımla, TMSF alacağının istenmesinin yasalara ve hukuka aykırı olmadığı vurgulanan kararda, TMSF'nin ''ödemeye çağrı'' ve ''ödeme emirlerinin'' yasaya uygun olduğu belirtildi. 13. Daire, aynı şekilde, İnci Aksoy'un, TMSF tarafından fonun aynı miktardaki alacağı nedeniyle çıkardığı ''ödemeye çağrı'' ve ''ödeme emirlerinin'' iptal istemlerini de oy birliğiyle reddetti. 
     Daire, Eda Deniz Aksoy, Kerim Kaya Aksoy ile Melek Aksoy'un fonun İktisat Bankası'ndan alacağı olan 726 trilyon 122 milyar liranın tahsili için adlarına çıkardığı ''ödemeye çağrı'' ve ''ödeme emirlerinin'' iptal istemlerini de yine oybirliğiyle reddetti. 
     Danıştay 13. Dairesi, ayrıca Erol Aksoy'un TMSF tarafından 12 Ekim 2004 tarihinde İstinye'deki yalısının satışına ilişkin işlem ile bu işlemin dayanağı olan işlemlerin iptali istemiyle açılan davayı da görev yönünden reddetti. Daire'nin kararında, TMSF gayri menkuller dairesi başkanlığınca tesis edilen işlemin iptali istemiyle açılan davanın, ilk derece mahkemesi olarak Danıştay'ın görev alanında olmadığı, bu davaya İstanbul İdare Mahkemesi'nde bakılması gerektiğine işaret edildi. 
     
     ARAÇLARA VE DEĞERLİ TABLOLARA HACİZ KONULMASI 
     Erol Aksoy, ayrıca TMSF'ye devredilen İktisat Bankası'nın eski ortağı olarak, Fon'a olan borcunun ödenmediği gerekçesiyle araçlara haciz uygulanması, satılması ve muhammen bedel takdirine ilişkin TMSF işlemlerinin iptali istemiyle de dava açtı. 
     Danıştay 13. Dairesi, bu işlemlerin iptali istemini de oybirliğiyle reddetti. Kararda, kesinleşen amme alacaklarının cebren tahsilini sağlamak için haciz yoluna gidilebileceği ve haczedilen malların da usulüne göre satılmasında yasaya aykırılık bulunmadığı kaydedildi. 
     Erol Aksoy, değerli tablolarının yediemine teslim edilmesinin ardından TMSF'nin alacakları için Fon'a geçmesine ilişkin işlemin iptali istemiyle de dava açtı. Danıştay 13. Dairesi, bu istemi de yerinde görmedi ve davayı reddetti. Kararda, haczedilerek yediemin olarak davacıya bırakılan tabloların, ilgili yasa hükmü uyarınca idareye teslim edilmesine ilişkin işlemde, yasaya aykırılık bulunmadığı ifade edildi. 
     Erol Aksoy ve diğer davacılar, bu kararları temyiz edebilecek. Temyiz istemini, Danıştay İdari Dava Daireleri Kurulu karara bağlayacak. 
     
</TEXT>
</DOC>
