<DOC>
<DOCNO> 379395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun11.html </URL>
<DATE> 2005/09/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sunday Telegraph İngiltere, Irak'tan çekilmiyor 
</HEADLINE>
<TEXT>

     İngiltere'de yayımlanan The Sunday Telegraph gazetesi, İngiliz hükümeti tarafından gizlice yürütülen Irak'tan asker çekme planlarına yönelik hazırlıkların, aynı sessizlikle rafa kaldırıldığını öne sürdü. 
     ''Şu anda İngiliz hükümetinin Irak'tan asker çekmeye yönelik resmi bir tarihi yok'' iddiasında bulunan gazete, buna karşılık 7. zırhlı birliklere bağlı 6 bin askerin bölgeye gönderilmesi planının da yürüdüğünü ve söz konusu birliğin gelecek ay bölgeye gideceğini yazdı. 
     Irak'ın bir iç savaşa sürüklenmesi korkularının arttığını da ifade eden gazete, ''Aslında Savunma Bakanı John Reid ve çevresi, 8500 İngiliz askerinin gelecek ay, kalanların da gelecek yılın ortalarında İngiltere'ye dönmelerini öngörüyordu. Bu planın rafa kaldırılması ve yeni birliklerin gönderilmesi, askeri çevrelerde Irak'ın da İngiltere'nin Vietnam'ı olması korkusunu körüklüyor'' iddiasında bulundu. 
     Bu arada, askerlerin, hükümeti, Irak'ta verilen kayıplar konusunda da suçladığını yazan Telegraph, bir komutanın, hükümeti, ''başını kuma gömme mantığıyla hareket etmekle'' suçladığını yazdı. 
     
</TEXT>
</DOC>
