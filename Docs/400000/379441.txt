<DOC>
<DOCNO> 379441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo02.html </URL>
<DATE> 2005/09/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Konyaspor'da farklı galibiyet bayram havası estirdi... 
</HEADLINE>
<TEXT>

     Sezon başından beri gol bulmada sıkıntı yaşayan Konyaspor'da, farklı Diyarbakırspor galibiyeti bayram havası estirdi. 
     Konyaspor Kulübü Basın Sözcüsü Sefa Ortaç, yeni sezona kaliteli oyunculardan oluşan güçlü bir kadroyla başladıklarını, ancak oynanan güzel futbolu bugüne kadar gollerle süslemekte eksik kaldıklarını belirtti. 
     Bugüne kadar yapılan her maçın ardından ''Uyum için biraz zamana ihtiyacımız var'' dediklerini anımsatan Ortaç, ''İstediğimiz seviyeye 6. haftada Diyarbakırspor'u farklı yenerek ulaştık'' dedi. 
     Bu maçta, gole hasret olan yeşil-beyazlı ekibin adeta gol orucunu bozduğunu vurgulayan Ortaç, şunları kaydetti 
     ''Diyarbakırspor karşısında galip geleceğimizden emindik, ancak farklı galibiyeti düşünememiştik. Bu sonuç bizim için güzel bir sürpriz oldu. Takımda taşlar büyük ölçüde yerine oturdu. Konyaspor, fikstürdeki yerinin daha üst sıralar olduğunu ortaya koydu. Artık az gol yiyen, ancak çok gol atan bir takım olacağız. Önümüzdeki haftalarda İç sahada maç kaybetmeyerek dışardan puan ya da puanlarla dönmek anlayışını sürdüreceğiz. Takımdaki mücadeleci ve iyi oyun bizi sevindiriyor. Mısırlı oyuncu Ahmed Belal'in daha ilk maçında golle tanışması ise bizi ayrıca sevindirdi.'' 5-1'lik sonucun Konya'da bayram havası estirdiğini ifade eden Ortaç, takımı büyük bir özveriyle destekleyen taraftara teşekkür ederek, aynı desteği bundan sonraki maçlarda da göstermelerini istedi. 
     
</TEXT>
</DOC>
