<DOC>
<DOCNO> 367931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/axspo01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş pazarlık 
</HEADLINE>
<TEXT>


Sergen, uçakta Oktay'a, "20 gol atarım, 200 milyar verin" dedi. Aksu, "Sen bu kadar golü at, sana ekstra 500 milyar öderiz" garantisini verdi 

BİLAL MEŞE 


Beşiktaş'ı Erciyesspor karşısında ipten alan frikiği atan Sergen Yalçın, maç dönüşünde uçakta, 10 bin metrede yönetimle ilginç bir pazarlığa girdi. 
Attığı gol nedeniyle kendisini kutlamaya gelen Futbol Komitesi Başkanı Kıvanç Oktay ile sohbet eden Sergen, "Bu sezon 20 gol atarım. Siz de bana artı 200 milyar verin" dedi. Bu ikilinin konuşması sırasında araya giren Beşiktaş 2. Başkanı Murat Aksu, "Sen 20 gol at, bırak 200 milyarı, sana ekstra 500 milyar veririz" dedi. Aksu'nun bu önerisi üzerine bir an sessizlik yaşanırken, tecrübeli futbolcu, "Siz merak etmeyin. On dakika da oynasam benim için fark etmez, çıkar golümü atarım. Bu sezon 20 golü garanti ediyorum" diye konuştu, 
Sergen golüyle ve maçla ilgili olarak da şunları söyledi 
"Frikik atışlarında iyi olduğumu biliyorum. Ancak pozisyon biraz kaleye uzaktı, bu da atışı zorlaştırıyordu. On kişi kaldıktan sonra takımın yükü daha da ağırlaşmıştı. Bu çorbada biraz tuzum varsa ne mutlu bana. Lige kötü başlamanın zorluklarını en iyi bilenlerdenim. " 

Bir yıllık rötar 

ORHAN YILDIRIM 

Kleberson'u İstanbul'a dün getiren Beşiktaş'ın, bu futbolcu için tam bir yıl önceden girişime başladığı öğrenildi. İlk olarak geçen sezon, Avusturya'daki kamp sırasında Brezilyalı futbolcuyla temasa geçen Siyah - Beyazlılar, Sambacı'yı ikna edememişti. Ancak bu sezon da ısrarını devam ettiren Kartal, Ailton'u araya soktu, golcüsünün, "Korkma gel, biz buradayız. Takım çok güzel, ortam iyi... Türkiye'de mutlu olursun" diyerek vatandaşını yumuşatmasını sağladı. 
Kleberson'dan haber bekleyen yönetim, İngiltere'de transferi gerçekleştiren Dış İlişkiler Sorumlusu Erdil Arpacı'nın cep telefonundan gönderdiği formalı fotoğrafla rahatladı, "Tamam, iş bitti" dedi. 
İstanbul Atatürk Havalimanı'nda dün omuzlara alınarak karşılanan Kleberson, "Hayatımda ilk defa böyle bir karşılama yaşadım" dedi. 
Brezilyalı futbolcu bugün Ümraniye'de sözleşme imzalayarak, takımla ilk çalışmasına çıkacak. UEFA Kupası elemelerinde yer alamayacak olan Kleberson, İngiltere'ye giderek eşyalarını toplayacak. 

Beckenbauer, Ailton'u yaktı 

B. Münih Başkanı'nın girişimiyle Katar'a gidişi engellenen Ailton, "O olmasa 6 maç için 5 milyon Euro alacaktım" dedi 

BİLAL MEŞE 

Almanca bilmesi nedeniyle Ahmet Dursun ve Volkan ile yakın arkadaşlık kuran Ailton, Bayern Münih Başkanı Franz Beckenbauer yüzünden kaçan milyon dolarları anlattı. 
Katar'ın kendisine vatandaşlık teklifinde bulunduğunu, Katar Milli Takımı'nda oynaması karşısında 6 maçta 5 milyon Euro alacağını ifade eden Brezilyalı futbolcu şunları söyledi 
"İnanılmaz bir teklifti. Düşünsenize, Katar Milli Takımı'nda altı maç oynayacak ve karşılığında tam tamına 5 milyon Euro alacaktım. İşin en komik yanı, ilk teklif 4 milyon Euro idi, ben buna tamam dedim. Ardından bir kez daha telefonum çaldı, bir işadamı 'Sen yeter ki gel, bir milyon Euro da benden' dedi. Şaşırdım, televizyonunu başına geçip, altı maçta alacağım 5 milyon Euro ile neler yapabileceğimin hayalini kurdum. Ne var ki FIFA'nın bu konudaki kararı bütün hayallerimi yıktı. Beckenbauer engellemeseydi, şimdi Katar'daydım" dedi. Bilindiği gibi Ailton, Almanya Ligi'nde gol kralı olduğu dönemde bu teklifi almış, ancak FIFA, Beckenbauer önderliğinde, "Vatandaş olacak bir futbolcu ya o kıtada doğmuş olacak, ya da bu bölgede iki sezon çalışacak" denmişti. 

Trabzon dersi 

RAHMAN SAĞIROĞLU 

UEFA Kupası ön elemesinde perşembe günü Liechtenstein'in Vaduz takımıyla karşılaşacak olan Beşiktaş, Erciyes maçı sonrasında ara vermeden çalışmalara başladı. Tesislerde savunma oyuncularıyla bir toplantı yapan Teknik Direktör Rıza Çalımbay, "Erciyes maçını kafanızdan silin ve UEFA maçına konsantre olun. Rakibi kimse küçümsemesin, Trabzonspor örneği önümüzde duruyor. Bu iki maçın telafisi yok" uyarısında bulundu. Kasığında ağrı bulunan Youla dünkü idmana çıkmadı. Kartal bugün tek idman yapıp, Vaduz maçının İstanbul ayağındaki çalışmalarını tamamlayacak. Beşiktaş yarın Zürih üstünden Vaduz'a giderek maçın son provasını burada yapacak. 

Sadece Akın garanti 

BEŞİKTAŞ Kulüp Doktoru Yalçın Yavuzer, sakat ve hasta futbolculardan sadece İbrahim Akın'ın perşembe günü Vaduz maçına yetişebileceğini, diğerlerinin durumunun kritik olduğunu söyledi. İşte Yavuzer'in ağzından son durum 
GÖKHAN ZAN Ayak bileği burkuldu. Bu hafta takımla çalışır ala Vaduz ve Denizli maçlarında oynaması düşük ihtimal. 
TÜMER Topuğundaki rahatsızlığı için Wolfarth'a tedavi olmuştu. Bugün yeniden Almanya'ya gidecek. Tedavi sonucuna göre karar vereceğiz. 
GÜVEN Bel ağrısı çektiği için istenilen hareketleri yapmakta güçlük çekiyor. Perşembe gününe yetişmesi zor. 
İBRAHİM AKIN Güneş çarpması yaşadığı için baş dönmesi var. Kontrolümüz altında çalışmalar yapıyor, Vaduz maçına yetiştireceğiz. 

Savunmanın böylesi 

HAKEME hakaret ettiği için kırmızı kartla takımını on kişi bırakan Ali Tandoğan, takım arkadaşlarına ilginç bir savunmada bulundu. Tecrübeli oyuncu, "Gençlerbirliği'nde olsam sarı kart bile görmezdim" dedi. Yönetim, bugünkü toplantısında Ali'ye verilmesi düşünülen 150 milyar liralık para cezasını oylayacak. 

Puanı topla parayı kap 

KARTAL'DA yeni prim sistemi başarıya endekslenecek. Buna göre, dört maçta 12 puan toplanması halinde futbolculara 12'şer bin dolar, on puana yedi, dokuz puana 4 bin 500'er dolar verilecek. Bu puanların altında ise ceza sistemi devreye girecek. Derbi maçlar ise bu uygulamanın dışında tutuldu. 

Kalkavan kaza geçirdi 

ASYA Finans, Işık Sigorta ve Memorial Hastanesi'ndeki görevlerini oğluna devredip, dünya turuna çıkan Beşiktaş'ın eski yöneticisi İhsan Kalkavan'ın, Çin'de trafik kazası geçirdiği öğrenildi. Pekin'e 6 kilometre uzaklıkta, özel aracıyla bir tıra çarptığı belirtilen Kalkavan'ın hastaneye kaldırıldığı ve hayati tehlikesinin bulunmadığı vurgulandı. 


</TEXT>
</DOC>
