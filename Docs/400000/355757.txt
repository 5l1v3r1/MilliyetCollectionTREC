<DOC>
<DOCNO> 355757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo09.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri iş başı yaptı 
</HEADLINE>
<TEXT>


Sarı - Kırmızılı takım, Karpuzatan Tesisleri'nde yeni sezonun ilk çalışmasını yaptı. 6 yabancının bugün kampa katılacağı açıklanırken, Teknik Direktör Ertuğrul Sağlam, "Başarılı olmak için tam destek bekliyoruz" dedi 

OKTAY ENSARİ DHA 


Kayserispor 2005-2006 sezonu için Karpuzatan Tesisleri'nde top başı yaptı. Teknik Direktör Ertuğrul Sağlam, yardımcıları Mutlu Topçu, İbrahim Barır, Birol Berkem ve Öztürk Tanrıyabilir yönetiminde yapılan ilk idmana, yeni transferler Fatih Ceylan ile Muhammed Hanefi Yoldaş da katıldı. 

Dört oyuncu daha 
Yabancıların kampa bugünden itibaren katılacaklarını söyleyen Teknik Direktör Sağlam "Milli maçlar nedeniyle yabancılarımıza izin verdik. Bu arada transferlerimiz hazırlık döneminde de sürecek. Yerli ve yabancı 4 oyuncu daha alacağız. Transferde ayağımızı yere sağlam basmak için temkinli hareket ediyoruz. Aceleci değiliz. Kayserispor'u hedeflediğimiz yere getirmek için herkesin desteğini bekliyoruz" dedi. Sağlam, Beşiktaş ve Galatasaray'ın talip olduğu Ergün Teber ile Mehmet Topuz'u bırakmayacaklarını tekrarladı. Genel Menajer Süleyman Hurma, 3 Temmuz'daki Kızılcahamam kampında Gürcistan'ın Dinamo Tiflis ve bir Azeri takımıyla özel maç yapacaklarını söyledi. 

Hurma, Genel Müdür 
Bu arada Recep Mamur'un yeniden başkanlığa getirildiği yönetimde futbol şubesi kaldırılırken, Genel Menajer Süleyman Hurma Genel Müdür yapıldı. Yeni Yönetim Kurulu'nda İkinci Başkan Türker Horoz, Asbaşkan Mehmet Büyükbaş, Genel Sekreter Nuri Çiftçi, Basın Sözcüsü de Emre Ayan oldu. 

Yeni hedef Tudor 

Sivasspor, Petkoviç'in transferinde pürüz çıkması üzerine rotayı Steaua Bükreş'in kalecisi Martin Tudor'a çevirdi. Brezilyalı Sergio ile Mustafa Er de yarın imza atacak 

Sivasspor yeni sezon için transfer çalışmalarını sürdürürken, Trabzonspor'un kaleci Petkoviç'i bırakmaması üzerine ters köşe oldu. Kırmızı - Beyazlı ekip bu nedenle rotayı Romanya'nın Steaua Bükreş takımının kalecisi Martin Tudor'a çevirdi. Yönetimin Tudor için pazarlık yapacağı bildirildi. Brezilyalı Frank Sergio ve Bursasporlu Mustafa Er ile yarın 2'şer yıllık sözleşme imzalanacağı bildirildi. Ayrıca gurbetçi İbrahim Aydoğan ile İstanbul Büyükşehir Belediyespor'dan Evren ve Eyüpspor'dan Aytaç'la da mukavele yapıldı. 
Lorant yönetiminde çalışmalarını sürdüren Sivasspor bugün kamp için Bolu Gerede'ye gidecek. Alman hoca takımdan gideceklerin kararını bugün verecek. Sivasspor, ligin ilk üç maçını İstanbul Atatürk Olimpiyat Stadı'nda yapacak. 

Kocaman'a izin yok 

Konyaspor, Milli Takım'a vermeyeceğini açıkladı 

Konyaspor, Fatih Terim'in A Milli Takım'ın başına getirilmesiyle ismi yeniden gündeme gelen Aykut Kocaman'ı bırakmayacaklarını açıkladı. 
Futbol Şubesi Sorumlusu Bahattin Karapınar, Terim ile anlaşılmasıyla birlikte yardımcılığına ve Ümit Milli Takım'ın başına getirilmesi düşünülen Kocaman için "Büyük hedeflerle yola çıktık. Kocaman ile Avrupa'ya gideceğiz. Son noktayı koyuyoruz, Kocaman'ı bırakmıyoruz" dedi. 
Karapınar, Kocaman ile bir değerlendirme toplantısı yapacaklarını belirterek, "Takım antrenmanlara başlıyor. Durum böyleyken Kocaman'ın halen adının geçmesi, bu konuda haberlerin yayınlanması çok ilginç" diye konuştu. 

Ç.Rize kampı başlıyor 

Çaykur Rizespor, 10 günlük kamp çalışmaları için bugün Bolu'da toplanacak. Yeşil - Mavililer'in kamp kadrosunda 28 futbolcu yer alacak. Brezilya'da futbolcu izlemek için bulunan Teknik Direktör Metin Yıldız'ın bu sabah Türkiye'ye döneceği bildirildi. 
Transfer komitesi üyesi Orhan İstif, bugün Cezayirli Karim Ziani ile İstanbul'da son kez görüşeceklerini belirterek, "Büyük aksilik çıkmazsa bu futbolcuyla 3 yıllık sözleşme imzalayacağız. Galatasaray'dan ayrılan Hakan Ünsal'a da çarşambaya kadar süre verdik" dedi. 

Agali ile işlem tamam 

Erciyes, Fransa'da forma giyen Afrikalı Agali'yi alarak dış transferi kapatacak. İkinci Başkan Erol Bedir, uçağı kaçırdığı için gelişi bugüne kalan Agali'nin futbol otoriteleri tarafından yakından tanındığını söyledi, "Şu ana kadar yabancı olarak Nijerya Milli Takımı kalecisi Enyeama, Diyarbakırspor'un file bekçisi Fadhel, Gaziantepsporlu Bouazizi ve Cesar'ın yanı sıra Mamudu'yu renklerimize kattık. Güçlenen kadromuzla yeni sezondan çok umutluyuz" dedi. Erciyesspor, Kayserispor gibi dün tesislerinde top başı yaptı. 

YOZGAT 

8. sözleşme 
Yozgatspor, Yalovaspor'dan forvet Kerim Yılmaz ile 2 yıllık sözleşme imzalarken, dış transferde 8 futbolcu ile anlaşma sağlamış oldu. Başkan Kenan Yılmaz, "50 kez genç ve ümit milli olmuş Düzcesporlu Mahmut'la da anlaştık. Trabzonsporlu Muhammet ile görüşmelerimiz devam ediyor. 4 Temmuz'daki kampa kadar dış transferde 15 futbolcuyu renklerimize katmış olacağız" dedi. 

A.SEBAT 

Başkan Bulut 
Akçaabat Sebatspor olağanüstü genel kuruluna tek liste ile çıkan Şenol Bulut, 1023 delegeden 218 kişinin oyunu alarak başkanlığa seçildi. Bulut, "Akçaabat Sebatspor'un başarısı için ben ve ekibim elimizden ne geliyorsa onu yapmaya hazırız. Bu takımın yeri Süper Lig'dir. Onu tekrar eski yerine ulaştırmak için çaba sarfedeceğiz" dedi. 

DENİZLİSPOR 

Ersen kampta 
Denizlispor, yeni sezon hazırlıklarını Gençlik ve Spor İl Müdürlüğü'nün Cankurtaran Mevkii'ndeki tesislerinde sürdürüyor. Kampın ikinci gününe, Ersen Martin ve 5 yıllığına Çek Cumhuriyeti'nden transfer edilen Radek Dosoudil ile genç oyuncular katılırken, bir gün önce sağlık kontrolünden geçen as futbolcular çalışmalarda yer almadı. 

VESTEL MANİSA 

Johana sürprizi 
Süper Lig'in yeni ekiplerinden Vestel Manisaspor, Çek Cumhuriyeti'nin Sparta Prag takımından savunma oyuncusu Petr Johana'yı Türkiye'ye getirdi. 29 yaşındaki bu futbolcu sağlık kontrolünün ardından imza atacak. Milli Takım'ın formasını 13 kez giyen Johana, MUS Most ve Sloven Liberec takımında da oynadı. 127 maçlık kariyerinde 10 golü bulunan 1.89 boyundaki Çek futbolcu, güçlü fiziğiyle dikkat çekiyor. 

ANKARAGÜCÜ 

Top başı yaptılar 
Başkent ekibi, yeni sezon hazırlıklarına dün akşam başladı. Cemal Aydın Spor Kompleksi'nde bir araya gelen teknik heyet ve futbolcular, sezonun ilk antrenmanını gerçekleştirdiler. Çalışmaya yeni transferler Ahmed Hassan Mısır , Muhammed Ali Grahamni, Tunus , Rasim Karşıyaka , Cem Sinan Kocaelispor , Abdurrahman ve Sedat'ın A.Sebat yanı sıra altyapıdan Umut ve Musa da idmana çıktı. 

ORDUSPOR 

Yedi imza 
İkinci Lig A Kategorisi'nin yeni takımlarından Orduspor, sözleşmeleri biten Gökhan Güney, Gökhan Kolomaç, Gökhan Gündüz, Volkan, Şenol, Mustafa ve Murat ile kulüp binasında 1'er yıllık sözleşme imzaladı. Mor - Beyazlı takım, dış transferde de Dardanelsporlu Ömer Kılıç ile el sıkıştı. Başkan Şükrü Bodur, Özgür ve Serkan ile görüşmelerin sürdüğünü açıkladı. 

MERSİN 

Genç kadro 
Mersin İdmanyurdu Deknik Direktörü Levent Arıkdoğan, imkanlar ölçüsünde en iyi kadroyu oluşturmaya çalıştıklarını bildirdi. Arıkdoğan, "Oluşturacağımız genç ekip içerisinde birkaç tecrübeli oyuncu olacak. Bursaspor, Kocaelispor ve Antalyaspor gibi takımlar, güçlü kadro oluşturarak lige iddialı bir şekilde hazırlanıyorlar. Biz de iddialı olmaya çalışacağız" dedi. 


</TEXT>
</DOC>
