<DOC>
<DOCNO> 389009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko03.html </URL>
<DATE> 2005/10/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bütçesi en fazla sapan kuruluşlar Milli Savunma ve Başbakanlık 
</HEADLINE>
<TEXT>

     Bakanlıkların, başlangıçtaki bütçe ödenekleriyle yıl sonu bütçe ödenekleri arasındaki fark karşılaştırılarak belirlenen sapma oranına göre 2004 yılında en yüksek sapma Milli Savunma Bakanlığı ile Başbakanlık bütçelerinde yaşandı. 
     Sayıştay’ın 2006 yılı bütçesiyle birlikte TBMM’ye sunulan 2004 Genel Uygunluk Bildirimi’nin ekindeki Uygulama Sonuçları Raporu’nda genel bütçe kapsamındaki kuruluşların bütçelerindeki kesintili başlangıç ödeneğiyle, yıl sonu ödenekleri arasındaki sapma ölçüldü. Bütçelerin "ne derecede sağlıklı" hazırlandığının belirlenmesinde birinci göstergenin kesintili başlangıç ödeneğiyle yıl sonu ödenekleri arasındaki sapma oranının minimumda kalması olduğuna dikkat çekilen raporda, buna örnek olarak bütçe ödenekleriyle yıl sonu harcamaları arasındaki sapma oranı sıfır olan Milli Eğitim Bakanlığı ve Ulaştırma Bakanlığı gibi kuruluşlar gösterildi. 
     
     EN YÜKSEK SAPMALAR 
     Raporda yer alan verilere göre banaklıklar içerisinde 2004 yılında bütçesinde en fazla sapma yaşananlar yüzde 127 
     ile Bayandırlık Bakanlığı ve yüzde 38’le Enerji Bakanlığı oldu. Ancak Bayındırlık Bakanlığı bütçesindeki sapmanın, başlangıçta diğer kuruluşların bütçelerine konulan yapı tesis ve büyük onarım ödeneklerinin yıl içerisinde bakanlık bütçesine aktarılmasından, Enerji Bakanlığı bütçesindeki sapmanın ise Türkiye Elektrik Kurumu Dışındaki Kuruluşların Elektrik Üretimi, İletimi, Dağıtımı ve Ticareti ile Görevlendirilmesi Hakkindaki Yasa hükümlerinden elde edilen eletrik enerjisi özel gelirlerinin yıl içerisinde ödenek kaydedilmesi nedeniyle başlangıç ve yıl sonu ödenekleri arasında fark oluşmasından kaynaklandığı bildirildi. Bu nedenlerle bütçelerinde önemli ölçüde sapma yaşanan söz konusu iki kuruluş dışarıda bırakıldığında en yüksek sapma yüzde 35’le Milli Savunma Bakanlığı bütçesinde yaşandı. 2004 yılı kesintili bütçe ödeneği 10 katrilyon lira olan Milli Savunma Bakanlığı’nın yıl sonu ödeneği bu rakamın 3.4 katrilyon lira üzerine çıkarak 13.5 katrilyon lirayı buldu. Başbakanlık bütçesinde yıl sonu ödenekleri başlangıç ödeneklerinin yüzde 23 üzerine çıktı. Başlangıçta 1 katrilyon 35 tilyon lira olan Başbakanlığın bütçe ödenekleri yıl sonunda 1 katrilyon 364 trilyon liraya kadar yükseldi. Hem Başbakanlığın hem de Milli Savunma Bakanlığı’nın bütçesindeki sapmalar mal ve hizmet alımlarının bütçelerinde öngörülen rakamların oldukça üzerine çıkmasından kaynaklandı. Başbakanlığın 2004 yılında yaptığı mal ve hizmet alımlarının tutarı bütçe ödeneğinin yüzde 213’ü kadar bir büyüklük oluşturdu. Milli Savunma Bakanlığı’nın mal ve hizmet alım ödeneğindeki sapma ise yüzde 67 olarak gerçekleşti. Başlangıç ödeneğine göre yıl sonu ödeneği Dışişleri Bakanlığı’nda yüzde 11, İçişleri Bakanlığı’nda yüzde 5, Tarım Bakanlığı’nda yüzde 6, Sanayi Bakanlığı’nda yüzde 20, Kültür ve Turizm Bakanlığı’nda yüzde 15, Çevre ve Orman Bakanlığı’nda yüzde 26 oranında arttı. 
     
     ÖDENEĞİ AZALANLAR 
     Sayıştay’ın verilerine göre geçen yıl Adalet Bakanlığı’nın yol sonu ödeneği ise başlangıç ödeneklerinin yüzde 2 altında kaldı. Bu oran Sağlık Bakanlığı’nda yüzde 6, Çalışma ve Sosyal Güvenlik Bakanlığı’nda ise yüzde 1 oldu. 
     2004 yılında kesintili başlangıç ödenekleri ile yıl 
     sonu harcamaları arasındaki toplam sapma ise yüzde 3.91 oldu. 149.1 katrilyon lira ödenek konulan 2004 yılı bütçesindeki yıl sonu ödenekleri, bu rakamın 5.8 katrilyon lira üzerine çıkarak 155 katrilyon lira olarak gerçekleşmişti. 

ANKA 
     
</TEXT>
</DOC>
