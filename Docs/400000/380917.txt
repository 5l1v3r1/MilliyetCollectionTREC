<DOC>
<DOCNO> 380917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo11.html </URL>
<DATE> 2005/09/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Formula 1'de Brezilya Grand Priş'ine doğru... 
</HEADLINE>
<TEXT>

     Formula 1'de sezonun 17. ayağı olan Brezilya Grand Prix'si, yarın yapılacak sıralama turları ve pazar günü koşulacak yarışla tamamlanacak. 
     Brezilya'nın Sao Paulo kentindeki 4 bin 309 metre uzunluğundaki Carlos Pace Autodrom Pisti'nde 71 tur üzerinden düzenlenecek yarışta pilotlar 305.909 kilometrelik mesafeyi ilk sırada bitirmeye çalışacak. Bu pistte tur rekorunu ise geçen BMW Williams ile yarışan McLaren Mercedes'in Kolombiyalı pilotu Juan Pablo Montoya, 1.11.473'lük derecesiyle elinde bulunduruyor. 
     Sezonun son yarışları olan Japonya ve Çin Grand Prix'lerinden önce yarış takviminde 17. sırada bulunan Brezilya ayağında markalar ve pilotlar yoğun bir mücadele içine girecek. 
     Yarın yapılacak sıralama turunda ''pole pozisyonu''nu almak için piste çıkacak olan pilotlar, Pazar günü de sıralamada daha üste çıkabilmek için yarışacak. 
     
     ALONSO'YA 6 PUAN YETECEK 
     Sürücüler klasmanında ilk sırada bulunan Renault'un İspanyol pilotu Fernando Alonso, 6 puan alması veya Kimi Raikkonen'in yarışta ilk 4'e girememesi durumunda şampiyonluğunu ilan edecek. 
     Alonso, Carlos Pace Autodrom Pisti'nde şampiyon olursa Formula 1 tarihinin en genç şampiyon pilotu unvanını ele geçirecek. Daha önceki en genç şampiyon ise 25 yaşında mutlu sona ulaşan Brezilyalı Emerson Fittipaldi'ydi. 
     Bu sezon Fernando Alonso ve en yakın rakibi Kimi Raikkonen, 6'şar kez yarışı ilk sırada tamamlarken, McLaren Mercedes 8, Renault ise 7 Grand Prix'nin galibi oldu. 
     İstanbul Grand Prix'sinin de galibi olan McLaren Mercedes, üstüste 5 yarışı en son 1988 yılında Brezilyalı Ayrton Senna ve Fransız Alain Prost'lu kadrosuyla almıştı. 
     
     FERRARI, TÜM ZAMANLARIN LİDERİ 
     56 yıldır düzenlenen Formula 1 yarışlarının içinde olan tek takım unvanının sahibi Ferrari, şimdiye dek 183 kez yarış kazanırken, McLaren 146, Williams 113, Renault ise 24 yarışta damalı bayrağı ilk gören takım oldu. 
     Formula 1'de 84 yarış kazanarak tüm rekorları altüst eden Schumacher, ''pole pozisyonu'' kazanmada da 64 kezle, 65 ''pole pozisyonu'' olan Brezilyalı Ayrton Senna'nın gerisinde bulunuyor. 
     Geçen yılın şampiyonu ve tüm zamanların rekortmen pilotu Alman Michael Schumacher'in haftalar öncesinden şampiyonluk yarışından koptuğu sezonun bitimine 3 yarış kala, markalar klasmanındaki mücadele de dikkati çekiyor. 
     
     MARKALAR KLASMANINDA YARIŞ SÜRÜYOR 
     Sezona çok iyi başlayan ve daha sonra özellikle Fernando Alonso ile puanları toplayan Renault, markalar klasmanındaki liderliğini sürdürürken, son yarışta McLaren Mercedes'in ilk sırayı almasını engelleyemedi. 
     Belçika Grand Prix'sinde Juan Pablo Montoya'nın kaza geçirmesiyle büyük bir şansı kaçıran McLaren Mercedes, bu yarışta ilk 2 sıraya pilotlarını yerleştirerek, markalar klasmanı liderliğini almak istiyor. 
     Emerson Fittipaldi, Nelson Piquet ve Carlos Pace gibi Brezilyalı pilotların kazandığı bu yarışı 1993 yılında en son kazanan Brezilyalı ise efsanevi pilot Ayrton Senna oldu. 
     Fransız Alain Prost, bu yarışı tam 6 kez kazanarak rekoru elinde bulundururken, onu 4 kez ile Alman pilot Schumacher izliyor. 
     Halen Formula 1'de Carlos Pace Autodrom Pisti'nde damalı bayrağı ilk gören pilotlar arasında Juan Pablo Montoya, Michael Schumacher, Giancarlo Fisichella, David Coulthard ve Jacques Villeneuve bulunuyor. 
     
</TEXT>
</DOC>
