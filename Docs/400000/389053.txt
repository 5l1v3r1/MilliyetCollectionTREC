<DOC>
<DOCNO> 389053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo20.html </URL>
<DATE> 2005/10/23/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Beşiktaş Cola Turka - Galatasaray Cafe Crown 80-62 
</HEADLINE>
<TEXT>

     Türkiye Basketbol Ligi'nde yapılan maçta Beşiktaş Cola Turka, Galatasaray Cafe Crown'u 80-62 yendi. 
     Maçın başlarında iyi savunma yapan Beşiktaş, Wright'ın basketiyle 4. dakikada 9-3 üstünlük yakaladı. İyi savunmasını sürdüren siyah-beyazlılar, aynı oyuncunun basketiyle periyodun bitimine 36 saniye kala farkı 11 sayıya 20-9 çıkardı ve ilk periyodu da 20-11 önde geçti. 
     Karşılaşmanın 2. periyoduna Dixon'un 3 sayılık basketleriyle başlayan Galatasaray, Fatih ve Umut'un bu periyotta 3. faullerini almalarıyla pota altında sıkıntı yaşadı. Beşiktaş, Eliot'un basketiyle 16. dakikayı 35-24 önde geçti. Ancak maçtan kopmayan ve dış şutlarda özellikle Dixon ile etkili olan Galatasaray, Desean'ı da devreye sokarak, ilk yarının bitiminde farkı 2 sayıya indirmesini bildi 37-35 Maçın ikinci yarısına Hüseyin'in basketiyle başlayan Galatasaray, 22. dakikada 37-37 beraberliği sağladı. Ellis ile dış şutlardan etkili olan Beşiktaş, Kornegay'in potaaltı basketiyle 27. dakikada farkı 13 sayıya 57-44 çıkardı. Galatasaray, rakibini alan savunmasıyla durdurarak, farkın daha da açılmasını engelledi ve evsahibi takım 3. periyodu 59-51 önde geçti. 
     Sarı-kırmızılılar karşılaşmanın son periyodunda da alan savunmasını sürdürdü. Ancak Eliot'un basketleriyle üstünlüğünü sürdüren Beşiktaş, Kerem'i de devreye sokarak farkı daha da açtı ve karşılaşmayı 18 sayı farkla 80-62 kazandı. 
     
     
Salon Akatlar Hakemler Mehmet Keseratar xx, Erşan Kartal xx, Serdar Ünal xx Beşiktaş Cola Turka Kerem xxx 8, Tolga xx 2, Ellis xxx 15, Eliot xxx 16, Wright xxx 19, Nedim xx 2, Barış xxx 12, Umutcan x, Mithat xx 4, Kornegay xx 2, Erdem x Galatasaray Cafe Crown Dixon xxx 18, Desean xx 16, Şemsettin xx 7, Umut x 1, Fatih x, Hüseyin xx 9, Gökhan x 2, Livington x 4, Pastal xx 5, Serhat x, Mehmet x, İsmet x 
     1. Periyot 20-11 
     Devre 37-35 Beşiktaş lehine 
     3. Periyot 59-51 
     Beş Faulle Çıkanlar 28.00 Şemsettin, 39.32 Desean Galatasaray , 37.25 Eliot Beşiktaş 
     
     MAÇTAN NOTLAR 
     Beşiktaş taraftarlarının arasına sızan bir grup Galatasaray taraftarının, maçın ilk dakikalarında tezahürat yapmak istemesi nedeniyle tribünde arbede yaşandı. 
     Pota arkası tribününde biraraya gelen Galatasaraylı taraftarlar, maçın 4. dakikasında takımları lehine tezahürat yapmak istediler. Bu sırada yanlarında bulunan Beşiktaşlı küçük bir taraftar grubuyla arbede yaşanırken, güvenlik güçleri Galatasaraylı taraftarları basın tribününün bulunduğu bölüme aldı. Galatasaraylı taraftarların burada da protokol tribünündeki bazı Beşiktaşlılar ile gerginlik yaşaması üzerine güvenlik güçleri sarı-kırmızılıları salonun dışına çıkardı. 
     Beşiktaşlı oyuncular, maç sonrası galibiyeti taraftarlarıyla coşkulu bir biçimde kutladı. 
     Karşılaşmayı Beşiktaşlı yöneticiler Yahya Kemal Gencer ve Murat Ürünsak da izledi. 
     Maç öncesinde bir grup Beşiktaş taraftarının ''Yönetim Bolton'a otobüs kaldır'' biçimindeki ilginç pankartı dikkati çekti. 
     Karşılaşma öncesi, vefat eden Beşiktaşlı eski futbolcu Ahmet Özacar için 1 dakika saygı duruşu yapıldı. 
     
</TEXT>
</DOC>
