<DOC>
<DOCNO> 357222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/spo01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aba altından sopa 
</HEADLINE>
<TEXT>


Beşiktaş Teknik Direktörü, kampın ilk gününde futbolcularla bir toplantı yaptı, bir yandan nasihat ederken, diğer yandan da, "Kamp ve diğer kurallara uymayanlarla yollarımız ayrılır" diyerek tehditte bulundu 

ORHAN YILDIRIM 


Futbolcularına karşı bir hoca gibi değil, ağabey gibi davranan, onların iyiliği için çabalayan Beşiktaş Teknik Direktörü Rıza Çalımbay, kampın ilk gününde oyuncularını uyarıp, yanlış yapmamalarını istedi. Otelde, öğle yemeğinin ardından oyuncularıyla toplantı yapan Rıza Çalımbay, kimseye iltimas geçmeyeceğini vurgulayarak, herkesin çok çalışması gerektiğini ifade etti. 
Çalımbay, şöyle devam etti 
"Benim gözümde kimsenin ayrı yeri ve önemi yok. Formalar da duvarda asılı olacak. Herkes giyeceği numarayı biliyor. Çalışıp hak eden sırtına geçirir. Önemli olan, bir - iki maç değil, istikrardır. Geçen yılki hayal kırıklığını yeniden yaşamamak için prensibimiz çok çalışmak olmalı. Kamp ve diğer kurallara uymayanlarla yollarımız ayrılır. Hepinize güvenim tam, bunu boşa çıkarmayın. Rakiplerimize karşı ne kadar üstün oynarsak başarıya o kadar çabuk ulaşırız. Bunun temeli de kamplarda atılır." 

Merhaba Avusturya 

Kamp çalışmaları için Avusturya'nın Seefeld kasabasına giden Beşiktaş ayağının tozuyla ilk idmanını dün akşam gerçekleştirdi. Düz koşunun ardından topla çalışan Siyah - Beyazlılar daha sonra dinlenmek için kamp yaptığı Dorind Otel'e geçti. Bu arada Beşiktaş'ın idmanını izlemek isteyen Anıl Çil isimli gurbetçi sahanın yanındaki kuleye çıkmak isterken baygınlık geçirdi. 38 numara ayakkabı giyen Ali Güneş'in 45 numaralı Gökhan Zan'ın ayakkabıları ile idmana çıkması herkesi güldürdü. Rıza Çalımbay bu sabah yapılacak kros çalışmalarından birini iptal etti. Öte yandan Beşiktaş'ı Avusturya'ya getiren uçağın türbülansa yakalanması Siyah - Beyazlı kafilede panik yarattı. 

Biscan'dan ses geldi 

Hırvat futbolcu, Kıvanç Oktay ile görüştü, henüz karar vermediğini ifade etti 

ORHAN YILDIRIM 

Siyah - Beyazlılar'ın uzun süredir yanıt beklediği Igor Biscan, Beşiktaş Futbol Şube Sorumlusu Kıvanç Oktay ile bir telefon görüşmesi yaptı. Oktay karşısında adeta günah çıkaran Hırvat oyuncu, kararını bir türlü veremediğini belirtti. 
Biscan'ın, "Şu ana kadar en ciddi teklifi siz yaptınız. Ancak menajerler aracılığıyla İspanyol ve İngiliz takımlarından çeşitli öneriler aldım. Kariyerim konusunda çok önemli bir karar aşamasındayım. En kısa sürede size haber vereceğim. Gelişmeleri ilk olarak sizinle paylaşacağım" dediği öğrenildi. 
Oktay'ın ise sürelerinin çok kısaldığını, artık kendisinin dışındaki diğer alternatifleri de değerlendirmeye aldıklarını söylediği ifade edildi. 
Öte yandan golcü için PSV'den Van Hasselink için çalışmalarını sürdüren Beşiktaş'ın, Fenerbahçe'nin eski futbolcusu Pierre van Hooijdonk'u devreye soktuğu ileri sürüldü. 

K r 50 bin Euro 

Organizatörlerle anlaşarak, Avusturya ve Almanya'daki hazırlık çalışmalarını bedavaya getiren Beşiktaş, katılacağı turnuvalardan da 50 bin Euro para kazanacak. Siyah - Beyazlılar dönüşte Altay ve Vestel Manisaspor ile karşılaşacak. 

Fedak r Cordoba 

Oscar Cordoba, büyük bir profesyonellik örneği gösterip, izinli olmasına rağmen arkadaşlarına katıldı. Kolombiyalı file bekçisi, diğer yabancılar gibi, ikinci etap çalışmalarına kadar izinliydi. 

Fulya'yı doldurdular 

Rıza Çalımbay'ın, yeni sezonda kadroda düşünmediği Fatih Sonkaya, Berkant, Emre Aşık, Tayfun Korkut, Ronaldo ve Juanfran da çalışmalara başladı. Sürgündeki futbolcular dün Fulya'da ilk idmanlarına çıktı. 

Toplu sünnet 

Beşiktaş'ın önde gelen isimlerinden İsmail Cevahir'in Heybeliada'da düzenlediği toplu sünnet törenine Siyah - Beyazlılar'dan Tayfur, İbrahim Üzülmez, Çağdaş, Ergün ve Gökhan Zan katıldı. Cevahir ile futbolcular çocuklara saat hediye etti. 

Sınıfta kaldılar 

Alt Yapı Komitesi Başkanı Sinan Vardar ve yardımcısı Seyit Ateş'in Kamerun'dan getirdiği Pierre Abudu ve Patrick Joe Anjo, Fulya'da denenmeye alındı. Dört gündür idmana çıkan 22 yaşındaki iki futbolcu göz doldurmadı. Ancak iki Kamerunlu'ya son bir şans verildi. 




</TEXT>
</DOC>
