<DOC>
<DOCNO> 392750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko03.html </URL>
<DATE> 2005/11/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
At yarışları yüksek vergi nedeniyle durabilir 
</HEADLINE>
<TEXT>

     Ayşegül Sakarya Referans Gazetesi 

At yarışları yüksek vergiler nedeniyle tarihinin en sıkıntılı dönemini yaşıyor. Türkiye Jokey Klübü TJK Başkanı Umur Tamer, vergi indirimine gidilmemesi durumunda, sektörün 2006'da faaliyetlerini durdurma tehlikesiyle karşı karşıya geleceğini söylüyor. 
     Senelik 3 milyar dolar hasılatı olan ve ortalama 30 bin kişiye istihdam sağlayan at yarışları sektörü ödediği yüksek vergiler nedeniyle tarihinin en sıkıntılı dönemini yaşıyor. Yüksek vergiler dışında, Spor Toto'nun İddaa oyununa da pazar kaptıran at yarışı oyunlarına ilgi yüzde 4-5 azaldı. Kayıt dışı bahis oyunları da at yarışlarını olumsuz etkiliyor. İddaa'nın daha az vergi ödediğini bu yüzden haksız rekabet olduğunu ve yüksek vergilerin kişileri kayıtdışına yönlendirdiğini ileri süren Türkiye Jokey Klübü TJK Başkanı Umur Tamer, vergi indirimine gidilmemesi durumunda 2006'da sektörün faaliyetini durdurma riskiyle karşı karşıya olduğunu söylüyor. 
     Şans oyunları vergilerinin yeniden düzenlemesi gerektiğini belirten Umur Tamer, İddaa'nın vergilerinin yukarı çekilmesini istemediklerini, at yarışlarının varlığını sürdürebilmesi için vergilerin indirilmesi gerektiğini ifade ediyor. TJK'nın 2006'ya 7 milyon YTL civarında bir nakitle gireceğini belirten Tamer, bütçenin yüzde 14 gerisinde olduklarını, şubat ikramiyesini ve çalışanların maaşlarını ödeyemeyecek durumda olacaklarını vurguluyor. Şu anda 100 YTL'lik bir bahisten yüzde 68.6 oranında vergi alındığını belirten Tamer, 7 hipodrom, 5 aşım merkezi, 2 hara, 2 bin bayi ve 2 bin 70 çalışanı yönetmeye çalıştıklarını kaydediyor. Dünyada en fazla kesintinin yüzde 30'la Arjantin'de olduğunu belirten Tamer, Avrupa'da ise vergilerin yüzde 20'lerde olduğunu dile getiriyor. 
     
     Vergiler yüzde 40'lara inmeli 
     Günde ortalama 1 milyon kişinin at yarışı oynadığını belirten Umur Tamer, günlük ortalama cironun 3-3.5 milyon YTL civarında olduğunu belirtiyor. Tamer, "Sektörde 3 bin at sahibi, 8 bin seyis, 700 jokey, 500 jokey yamağı, bin 100 antrenör çalışıyor. Bunun yanında 8 bin ganyan bayi var ortalama her bayide 3-4 kişi çalışıyor. TJK'nın ise 2 bin 70 kişilik personeli var. Tüm bunların yanında veteriner, ilaç satıcısı, nakliyeci, at yetiştirici, tekstil gibi yan sektörler de dahil edildiğinde, 200 bin kişi bu sektörden geçiniyor" diyor. Tamer, sektörün üzerindeki vergi yükünü azaltacak bir yasa tasarısının Meclis'te beklediğini, bu tasarı ile vergilerin yüzde 40-45 seviyesine düşmesini istediklerini söylüyor. Tasarı ile sektörü ivme kazanacağını belirten Tamer, önümüzdeki yıl Meclis'te tüm şans oyunlarını aynı vergi bazına oturtacak bir komisyon kurulacağını kaydediyor. 
     
     At sahipleri zarar ediyor 
     İngiliz ve Arap olmak üzere iki tür at olduğunu söyleyen Tamer, yarışçılığın yüzde 55'inin İngiliz atıyla gerçekleştiğini ifade ediyor. Tamer, "Arap atında en büyük yetiştirici Tarım İşletmeleri Genel Müdürlüğü TİGEM . Ortalama bir Arap atının fiyatı 120 bin YTL civarında. Dünyada Arap atından daha değerli olan İngiliz atı Türkiye'de değerini bulamadı". Atçılığın dünya standartlarına gelmesi için İngiliz atına yatırım yapılmalı" diyor. Bir İngiliz atının fiyatı 10 milyon dolarla 100 milyon dolar arasında değişiyor. Türkiye'de 250 tane özel hara olduğunu dile getiren Tamer, İngiliz atlarının buralarda yetiştirildiğini belirtiyor. Sektörün içinde bulunduğu durumda at sahiplerinin zarar ettiğini söyleyen Tamer, bu yüzden kimsenin bu alana yatırım yapmak istemediğini vurguluyor. 
     At yarışlarını ve atçılığı tanıtmak amacıyla yaklaşık 2 ay önce reklam kampanyasına başlayan TJK, bu yıl için reklama 3 milyon dolarlık bir bütçe ayırmış. Tamer, tanıtımın önümüzdeki yıllarda da devam edeceğini ifade ediyor. At konulu resim ve heykel yarışmalar yaptıklarını söyleyen Tamer, "Son yıllarda atın etrafındaki insanları biraraya getirmeye çalışyoruz. Mesela binicilik. Onlarla birlikte yarışmalar düzenliyoruz. 2006'da amatör binicilerin katılacağı centilmen yarışları düzenleyeceğiz" dedi. 
     
</TEXT>
</DOC>
