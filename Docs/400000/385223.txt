<DOC>
<DOCNO> 385223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yazar/guclu.html </URL>
<DATE> 2005/10/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB, Olli Rehn ve yemek kültürümüz 
</HEADLINE>
<TEXT>


Bir ara ünlü IMF Türkiye Masası Şefi Carlo Cottarelli'miz vardı. Bizden biri olmuştu. Rakılı şiş kebaplı mutfağımızı çok sevmişti. Şimdi bir de Olli Rehn çıktı. Belli ki o da çok yakında bizden biri olacak. Hatta oldu diyenleriniz bile çıkabilir. 
AB Komisyonu Genişlemeden Sorumlu Üyesi Olli Rehn, önceki gün Kayseri'de Kayserispor formasını giyip futbolcularla fotoğraf çektirmiş. Daha sonra da Dişişleri Bakanı Gül ve hemşerileriyle birlikte Kayseri Ticaret Odası'nda yemek yemiş. Konuyla ilgili ayrıntılar, dünkü gazetelerde ve akşam haberlerinde bol bol yer aldı. 
Benim dikkatimi çeken yemek mönüsü oldu. Önce ona bir göz atalım Mercimek çorba, palamut, lüfer, çinakop, cevizli telkadayıfı ve pastırma. 
Yemek sanki Kayseri'de değil de Boğaz'da bir yerlerde. Kayseri'nin yöresel bin bir çeşit yemeği dururken, Rehn'e neden çeşit çeşit balık ikram edilmiş anlamak zor. 
Ramazan olmasaydı, herhalde yanında rakı da ikram ederlerdi... 
Rehn'e balık ikram edilmesi, tesadüf mü Hiç sanmıyorum. Sık gezdiğim için bu durum benim de başıma çok geliyor. İzmir'e, Antalya'ya gidiyorsunuz, kebap ikram ediyorlar. İç Anadolu ya da Güneydoğu'da bir yerlere gidiyorsunuz, orada da tıpkı Kayseri'de olduğu gibi balıkla karşılaşıyorsunuz. 
Ülkemize gelenler ya da bir kente ziyaretçi olarak gidenler, söz yemekten açıldığında, özellikle yerel tatları denemek ister. Ama bizim kültürümüzde her gün yenilen yemekleri misafire ikram etmek ayıp oluyor ki, farklı arayışlar içine giriliyor. 
Pek çok ilimizde yöresel yemekleri tadabileceğiniz bir lokanta maalesef bulunmuyor. Neden diye sorduğunuzda biz yöresel yemekleri evde yaparız, evde yeriz cevabıyla karşılaşıyorsunuz. Ya biz misafirler o yemekleri nasıl tadacağız diye ısrar ettiğinizde ise uygulanabilirliği olmayan onca teklifle karşılaşıyorsunuz. 
Kent esnafı böyle de dört, beş yıldızlı oteller farklı mı Hangi kente giderseniz gidin onlarda da yerel yemekleri bulmak mümkün değil. Ama Fransız, İtalyan mutfağı ile kebap türlerinin her çeşidini bulabilirsiniz. 
Bu konuda vali ve belediye başkanlarına önemli görevler düşüyor. Yerel kültürü çok daha fazla öne çıkarmaları ve teşvik etmeleri gerekiyor. Bazı kentlerimizde bunun örnekleri var. Eski Türk evleri öylesine güzel restore edilmiş ve yerel yemekler öylesine zengin bir çeşitlilikte sunuluyor ki, aklınız orada kalıyor. 
Olli Rehn bizden hızlı çıktı. Bu gidişle biz Avrupalı olmadan o Türkleşecek. Kayseri'de öğrencilere Türkçe seslenmiş. "Haydi Türkiye, haydi AB, el ele daha ileriye" demiş. Yakında Edirne'ye gidip Kırkpınar'da kispet giyerse hiç şaşırmayın. 
Umarız o da Türkiye'deyken rakı şiş kebap şahane deyip, ülkesine dönünce ah, ah bu Türkler kesinlikle Batılı olamaz diyenlerden değildir. Yoksa Kayseri Belediye Başkanı'nın Rehn'e hediye ettiği, kız istemeye gidenlerin gümüş tepside götürdüğü lokumlar boşuna gidecek. 
İşin şakası bir yana zorlu AB sürecinde kim kimi etkileyecek, merak ediyorum. Eğer AB müzakerecileri de Olli Rehn gibiyse işimiz kolay. O kadar panik olmaya da gerek yok. Ama eğer vejetaryenlerse ya da bizim AKP'liler gibi rakıya el sürmüyorlarsa işte o zaman yandık. Kafayı bulmadan bizi tanımaları ve anlamaları çok zor... 
Kim ne derse desin, mutfak kültürü gerçekten çok önemli. Nasıl ki erkeğin kalbine giden yol mideden geçiyorsa, AB'ye giden yol da mutfaktan geçecek. Müzakerecileri, hiçbir konuda sofradaki kadar memnun edemeyiz. Mutfak, bir ülkenin kültürel zenginliğinin aynasıdır. Eğer mutfağımızı, gelenek ve göreneklerimizi AB'cilere çok iyi gösterebilirsek, bu işi de kıvırırız. 
Özetin özeti Genç nüfusumuz, büyüyen ekonomimiz, stratejik önemimiz hepsi hik ye. Mutfağımız hepsine bedel. Müzakerecileri ikna ederse sadece o eder .. 



</TEXT>
</DOC>
