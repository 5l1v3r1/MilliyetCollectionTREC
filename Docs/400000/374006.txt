<DOC>
<DOCNO> 374006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yasam/axyas01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaylılar böyle görünüyorlar 
</HEADLINE>
<TEXT>


Bitki kılıklı hayvanlar, dinozor tipi yırtıcılar, balina büyüklüğünde uçan deniz canlıları... Bilim adamları, dünya dışı varlıkların nasıl göründüğünü açıkladı 

DIŞ HABERLER SERVİSİ 

Hollywood çıkışlı bilim kurgu filmlerinde kimi kez insan dostu, kimi zaman canavar olarak gösterilen dünya dışı varlıkların aslında nasıl olabileceği konusuna bilim dünyası da el attı. 

Gerçeklik katılınca... 
Cambridge'den palaentolog Simon Conway'ın öncülüğünde, olası dünya dışı canlıların dış görünüşü konusunda bilimsel veriler ışığında modeller geliştiren bir grup bilim adamı, söz konusu canlıların fizik, kimya ve biyoloji yasalarına tabi olacaklarını ve çevresel faktörlerin etkisi altında olacaklarını vurguladılar. 

Bitki örtüsü gibi 
Bilim adamları, 2 farklı çevre koşulu ve canlı tasavvur etti. İlkinde güneşten çok daha az enerji yayan bir yıldızın yörüngesinde Aurelia adlı bir gezegen düşünüldü. Uzmanlar, burada yaşayanların 3 metre boyunda, kalın bacaklı, uzun boyunlu ve küçük kafalı canavarlar olacağını, koşarken saatte 60 kilometre hıza ulaşabileceklerini belirtti. Bilim adamları, Dünya'daki bitki örtüsüne benzeyen bir görüntünün burada hayvan topluluğu olabileceğini belirtti. 

Uçan balinalar gibi... 
Mavi Ay adlı 2. modelde ise, atmosfer çok yoğun olduğu için dev canlılar bile uçabiliyor. Balina iriliğindeki bir deniz canlısı 10 metrelik yüzgeçleriyle göklerde tur atabiliyor. Ağaçların 3 bin metreye ulaştığı gezegende kartal benzeri etoburlar uçan balinaları kovalıyor. 



</TEXT>
</DOC>
