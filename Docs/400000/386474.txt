<DOC>
<DOCNO> 386474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur44.html </URL>
<DATE> 2005/10/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Borcundan dolayı okulun elektriği kesildi 
</HEADLINE>
<TEXT>

     Adana’nın Ceyhan İlçesi’nde, TEDAŞ’a 3 yıllık elektrik borcu bulunduğu belirtilen ilköğretim okulunun elektriği kesildi. 
     Modern Evler Mahallesi’ndeki Fevzi Çakmak İlköğretim Okulu’nun Aile Birliği Başkanı Selda Aydinç, TEDAŞ’a yaklaşık 15 bin YTL’lik borç biriktiğini, bu nedenle elektriklerinin kesildiğini söyledi. 
     Bilgisayarların çalışmadığını ve taşımalı eğitim gören öğrencilerin okulun bodrum katındaki yemekhanede karanlıkta yemek yediğini ifade eden Aydinç, "Öğretmenlerimiz büyük sıkıntı çekiyor. 
     Bir an önce sorunun çözümlenmesini istiyoruz" dedi. 
     İlçe Milli Eğitim Müdürü Mustafa Yaylacı ise yaklaşık 750 öğrencinin eğitim gördüğü okulun elektrik borcunu ödemek amacıyla Adana İl Özel İdare Müdürlüğü’ne yazılı yardım başvurusunda bulunduklarını, yakın zamanda sıkıntının giderileceğini belirtti. 
     
</TEXT>
</DOC>
