<DOC>
<DOCNO> 390132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko19.html </URL>
<DATE> 2005/10/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İç borçlanmanın ortalama faizi yüzde 15.8'e kadar indi... 
</HEADLINE>
<TEXT>

     Hazine, piyasalarda AB ile müzakerelere başlanmasının moralinin yaşandığı ekim ayında iç borçlanmasının ortalama faizini 15.8’e kadar düşürürken, yılın ilk 10 ayındaki toplam borçlanmanın ortalama faizi ise yüzde 17.8 olarak gerçekleşti. 
     Hazine, ekim ayı iç borç ödeme programını dün yaptığı 788 milyon YTL’lik ödemeyle, iç borçlanma programını da geçen hafta yaptığı dört ihaleyle tamamladı. 
     ANKA’nın Hazine’nin YTL cinsinden iç borçlanma ihalelerindeki, piyasadan yapılan borçlanma tutarları ve yıllık bileşik faiz oranlarını dikkate alarak yaptığı hesaplamaya göre, eylülde yüzde 16.2 olan ortalama faizi, ekimde yüzde 15.8’e kadar indi. Bu Hazine’nin şimdiye kadarki en düşük borçlanma maliyetini oluşturuyor. Geçen yıl ekim ayında ise iç borçlanma ortalama yüzde 22 faiz oranıyla gerçekleştirilmişti. AB Komisyonu’nun "Türkiye’ye müzakere tarihi verilmesi tavsiyesinde bulunduğu raporunun" açıklandığı geçen yıl ekim ayında iç borçlanma faizinde bir önceki aya göre 4 puanlık düşüş yaşanmıştı. 
     Beş yıl vadeli altı ayda bir değişken faiz ödemeli tahvil ihalesi dışarıda bırakılarak sadece iskontolu YTL cinsinden borçlanmalar dikkate alındığında ortalama faiz yüzde 14.6’ya kadar indi. Eylüldeki iskontolu borçlanmaların ortalama faizi ise yüzde 14.8 olarak hesaplanmıştı. 
     
     BEKLENEN REEL FAİZ 

     Ekimde yüzde 15.8 olan ortalama yıllık bileşik faizle, gelecek 12 aylık dönem için yüzde 6.19 olan enflasyon beklentisi TÜFE dikkate alınarak yapılan hesaplamaya göre beklenen yıllık reel faiz ise yüzde 9’a indi. Beklenen reel faiz eylülde yüzde 9.2 olarak hesaplanmıştı. 
     
     12 MİLYAR YTL’LİK BORÇLANMA 

     Hazine bu ay YTL cinsinden toplam 9.6 milyar YTL’lik borçlanmaya gitti. Söz konusu borçlanmanın 8.5 milyar YTL’si piyasadan 1.1 milyar YTL’si ise kamu kurum ve kuruluşlarından yapıldı. Hazine, bu ay ayrıca biri dolar diğeri de Euro cininden olmak üzere iki ayrı beş yıl vadeli tahvil borçlanmasına da gitmiş ve her iki ihalede toplam 2 milyar YTL borçlanmaya gitmişti. Böylece ekimdeki toplam iç borçlanma 11.6 milyar YTL olarak gerçekleşti. Döviz ve YTL cinsinden borçlanmanın 10.4 milyar YTL’si piyasadan 1.2 milyar YTL’si ise kamu kurum ve kuruluşlarından yapıldı. 
     Hazine bu ay piyasaya 14.1 milyar YTL’si piyasaya 864 milyon YTL’si de kamu kuruluşlarına olmak üzere toplam 14.9 milyar YTL iç borç ödemesi yaptı. Eylülde piyasadan oldukça yüklü bir oranda borçlanan Hazinenin ekim ayındaki borçlanması ise ödemesinin yüzde 74’ü düzeyinde gerçekleşti. 
     Bu arada ekimdeki iç borçlanmanın ortalama vadesi ise 974 güne olarak gerçekleşti. 
     
     OCAK-EKİM DÖNEMİ 

     Hazine ocak-ekim döneminde ise YTL cinsinden iç borçlanma ihalelerinde 11.7 milyar YTL’si kamu, 96.7 milyar YTL’si de piyasadan olmak üzere toplam 108.4 milyar YTL’lik b borçlanmaya gitti. Bu dönemdeki borçlanma geçen yılın aynı dönemine göre yüzde 7.7 oranında azalırken, borçlanmanın ortalama faizi ise yüzde 26.1’den yüzde 17.8’e indi. Geçen yılın ilk on ayında 390 gün olan borçlanmanın ortalama vadesi ise bu yıl 750 güne kadar çıktı. 
     Öte yandan ocak-ekim döneminde sadece iskontolu iç borçlanma ihalelerinde gerçekleşen ortalama yıllık bileşik faiz ise yüzde 16.8 düzeyinde gerçekleşti. 
     
     KASIM AYI BEKLENTİLERİ 

     Hazine kasım ayına ilişkin iç borç ödeme ve borçlanma programını ise 31 Ekim’de açıklayacak. Ekim ayındaki iç borç ödemeleri toplamının 1.1 milyar YTL’si kamuya 13.1 milyar YTL’si ise piyasaya olmak üzere toplam 14.2 milyar YTL düzeyinde olacağı tahmin ediliyor. 
     
</TEXT>
</DOC>
