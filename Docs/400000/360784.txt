<DOC>
<DOCNO> 360784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo14.html </URL>
<DATE> 2005/07/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Nobre Geçen sezondan daha fazla gol atmak istiyorum 
</HEADLINE>
<TEXT>

     Fenerbahçe'nin Brezilyalı futbolcusu Marcio Nobre, yeni sezonda daha fazla gol atmak istediğini söyledi. 
     Nobre, Samandıra Tesisleri'nde gerçekleştirilen antrenman sonrası basın mensuplarına yaptığı açıklamada, geçen sezon başında sakatlık geçirdiğini hatırlatarak, ''Eğer yeni sezonda bir sakatlık yaşamazsam, geçen sezona oranla çok daha gol atacağıma inanıyorum'' dedi. 
     Transferle ilgili bir soruya Brezilyalı futbolcu, ''Yeni bir futbolcu gelip gelmeyeceğini bilmiyorum ama buradaki oyuncuların kapasitesi hem lig, hem de Avrupa'da bizi başarıya ulaştırır'' diye yanıt verdi. 
     
     ''MALDONADO İYİ BİR OYUNCU'' 
     Nobre, basın mensuplarının Fenerbahçe'nin transfer gündeminde olan Şilili futbolcu Claudio Maldonado ile ilgili sorularına ise ''Transfer edilip edilmediğini bilmiyorum. Maldonado iyi bir futbolcu. Maldonado ile Cruzeiro takımında Alex ile birlikte oynamıştık. Eğer transfer edilirse yararlı olur'' dedi. 
     Fenerbahçe'de uygulanan yeni sistemle ilgili soruları da yanıtlayan Nobre, bu sistemde Cruzeiro takımında Alex ile birlikte oynadığını ve iyi olduğunu ifade etti. 
     
     ''ŞAMPİYONLAR LİGİ'NDE BAŞARILI OLMALIYIZ'' 
     Marcio Nobre, yeni sezonda takım olarak daha iyi yerlere gelmek istediklerini, özellikle Avrupa Şampiyonlar Ligi'nde başarılı olmaları gerektiğini söyledi. 
     Brezilyalı futbolcu iyi mücadele edip, öncelikle gruptan çıkmayı hedeflediklerini kaydetti. 
     Hazırlık kampının yoğun geçmesine de değinen Nobre, ''Hazırlık kampları her yerde yoğun geçer. Daha fazla çalışalım ki, sezon içindeki maçlarımız rahat geçsin'' şeklinde konuştu. 
     
     ''İSTANBUL'U ÇOK SEVİYORUM'' 
     Nobre, tatilde İstanbul'a özlem duyduğunu, özellikle de Boğaziçi ve sarı-lacivertli taraftarları özlediğini söyledi. 
     İstanbul Boğazı'nın dünyanın hiçbir yerinde olmayan güzelliğe sahip olduğunu anlatan Nobre, zaman zaman boğazda gezerek stres attığını ifade etti. 
     
</TEXT>
</DOC>
