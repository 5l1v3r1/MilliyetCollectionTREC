<DOC>
<DOCNO> 351348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/dunya/adun.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da terör 9 ölü, 94 yaralı 
</HEADLINE>
<TEXT>


Cuma günü cumhurbaşkanı seçimi yapılacak olan İran'ın başkenti Tahran'da ve Ahvaz kentinde dün bombalar patladı. Yetkililere göre amaç, halkı sandıktan kaçırmak 

DIŞ HABERLER SERVİSİ 


İran, cumhurbaşkanlığı seçimine 5 gün kala meydana gelen 5 bombalı saldırıyla sarsıldı. Arap nüfusun yoğun olarak yaşadığı güneybatı eyaleti Kuzistan'ın başkenti Ahvaz'daki 4 saldırıda 8 kişi öldü, 89 kişi yaralandı. İran devlet televizyonu, 3 patlama meydana geldikten sonra polisin etkisiz hale getirmeye çalıştığı 4. bombanın da patladığını ve 8 polisin yaralandığını bildirdi. 
Ahvaz'daki patlamalardan birkaç saat sonra, başkent Tahran'da da bir patlama oldu. Hazreti Hüseyin Meydanı'na yakın yerde meydana gelen patlamada bir kişi öldü, 5 kişi yaralandı. İran'da 1980 - 1988 yılları arasındaki Irak savaşından bu yana böyle bir bombalı saldırı yaşanmamıştı. 

Karıştırmak istiyorlar 
Ahvaz eyalet valisinin güvenlikten sorumlu yardımcısı Gulamrıza Şeriati saldırıların arkasında, cuma günü yapılacak "cumhurbaşkanlığı seçimleri öncesi karışıklık çıkarmak isteyenlerin olduğunu" ileri sürdü. 
Nükleer silah geliştirmeye çalıştığı iddiasıyla uluslararası planda büyük bir diplomatik baskıya maruz kalan İran'daki patlamaların sorumluluğunu Ahvaz Devrimci Şehitler Tugayı adlı grup üstlendi. 
Ulusal güvenlik Konseyi yetkilisi Ali Ağa Muhammed de, AFP'ye yaptığı açıklamada, saldırıları adını açıklamadığı ayrılıkçı bir Arap grubun üstlendiğini belirtti. Muhammed, saldırganların ülkeye Irak'ın Basra bölgesinden girdiğini ve "ABD koruması altında Irak'ta eğitim aldığını" söyledi. 
Ahvaz kentinde, geçtiğimiz nisan ayında da, bölgenin Farslılaştırılacağı iddiaları üzerine ayaklanan Araplar ile güvenlik güçleri arasında çıkan çatışmalarda 5 kişi ölmüş, 300 kişi gözaltına alınmıştı. 
İnsan Hakları İzleme Human Rights Watch örgütü ise İran'da yapılacak cumhurbaşkanlığı seçimlerinin "önceden ayarlanmış" olduğunu ileri sürdü. Örgütün Ortadoğu'dan sorumlu başkan yardımcısı Joe Stork, seçilmemiş bir dini kurum olan Anayasayı Koruyucular Konseyi'nin iktidar eliti dışındaki adayların seçime girmesini engellediğine dikkat çekerek, "Konsey, az sayıda adayın seçimlere girmesini onaylayarak, İranlıların bu sınırlı listeden seçim yapmasını zorunlu kıldı" dedi. 
İran'da 17 Haziran'da yapılacak cumhurbaşkanlığı seçimlerine adaylık başvurusu yapan 1000 kişiden sadece 8'inin aday olmasına izin verilmişti. 




</TEXT>
</DOC>
