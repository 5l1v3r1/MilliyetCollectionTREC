<DOC>
<DOCNO> 380959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur15.html </URL>
<DATE> 2005/09/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Damlayan musluk faturaya 10 YTL yük demek .. 
</HEADLINE>
<TEXT>

     Musluk ya da rezervuarlardan damla şeklinde akan suyun, ayda 5 ton su kaybına yol açtığı, aylık faturayı da en az 10 YTL artırdığı bildirildi. 
     Bursa Büyükşehir Belediyesi Su ve Kanalizasyon İdaresi BUSKİ 
     Genel Müdürü İsmail Hakkı Çetinavcı, AA muhabirine yaptığı açıklamada, son yıllarda kullanımı yaygınlaşan "Hassas ve hız esaslı" çalışan su sayaçlarının, musluktaki en küçük su kaçağı ya da sızıntıyı bile tespit edebildiğini kaydetti. 
     Sayaçların hassaslığı sayesinde musluk ve rezervuarlardan akan suyun her damlasının kaydedilebildiğine işaret eden Çetinavcı, yaptıkları araştırmada, bir musluk ya da rezervuardan damla şeklinde sürekli su akan suyun ayda en az 5 ton fazladan su tüketimine neden olduğuna, bir toplu iğne kalınlığındaki sızıntı şeklinde akan suyun da 15 ton kayıp demek olduğuna işaret etti. Çetinavcı, sızıntının 
     miktarına göre aylık su kaybının 650 tona kadar çıkabildiğini, bu kaçakların abonelerin faturalarına 10 YTL ile 2 bin 500 YTL arasında yansıdığını söyledi. Çetinavcı, Bursa’da, damlayan suyu saptama özelliği bulunmayan eski sayaçların, 1996 yılından itibaren "hassas ve hız esaslı" çalışan yeni sayaçlarla değiştirildiğine işaret etti. BUSKİ’nin halen 450 bin abonesi bulunduğunu, eylül ayı itibariyle abonelerden sadece 2 bin-2 bin 500’ünün eski sayaçları kullanmaya devam ettiğini dile getiren Çetinavcı, kentte 1996 yılında yüzde 60’ın üzerinde olan su kayıp oranının, BUSKİ’nin yaptığı yatırımlar ve yeni sayaçların kullanımıyla yüzde 28’e çekildiğini anlattı. 
     
     " BİR DAMLADAN NE ÇIKAR DEMEYİN" 
     Faturaları yüksek olan abonelerin itirazlarını değerlendiren teknik ekiplerin, sayaçları incelemeleri sonucunda, sayaçların yüzde 99’unun bozuk olmadığını, fatura yüksekliğinin musluk ya da 
     rezervuardaki kaçaktan oluştuğunu saptadıklarını vurgulayan Çetinavcı, şunları kaydetti "Musluk ve rezervuarlarda oluşan su kaçakları faturaları kabartıyor. İnsanlarımız, artık Bir damladan ne çıkar diye düşünmemeli. Su faturası yüksekliğinden şikayet eden abonelerimiz, öncelikle kendi iç tesisatlarını kontrol ettirerek, herhangi bir kaçağın bulunup bulunmadığını araştırmaları gerekmektedir." 
     
</TEXT>
</DOC>
