<DOC>
<DOCNO> 355485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur31.html </URL>
<DATE> 2005/06/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tecavüz davasından yeni TCK ile serbest kalanlardan biri yakalandı 
</HEADLINE>
<TEXT>

     İstanbul’da 1998 yılında kaçırıp tecavüz ettikleri Serpil Yeşilyurt’u öldürdükleri, annesi Hanım Yeşilyurt’u yaraladıkları gerekçesiyle yargılandıktan sonra geçtiğimiz günlerde tahliye olan ve haklarında yakalama emri çıkarılan sanıklardan 1’i yakalandı. 
     Alınan bilgiye göre, Asayiş Şube Müdürlüğü ekipleri, bu sabah Dudullu’da gerçekleştirdikleri operasyonda İsmail Ayvacıoğlu’nu yakaladı. 
     Ayvacıoğlu, Şişli Etfal Eğitim ve Araştırma Hastanesi’ndeki sağlık kontrolünün ardından adliyeye sevk edildi. 
     
     DAVANIN GEÇMİŞİ 
     Ümraniye’de kaçırıp tecavüz ettikleri anaokulu öğretmeni Serpil Yeşilyurt’u öldürdükleri, annesi Hanım Yeşilyurt’u ise yaraladıkları gerekçesiyle yargılanan sanıklardan İsmail Ayvacıoğlu ile Savaş Tüblek toplam 75 yıl 8’er ay, Serdar Kaçmaz 78 yıl 8 ay, İsmail Çolak da 61 yıl 8 ay ağır hapis cezasına çarptırılmıştı. 
     Mahkeme heyeti, aynı türden hürriyeti bağlayıcı cezaların toplamının TCK’nın 77 1. maddesi uyarınca 36 yılı geçemeyeceği gerekçesiyle, sanıkların cezalarının infazının 36 yıl üzerinden yapılacağını kaydetmişti. 
     Sanıklar İsmail Ayvacıoğlu, Serdar Kaçmaz, İsmail Çolak ve Savaş Tüblek, Yeni TCK’nın lehlerine olabilecek hükümlerinden faydalanmak için yargılandıkları dönemde 2 No’lu DGM olan İstanbul 10. Ağır Ceza Mahkemesi’ne başvurmuştu. 
     Mahkeme, cezaevinde yattıkları süreyi dikkate alarak, Yeni TCK’daki lehe olan hükümlerin uygulanması halinde, ileride mağduriyetlerine mahal verilmemesi için infazların durdurulmasına ve sanıkların tahliyesine karar vermişti. 
     Tahliye kararını veren İstanbul 10. Ağır Ceza Mahkemesi’nin Cumhuriyet Savcısı, hükümlülere uygulanacak yeni TCK hükümlerinin hangileri olduğunun belli olmamasını gerekçe göstererek, sanıklar hakkında yakalama emri çıkarılması için Nöbetçi 11. Ağır Ceza Mahkemesi’ne başvurmuştu. 
     Savcının talebini değerlendiren 11. Ağır Ceza Mahkemesi, 4 sanığın, yeni TCK’dan faydalanıp faydalanamayacaklarının belli olmadığı gerekçesiyle eski infazların devam etmesi gerektiği kanaatine varmıştı. 
     Mahkeme, bu nedenle sanıklar hakkında yakalama emri çıkarmıştı. 
     
</TEXT>
</DOC>
