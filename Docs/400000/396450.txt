<DOC>
<DOCNO> 396450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/spo02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta işi hamle 
</HEADLINE>
<TEXT>


Daum, saha içindeki değişikliği, satrançtaki, "rok hareketi"ne benzetti, bunun meyvesini topladıklarını ifade etti. Alman hoca, Alex'in Milan'a karşı muhtemelen oynamayacağını da açıkladı 

YUSUF KOBAL 


Fenerbahçe Teknik Direktörü Christoph Daum, Vestel Manisaspor karşısında ilk yarıda ve ikinci devrenin ilk bölümünde iyi olmadıklarını söyledi, yapılan değişikliklerin ardından rakibe can alıcı darbeyi vurduklarına dikkat çekti. Alman teknik adam, taktik varyasyondaki bu değişimi, satrançtaki rok hareketine Şahla kalenin yer değiştirmesi benzetti. 
Ümit'i sağ, Deniz'i sol kanada alıp, Semih'i de ileri uca verdiğini vurgulayan Alman çalıştırıcı, "Galibiyet de bu şekilde geldi. Ümit'in pası, Semih'in vuruşu golü getirdi. Nitekim Deniz de sol kanattaki boşluğu doldurdu" ifadesini kullandı. 
Milan maçına da değinen Daum, Alex'in muhtemelen Milan karşısında görev yapamayacağını, Galatasaray'a yetiştirmeye çalıştıklarını söyledi. Fenerbahçe Teknik Direktörü, İtalyanlar'ı en iyi şekilde ağırlayacaklarını vurgularken, "Ama 90 dakikalık süreçte büyük bir mücadele vereceğiz" dedi. 
Fenerbahçe Teknik Direktörü, Milli Takım'dan yorgun dönen Selçuk'u dinlendirme ihtiyacı hissettiğini de açıkladı. Anelka'nın da hafif sakatlıkla maça başladığını, riske girmemek için ikinci devrede kenara çektiğini belirten Daum, "Çünkü önümüzde çok önemli maçlar var" dedi. 


</TEXT>
</DOC>
