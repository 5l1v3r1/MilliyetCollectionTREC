<DOC>
<DOCNO> 368570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun06.html </URL>
<DATE> 2005/08/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Uygunsuz cinsel davranışlarda bulunan orgeneral ordudan atıldı 
</HEADLINE>
<TEXT>

     ABD Kara Kuvvetleri, bir orgenerali, uygunsuz cinsel davranışta bulunduğu gerekçesiyle görevden aldı. 
     Yetkililer, ABD Eğitim ve Doktrin Komutası’nın kumandanı Orgeneral Kevin P. Byrnes’in, emekliliğine az bir zaman kala, ABD Kara Kuvvetleri Komutanı Orgeneral Peter Schoomaker tarafından görevden alındığını belirttiler. 
     ABD Kara Kuvvetleri, 55 yaşındaki Byrnes’e yöneltilen suçlama hakkında bilgi vermezken üst düzey bir yetkili, Byrnes’in uygunsuz cinsel davranışta bulunduğu için görevine son verildiğini kaydetti. 
     ABD ordusunda subaylara disiplin cezası verilmesi az rastlanan bir olay olmamasına karşın Kara Kuvvetleri’nde görevli 4 yıldızlı bir orgenerale disiplin cezası verilmesinin oldukça alışılmadık bir uygulama olduğuna dikkat çekiliyor. 
     Bilgisine başvurulan Kara Kuvvetleri sözcüsü Yarbay Pamela Hart, kendilerinde bulunan kayıtlara göre daha önce hiçbir 4 yıldızlı generalin disiplin amacıyla görevine son verilmediğini ifade etti. 
     
</TEXT>
</DOC>
