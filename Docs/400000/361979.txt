<DOC>
<DOCNO> 361979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yasam/axyas01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorba' ormancı artık 'çevreci' 
</HEADLINE>
<TEXT>


Orman Genel Müdürlüğü, 'Ormancı' türküsünün 'sarhoş ve zorba ormancı'sına karşı, 'çevreci ve vatansever ormancı' şarkısı yazdırdı 

ANKARA Milliyet 

Orman Genel Müdürlüğü, 'Ormancı' türküsündeki kötü imajı ortadan kaldırmak için yeni bir türkü hazırlattı. 
'Ormancı' türküsünde anlatılan 'sarhoş ve zorba ormancı'nın teşkilatta yarattığı hassasiyeti dikkate alan Orman Genel Müdürlüğü, orman çalışanları için bir CD hazırlattı. Ormancı ve orman sevgisiyle kent ormanlarını anlatan 3 türkünün yer aldığı CD'de yeni 'Ormancı' türküsü de bulunuyor. 
Bestesi ve sözleri Murat Kalaycıoğlu'na ait 'Ormancı', 'Ağacın Türküsü' ve 'Kent Ormanı' adlı 3 türkü, Ormancılığı Geliştirme ve Orman Yangınları ile Mücadele Hizmetlerini Destekleme Vakfı'nın işbirliğiyle besteletildi. Türküleri, TRT sanatçıları seslendirdi. 

İşte yeni sözler 
Orman Genel Müdürlüğü'nün CD'sindeki yeni türkünün sözleri şöyle 

Görevimiz bu ülkeye hizmettir 
Ormanları olan vatan cennettir 
Ağaç yetiştirmekte bir ibadettir 
Nerde orman varsa hizmetindeyiz 
Ormanların bekçisi ormancıyız biz 
Çevreciyiz hepimiz ormancıyız biz 
Ağaçtır toprağın baktığı gözler 
Ağaçtır yaşamı anlatan sözler 
Ormanlar bin türlü canlıyı gizler 
Nerde orman varsa oradayız biz 
Ormanın dostu ormancıyız biz 
Çevreciyiz hepimiz ormancıyız biz 
Ağaç gönlümüzün sevgi köşesi 
Bir yanda su akar, dalda kuş sesi 
Akça ağaç, çamlarıyla meşesi 
Gece gündüz orman nöbetindeyiz 
Ormana sevdalı ormancıyız biz 
Çevreciyiz hepimiz ormancıyız biz 
Yeşil bir denizdir, görülmez dibi 
İçimizde bitmez yaşam sevinci 
Her ağaç milletin çocuğu gibi 
Nerde orman varsa hizmetindeyiz 
Yeşilin bekçisi ormancıyız biz 
Çevreciyiz hepimiz ormancıyız biz. 


</TEXT>
</DOC>
