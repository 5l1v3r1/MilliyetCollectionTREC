<DOC>
<DOCNO> 396017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun17.html </URL>
<DATE> 2005/11/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Suriyeliler barış için sokaklarda... 
</HEADLINE>
<TEXT>

     Eski Lübnan Başbakanı Refik Hariri suikastının aydınlatılması konusunda BM'nin soruşturma komisyonuyla tam işbirliği yapması konusunda sıkıştırılan Suriye'de halk, yönetime destek vermek amacıyla barış gösterileri düzenliyor. 
     Başkent Şam'da halkın, liderleri ve ülkelerine verdiği desteği göstermek için hemen her binaya astığı Suriye bayrakları ve ''Suriye sadece senin için'' yazılı pankartlar göze çarparken, kentte büyükelçiliklerin bulunduğu Ravda meydanında, sivil toplum örgütü Suriye Halkla İlişkiler Birliği'nin kurduğu çadırın etrafında gösteriler yapılıyor. 
     Gösterilerde halk, uluslararası kamuoyuna yönelik mesajların yer aldığı pankartlarla Suriye bayrakları taşıyarak, birlik ve barış sloganları atıyor. 
     Barış için mum yakıp sessizce protesto gösterisi yapan Suriyeliler, yine aynı şekilde kent merkezinde konvoylarla gösterilerini sürdürüyor. 
     Suriye Halkla İlişkiler Birliği yetkilisi Rima Cuma, gösterileri Suriye'ye karşı uluslararası kamuoyunda oluşan yanlış anlamayı gidermek için başlattıklarını belirterek, ''Biz Hariri suikastıyla ilgili gerçeklerin ortaya çıkmasını istiyoruz. Ay başında bu çadırı kurduk ve insanlar ilk günden itibaren bize katıldı'' dedi. 
     Cuma, 3-4 bin kişilik protesto eylemleri yapmaya başladıklarını ifade etti ve ''Amacımız, sivil toplum örgütü olarak, daha barışçıl bir ortamda, daha gelişmiş bir Suriye'de yaşamak. Burada eylem yapmamızın amacı da büyükelçilerin ve yetkililerin bizi görmelerini sağlamak. Çünkü burası, onların görev yerlerine gidiş gelişlerinde kullandıkları ana yol'' diye konuştu. 
     Gösterileri izlemeye elçilik yetkililerinin, Amerikalıların ve Türklerin geldiğini söyleyen Cuma, ''Buradaki eylemlerimize Suriye'ye uygulanan baskı bitene kadar devam edeceğiz. Benzer gösterileri, ülkenin diğer kentlerinde de yapacağız. Biz bir şey saklamıyoruz. Sadece gerçeğin ortaya çıkmasını istiyoruz'' ifadesini kullandı. 
     
</TEXT>
</DOC>
