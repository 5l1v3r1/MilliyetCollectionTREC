<DOC>
<DOCNO> 374339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun31.html </URL>
<DATE> 2005/08/31/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Amerikan haber kanalları 24 saat felaket haberi veriyor... 
</HEADLINE>
<TEXT>

     Katrina kasırgasının ABD’nin üç eyaletini vurduğu hafta başından bu yana, sebep olduğu felaket bütün Amerikan medyasının da tek gündemi haline geldi. 
     Diğer televizyon kanalları normal yayın akışlarını devam ettirirken, Amerikan haber kanalları 24 saat boyunca ve zaman zaman canlı bağlantılarla Katrina’nın yol açtığı felaketten başka bir konu işlemiyorlar. ABD’de yayımlanan bütün gazetelerde ise felaketin sebep olduğu yıkım ve acılar manşetlerde yer alırken, felaket haberlerine içerde sayfalarca yer ayıran bazı gazetelerin ilk sayfalarını da tamamen felaket haberlerine ayırdıkları gözleniyor. 
     Katrina kasırgasının yol açtığı dehşetin boyutlarını gazete sayfalarından ve televizyonlara yansıyan görüntülerden anlamak mümkün. 
     Ancak medya organlarında felakette hayatını kaybedenlere dair herhangi bir görüntüye rastlamak ise neredeyse imkansız. 
     ABD’de yayımlanan bazı gazetelerin manşetleri ve televizyon kanallarının olayı veriş tarzları şöyle 
     New York Times "İki Setin Başarısız Olmasıyla New Orleans Suya Gömüldü Körfez Kıyılarının Büyük Bölümü Felç Oldu Kayıplar Artıyor" Washington Post New Orleans’daki Superdome Stadyumu’na sığınanların durumuna dair manşet atan gazete, "Superdome Mültecilerini Astrodome Barındıracak" diyerek, Superdome’da zor durumdaki felaketzedelerin Houston’daki Astrodome’a taşınacağını haber veriyor. 
     New York Post Birinci sayfayı tamamen kaplayacak şekilde "Bizim Tsunamimiz" başlığını kullandı. 
     New York Daily News Baskısında tam sayfa olarak "Su Yok, Elektrik Yok, Yiyecek Yok, UMUT YOK" başlığını kullanan gazete, web sitesinde ise Louisiana Valisi Kathleen Blanco’nun sular altındaki New Orleans için söylediği "Şehrimizi Kaybettik" sözünü manşet olarak kullandı. 
     Washington Times "New Orleans Sular Altında" Los Angeles Times "Sefalet ve Su Yükselmeye Devam Ediyor" Chicago Tribune "New Orleans Harabeye Döndü" Boston Globe "Fırtınanın Seli Büyük Tahribata Yol Açtı Şimdi Yüzlerce İnsanın Ölmesinden Korkuluyor" CNN Katrina kasırgasının vurma tehlikesinin belirmesinden bu yana kasırga ve felaket ile alakalı 24 saat yayın yapan haber kanalı CNN, web sitesinde "Büyük Facia" başlığını kullanıyor. 
     Fox News Felaketle alakalı aralıksız yayınını sürdüren Fox News kanalı, Vali Blanco’nun "Herkes New Orleans’ı Terk Etmeli" sözünü web sitesinde manşet olarak veriyor. 
     CBS News "New Orleans Suyla Doluyor" ABC News "Nereye Gidecekler" başlığı altında Superdome Stadyumu’ndaki felaketzedelerin içinde bulunduğu feci durumu işliyor. 
     NBC "Bu Bir Kabus". 
     
</TEXT>
</DOC>
