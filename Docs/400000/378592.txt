<DOC>
<DOCNO> 378592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun17.html </URL>
<DATE> 2005/09/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD ve Kuzey Kore anlaşamadı 
</HEADLINE>
<TEXT>

     Kore Yarımadası'ndaki nükleer krize çözüm bulmak amacıyla Pekin'de devam eden görüşmelerde, ABD ve Kuzey Kore arasındaki fikir ayrılıkları giderilemedi. 
     Yeni Çin Haber Ajansı'nın Güney Kore heyetinden ismini açıklamak istemeyen bir yetkilinin sözlerine dayanarak bildirdiğine göre, ABD ve Kuzey Kore heyet başkanları bu sabah yaptıkları 1,5 saatlik görüşmede uzlaşma sağlayamadı. Taraflar dün de görüşmüştü. 
     ABD heyeti başkanı Christopher Hill bu görüşmeyi ''fazlasıyla uzun ve verimsiz'' olarak nitelemişti. Kuzey Kore tarafının anlaşmaya bir hafif su reaktörü konusunu dahil etmeye çalıştığını ifade eden Hill, bunun ''umutsuz bir girişim'' olduğunu ileri sürdü. 
     Güney Kore heyeti başkanı ve Dışişleri Bakanı Yardımcısı Song Min-soon görüşmelerde daha fazla esneklik gösterilmesi gerektiğini belirterek, ''Kuzey Kore'ye ileride hafif su reaktörü sahibi olabilmesi için bir fırsat sunduk'' diye konuştu. 
     Song, sadece ABD ve Kuzey Kore'nin esneklik göstermeleri durumunda anlaşmaya varılmasının kolaylaşacağı görüşünü dile getirdi. 
     
</TEXT>
</DOC>
