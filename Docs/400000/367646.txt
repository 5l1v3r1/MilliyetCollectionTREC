<DOC>
<DOCNO> 367646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo16.html </URL>
<DATE> 2005/08/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Formula 1... Türkiye Grand Prix'sinin biletleri Bursa'da satışa sunuldu 
</HEADLINE>
<TEXT>

     Formula 1 Dünya Şampiyonası'nın 14. ayağını oluşturan Türkiye Grand Prix'inin biletleri Bursa'daki bir alışveriş merkezinde açılan standda satışa sunuldu. 
     Standdan bilet alan yarışseverler, yarışları yüzde 6 indirimli olarak izleme fırsatı bulacaklar. 
     Türkiye Odalar ve Borsalar Birliği TOBB Yönetim Kurulu Üyesi, Bursa Ticaret Odası Meclis Başkanı ve Formula 1 yarışlarının tanıtımı için kurulan Motor Sporları A.Ş'nin Yönetim Kurulu Üyesi olan İlhan Parseker, Zafer Plaza Alışveriş ve Yaşam Markezi'nde açılan standda düzenlediği basın toplantısında, 19-21 Ağustos tarihlerinde dünyanın en önemli sportif ve ekonomik olaylarından biri olan Formula 1'in Türkiye geleceğini anımsattı. 
     Bir Bursalı olarak TOBB Yönetim Kurulu üyesi olması nedeniyle Bursa'da bir stant açılmasını ve bu standda promosyonlu, yüzde 6'lık bir indirimle Bursalılara hizmet verilmesini istediğini ifade eden Parseker, standın 6 gün boyunca açık kalacağını kaydetti. 
     Parseker, bugüne kadar internet üzerinde yapılan hizmetin standdan da yapılacağını dile getirerek, şunları söyledi 
     ''Formula 1 organizasyonu, Türkiye için önemli olduğu kadar Bursa için de çok önemlidir. Çünkü son yıllarda otomotiv sektörü hem Türkiye için hem de Bursa için çok önemli bir hale geldi. Formula 1 otomobil sektörünün hem teknoparkı, hem de araştırma geliştirme pisti haline gelecek. Bu anlamda Bursa için de önemli bir yer tutuyor. Bunun yanı sıra Bursa, İstanbul Park dediğimiz pistimize çok yakın bir mesafede. Bu anlamda da yurt dışından gelecek turistlerin konaklama anlamında istifade edebileceği bir şehir. Yeter ki, bizim turizm şirketleri bunda hareketli davransınlar.'' Turizmcilerle birkaç ay önce yaptıkları toplantıda bu konuyu ele aldıklarını anlatan Parseker, turizm şirketlerinin yarışları izlemek için yurt dışından gelecek kişileri Bursa'ya getirebilmek için organizasyonlar yaptıklarını ancak bunun yeterli seviyede olmadığını kaydetti. 
     Parseker, Bursa'nın gelecek yıllarda F1 organizasyonlarından daha iyi yararlanabileceğine inandığını belirterek, şöyle devam etti 
     ''İstanbul'daki yarışların bilet fiyatları Avrupa'daki birçok ülkeden çok daha ucuz. 70-350 avroya kadar giden bilet fiyatları var. Biletlerin bu fiyatta olmasına rağmen bu işin organizasyonunu üstlenen şirketimiz, maalesef ki hala kar edemiyor. Bu olayı kar etme bakımından değil, Türkiye'ye sağladığı katma değer, ülkenin tanımı açısından sağladığı fayda açısından ele alıyoruz. Yarışları dünya üzerinde 203 ülkeden 2.5 milyar kişi canlı olarak izliyor. 203 ülkenin Türkiye'yi canlı olarak izlemesi Türkiye'nin tanıtımı açısından çok önemli.'' İstanbul yarışlarına ait 60 bin civarında biletin satıldığına dikkati çeken Parseker, pistin seyirci kapasitesinin 125 bin olduğuna değinerek, Bursalıları yarışları izlemeye davet etti. 
     
</TEXT>
</DOC>
