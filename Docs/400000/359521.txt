<DOC>
<DOCNO> 359521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/gun02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolların kesiştiği nokta 
</HEADLINE>
<TEXT>


Kapadokya bir ay boyunca, İtalya'da çalışmalarını yürüten tiyatrocuların yer aldığı Jerzy Grotowski ve Thomas Richards Çalışma Merkezi tarafından gerçekleştirilen gösteri, performans ve seminerlere ev sahipliği yapacak 

Yasemin Bay 

Kapadokya tam bir ay boyunca önemli bir organizasyona ev sahipliği yapacak. İtalya'da çalışmalarını yürüten, değişik ülkelerden tiyatro oyuncularının yer aldığı Jerzy Grotowski ve Thomas Richards Çalışma Merkezi tarafından gerçekleştirilen "Kesişen Yolların İzinde" başlıklı proje Kapadokya'ya taşınıyor. 

Anadolu Kapısı 
5 Ağustos'a dek devam edecek olan ve AB'nin Kültür 2000 programınca desteklenen organizasyon, Avusturya'nın önde gelen tiyatro topluluklarından biri olan Theater des Augenblicks'in sanat yönetmeni Gül Gürses tarafından hazırlandı ve gerçekleştirildi. "Kesişen Yolların İzinde" projesinin 4 odak noktası etkinliğinden biri olan ve Kapadokya'da gerçekleştirilen Anadolu Kapısı, Jerzy Grotowski ve Thomas Richards Çalışma Merkezi'nin gösterilerine, performanslarına, film gösterimi ve seminerlere ev sahipliği yapacak. Organizasyonu gerçekleştiren Gül Gürses ile konuştuk. 

"Kesişen Yolların İzinde" projesi kaç ülkede gerçekleştiriliyor 
3 yıllık bir proje bu. 12 ülkede gerçekleştiriliyor. Türkiye, Yunanistan ve Tunus, projenin odak noktaları. Buralarda diğer ülkelerde olduğundan daha fazla kalıyoruz 2-3 ay kadar. Viyana'da açılışını yapan organizasyon 2006'nın nisan ayında sona erecek. Projenin Türkiye ayağında yer alan Anadolu Kapısı, Kültür ve Turizm Bakanlığı, Devlet Tiyatroları ve Heritage Travel tarafından destekleniyor. 

Projeyi gerçekleştirirken amaçlarınız nelerdi 
Jerzy Grotowski ve Thomas Richards Çalışma Merkezi, 21. yüzyıl tiyatrosunun unuttuğu bir şeyi yaparak, tiyatroyu araştırıyor. Ama çok spesifik, kendi yöntemleriyle, kendi gittikleri yolu çok iyi bilerek yapıyorlar bunu. 

Öğrenciler katılacak 
Bu organizasyon sayesinde sanatsal kalite, genç insanlara, tiyatro severlere, uzmanlara gösteriliyor. Genç tiyatro toplulukları, tiyatro uzmanları, öğrenciler, akademisyenlerin katılımıyla 'bireysel anlatım ve yaratıcılığı' geliştirmeyi hedefliyor. 

Tüm bu organizasyon çerçevesinde neler yapılacak 
Öncelikle Jerzy Grotowski ve Thomas Richards Çalışma Merkezi, "Kalan Son Nefes" isimli oyunlarını sahneleyecekler. Çeşitli etkinlikler düzenlenecek. "Aksiyon" adlı çalışma, montajıyla, üstlendiği misyonla aslında seyirciler için düşünülmemiş ama seyircilere de ihtiyacı olan bir şey. Bu çalışmaya daha çok tiyatro uzmanları, öğrenciler katılabilecek. 
İkinci bir çalışma olan "İkiz Yaratım Sürecinde Aksiyon" "Aksiyon"a benziyor. "Aksiyon"un kuruluş sürecini seyirciye gösteriyor. "Dies Irae" ise, her şeyiyle seyirci için düşünülmüş, herkesi davet eden, herkesi içine alan bir performans. 
Tüm bunların yanı sıra "Aksiyon"un 2003 yılında Aya İrini'deki gösterisini içeren belgesel film de sunulacak. Herkese açık söyleşiler ve yalnız öğrencilerin katıldığı bir buluşma da var programda. 


</TEXT>
</DOC>
