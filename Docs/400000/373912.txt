<DOC>
<DOCNO> 373912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur44.html </URL>
<DATE> 2005/08/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Van'da park kavgasının ardından halk otobüsü seferleri durduruldu 
</HEADLINE>
<TEXT>

     Van’da bir mağazaya gelen müşterinin aracını halk otobüsü durağına park etmek istemesi üzerine çıkan ve 8 kişinin yaralandığı kavganın ardından, Van’da halk otobüsü seferleri durduruldu. 
     Alınan bilgiye göre, 27 Ağustos Cumartesi günü, Maraş Caddesi’ndeki halı ve kilim mağazasına gelen bir müşterinin otomobilini halk otobüsü durağına park etmesi sonucu çıkan kavgadan sonra, şehiriçi ulaşımı sağlayan 51 otobüs, 2 gündür hizmet vermiyor. 
     Halk Otobüsleri Kooperatifi yetkilileri, durak konusunda çeşitli kamu kurum ve kuruluşlarıyla görüşmelerinin sürdüğünü, duraklarla ilgili taleplerinin kabul edilmesi durumunda hizmete başlayacaklarını belirttiler. 
     Şoförler ve Otomobilciler Odası Başkanı Ali Meral de halk otobüsü duraklarının uygun yerlerde bulunmadığını düşündüklerini, bu nedenle otobüslerin seferlerinin durdurulduğunu kaydetti. 
     Mağaza sahipleriyle görüştüğünü ifade eden Meral, "Mağaza sahibi de işyerinin önünün durak olmasından sıkıntı duymaktadır. Onları da haklı buluyorum. Bu nedenle yetkililerin, en kısa zamanda otobüs duraklarına düzenleme getirmesi gerekmektedir. Gerekli yerlerle görüşmelerimiz devam etmektedir. Sorunu yarına kadar çözmeyi amaçlıyoruz" diye konuştu. 
     Van’da, 27 Ağustos Cumartesi günü, Maraş Caddesi’ndeki halı ve kilim mağazasına gelen müşterinin otomobilini halk otobüsü durağına park etmek istemesi üzerine, otobüs hareket amirliği görevlisi ile müşteri arasında tartışma çıkmış, tartışma mağaza sahiplerinin de karışması sonucu kısa sürede taşlı, sopalı ve silahlı kavgaya dönüşmüş, 8 kişi yaralanmıştı. 
     
</TEXT>
</DOC>
