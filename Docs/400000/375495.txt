<DOC>
<DOCNO> 375495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/spo05.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan'ın isyanı 
</HEADLINE>
<TEXT>


Hakan Şükür, ikinci yarıda kendisine yapılan hareketin kesinlikle penaltı olduğunu iddia ederek, "Rakip oyuncu doğrudan bana müdahale etti, ancak hakem düdüğünü çalmadı" diye konuştu 


Uzun bir aradan sonra resmi maçta milli takım forması giyen Hakan Şükür karşılaşmanın ardından İspanyol hakem Mejuto Gonzales'e isyan etti. Tecrübeli forvet ikinci yarıda kendisine ceza sahasında yapılan hareketin kesinlikle penaltıyı gerektiğini söyledi. Hakan, "Çünkü, rakip oyuncu topa değil doğrudan bana müdahale ederek bariz gol şansını engelledi. Ancak İspanyol hakem penaltıyı vermedi. Düdüğü çalsaydı skor farklı olabilirdi" ifadesini kullandı. 

Bıçakcı Şanssızlık 
Futbol Federasyonu Başkanı Levent Bıçakcı maçtan sonra Milli Takım'ın çok şanssız bir şekilde 1 puanla yetindiğini belirtti. Bıçakcı, "Maalesef galibiyeti koruyamadık. Bunun için çok üzgünüz. Sakatlıklar yüzünden Fatih Terim'in imkanları kısıtlıydı. Ukrayna bir düşüş yaşıyor. Deplasmanda kazanarak Dünya Kupası'na gitme iddiamızı sürdüreceğimize inanıyorum" dedi. 
Başbakan Yardımcısı ve Spordan Sorumlu Devlet Bakanı Mehmet Ali Şahin ise 2 puan kayba rağmen Almanya'ya gitme iddiamızın sürdüğünü vurguladı. Şahin, "Kazanmamız gereken maçta 1 puanla yetinmek zorunda kaldık. 2 puanı bile bile kaybettik. Ancak şansımız halen devam ediyor" diye konuştu. 

Piontek'in kehaneti 

Türk ve Danimarka milli takımlarında görev alan ve Fatih Terim'in davetlisi olarak dünkü karşılaşmaya gelen Sepp Piontek, maçın ilk yarısında Ay - Yıldızlı ekibimizin futbolcularını beğenmedi. 
Piontek, 40. dakikada çok umutsuz bir tablo ortaya koydu. Ay-Yıldızlılar'ı eleştiren ünlü çalıştırıcı, bu dakikalarda çarpıcı ifadeler kullandı. Bu anda, "Türkiye'nin defansı güvensiz, kademe anlayışları yok. Her an gol gelebilir" demesinin ardından Jensen'in sürpriz golü geldi. 

Orta saha eleştirisi 
Orta saha için de tenkitte bulunan Sepp Piontek, Yıldıray, Tümer, Hasan Şaş'ın küme halinde ortada toplandığını ve kanatlara açılmadığını söyleyip, "Bu şekilde orta saha olmaz" diye konuştu. 
Fatih Tekke'yi de oyuna ağırlığını koymadığı için eleştiren tecrübeli teknik adam, Larsen'in attığı golde de, "Off, off, off... Böyle büyük bir hata nasıl yapılır" diyerek savunmayı eleştirdi. 
Piontek, maçın ardından da, "İnanılmayacak kadar kötü bir savunma. Okan sahanın en iyisiydi. Bu futboluyla Ukrayna karşısında ilk 11'de oynamayı hak etti. 2-2 adil sonuç" yorumunu yaptı. 

Protokol da üzüldü 

Devletin zirvesi statta buluştu. Cumhurbaşkanı Ahmet Necdet Sezer ilk kez bir milli maça gelerek Ay - Yıldızlı ekibe destek verdi 

A Milli Takımımız'ın, Danimarka ile İnönü Stadı'nda oynadığı dev karşılaşma devletin zirvesini biraraya getirdi. Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Başbakan Yardımcısı Mehmet Ali Şahin, İstanbul Valisi Muammer Güler karşılaşmayı tribünden takip etti. VIP konuklar, büyük çekişmeye sahne olan maçta heyecan dolu dakikalar yaşadı. 
İlk kez bir milli maçı tribünden izleyen Cumhurbaşkanı Ahmet Necdet Sezer, eşi Semra Sezer'le birlikte stada gelirken taraftarların sevgi gösterilerine el sallayarak karşılık verdi. Cumhurbaşkanı Sezer, Beşiktaş'ın, Lazio ile İnönü Stadı'ndaki Şampiyonlar Ligi maçını da tribünden izlemişti. 

Yabancı damat 

Danimarka tribünlerinden açılan "Ayşe seni seviyorum" pankartının ortaya çıktı. Alan isimli bir Danimarkalı taraftar, Türk eşine sevgisini yolluyordu 

BJK İnönü Stadı'nda gecenin en ilgi çeken olayı Danimarka'dan gelen ve 600 taraftarın yer aldığı tribünlerde yaşandı. 
Karşılaşma öncesinde ve oynanırken sürekli havaya kaldırılan "Ayşe seni seviyorum" yazılı pankartı herkes şaşkınlıkla karşıladı. Ancak gerçek daha sonra anlaşıldı. Danimarka'dan gelen ve adının Alan olduğunu söyleyen bir taraftar, Ayşe isimli bir Türkle evliydi ve aşkını bu pankartla anlatıyordu. Alan, binlerce kilometre uzaktan eşine sevgisini yollarken, Türk taraftarların da alkışlarını topladı. 


</TEXT>
</DOC>
