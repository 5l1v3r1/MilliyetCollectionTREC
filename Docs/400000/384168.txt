<DOC>
<DOCNO> 384168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko08.html </URL>
<DATE> 2005/10/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Altın ithalatı rekor düzeye ulaştı... 
</HEADLINE>
<TEXT>

     Türkiye’nin yılın ilk sekiz ayındaki altın ithalatı, yüzde 30’a yakın artarak 3 milyar dolarla rekor düzeye ulaştı. Altın ihracatı 62 milyon dolarda kalan Türkiye, altın ticaretinde 2.9 milyar dolarlık açıkla karşılaştı. 
     ANKA’nın Devlet İstatistik Enstitüsü DİE verilerinden yaptığı belirlemeye göre, altın ithalatı hızla artıyor. 
     Ocak-ağustos döneminde parasal olmayan altın ithalatı, 3 milyar 47.9 milyon dolar olarak gerçekleşti. İthalat, geçen yılın eş dönemine göre yüzde 27 oranında hızlı bir büyüme gösterdi. 
     Bu yıl ocakta 366.3 milyon dolar, şubatta 419.1 milyon dolar, martta 400.4 milyon dolar, nisanda 322.2 milyon dolar olan altın ithalatı, mayısta 329.3, haziranda 328.9, temmuzda 486.3, ağustos ayında ise 395.4 milyon dolar düzeyinde oluştu. 
     
     REKOR KIRDI 
     Türkiye’nin altın ithalatı rekor düzeyde bulunuyor. 
     1996-2000 yılları arasında ocak-ağustos dönemleri itibariyle 
     1-172 milyon dolar arasında değişen altın ithalatı, izleyen 
     dönemde hızla arttı. 2001 yılının ilk sekiz ayında 469.5 milyon dolar, 2002 yılında 977.4 milyon dolar olan Türkiye’nin altın ithalatı, 2003 yılının eş döneminde 1 milyar 882.2 milyon dolara, 2004 yılında 2 milyar 399.9 milyon dolara yükseldi. Altın ithalatında, 2001 yılından bu yanaki dönemde 5.5 katlık artış gözlendi. 
     
     İHRACAT AZALIYOR 
     Türkiye’nin altın ihracatı ise azalıyor. Ocak-ağustos dönemindeki altın ihracatı, geçen yılın eş dönemindeki 73.4 milyon dolarlık düzeyine göre yüzde 15.6 azalarak 62 milyon dolara indi. 
     Altın ticaretinde Türkiye, sekiz ayda 2 milyar 986 milyon dolarlık açıkla karşılaştı. Açık, geçen yıla göre yüzde 28.4 büyüdü. 
     
</TEXT>
</DOC>
