<DOC>
<DOCNO> 370005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo22.html </URL>
<DATE> 2005/08/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Başbakan Erdoğan, Formula 1 pisti bağlantı yollarının açılışını yaptı 
</HEADLINE>
<TEXT>

     Başbakan Recep Tayyip Erdoğan, İstanbul'da yapılacak olan Formula 1 yarışlarının, dünyanın en önemli spor organizasyonlarından birisi olduğunu belirterek, ''Bu organizasyonda tek hedef, tek amaç, Türkiye ve İstanbul'un tanıtımıdır'' dedi. 
     Recep Tayyip Erdoğan, Akfırat Beldesi'nde düzenlenen Formula 1 Pisti bağlantı yolları açılışı töreninde yaptığı konuşmada, pazar günü yapılacak Formula 1 yarışları öncesinde İstanbul'un Dünya Formula 1 pistlerinin yeni halkasına katılması nedeniyle altyapı yollarının açılışını gerçekleştireceklerini söyledi. 
     Erdoğan, Formula 1 yarışlarının dünyanın en önemli spor organizasyonlarından biri olduğunu ifade ederek, Formula 1 yarışlarının Türkiye'yi bir hareketlilik ve heyecan merkezi durumuna getireceğini söyledi. 
     İstanbul Park ve Formula 1 pistinin yapımında emeği geçen herkese teşekkür eden Erdoğan, ''Bu organizasyonda tek hedef, tek amaç, Türkiye ve İstanbul'un tanıtımıdır. Tabii birileri yarın çıkacak parasal olarak bu organizasyon ne getirdi ne götürdü diye soracaktır. Biliyorsunuz, öyle şeyler vardır ki orada paranın hesabı yapılmaz orada ülkenin tanıtımı yapılır'' diye konuştu. 
     Erdoğan, yurtdışında Türkiye'nin hangi kıtada olduğunu bilmeyenlerin bile bulunduğunu, bunlarla da karşılaştıklarını belirterek, ''Şimdi hamdolsun bunları aştık. İktidarımızda bunları tamamen aştık. Türkiye artık gündem izleyen değil, gündem belirleyen ülke haline geldi'' dedi. 
     Formula 1 organizasyonunu dünyada 2.2 milyar insanın izlediğini dile getiren Erdoğan, ''Tabii ki bunu hazırlanmak kolay değil, böyle bir organizasyonu şanına layık yapmamız lazımdı'' dedi. 
     Erdoğan, 9 ay önce Formula 1 alanına geldiklerinde bugün törene katılanların, gördükleri hiçbir şeyin bulunmadığını belirterek, Türk insanının Formula 1 organizasyonu içinde yerini alması için gerekenin yapılmasını istediğini söyledi. 
     Erdoğan, 9 ay önce geldiğinde buradaki vatandaşlara arazinin değerinin ve rantının artacağını söylediğini anlatarak, bugün o gün 1 olan arazi değerinin 10 katına çıktığını kaydetti. 
     Başbakan, Formula 1 pisti çevresinde çirkin yapılaşma olmayacağını, çevrede 1 milyon YTL'lik villaların yer alacağını söyledi. TEM'den Formula 1 yoluna girildiğinde çok cazip ve çok farklı bir dünyayla karşılaşıldığını, 10 yıl sonra bu yolların çevresindeki ağaçların büyümesiyle çevrenin yemyeşil ormanlık bir görüntü olacağını bildirdi. 
     
     MEHMET YILDIRIM'A ELEŞTİRİ 

     Erdoğan, konuşması sırasında burada bir teşekkür ve bir eleştirisini dile getireceğini belirterek, şunları söyledi 
     ''Formula 1'in Türkiye'ye gelmesinde İTO eski başkanı Mehmet Yıldırım'ın emeği vardır. Bunun için kendisine teşekkür ediyorum. Tabii ki bize sunduğu bir de rapor vardı, ondan dolayı da eleştiriyorum. Bize verilen rapor bugün gelinen noktaya göre çok düşük bir rakamdı. Biz onu neredeyse 1'e karşı 4'e katladık. Bu, uzağı görememektir. Bunu, neleri nasıl kaybettiğimizi göstermek için söylüyorum.'' Erdoğan, Formula 1 pistinin bitirilmesi için daha sonra İstanbul Valisi Muammer Güler, TOBB başkanı Rıfat Haisarcıklıoğlu, İstanbul Büyükşehir Belediye Başkanı Kadir Topbaş ve İTO Başkanı Murat Yalçıntaş'ın da işin içine girmesini istediğini kaydetti. 
     Erdoğan, Tuzla ve Akfırat Belediyeleri'nin de ellerinden gelen katkıyı sağladığını söyledi. İlgili şirketle birlikte el ele ve omuz omuza vererek, Formula 1 pistinin bugüne getirildiğini kaydeden Erdoğan, tüm emeği geçenlere teşekkür etti. Başbakan Erdoğan, ''Formula 1 pisti ülkemize milletimize hayırlı olsun'' dedi. 
     Konuşmasının ardından Başbakan Erdoğan, törene katılan diğer yetkililerle birlikte kurdaleyi keserek, bağlantı yollarının açılışını gerçekleştirdi. Erdoğan, ''Bu yollar medeniyet yarışında yarış güzergahımız olsun, kazadan beladan uzak olsun, bu yollar barış, sevgi ve kardeşlik yolu olsun, hayırlı olsun'' diyerek, yolu hizmete açtı. 

     
</TEXT>
</DOC>
