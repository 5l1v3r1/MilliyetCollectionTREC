<DOC>
<DOCNO> 361354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko13.html </URL>
<DATE> 2005/07/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
ERDEMİR için 13 konsorsiyum başvurdu... 
</HEADLINE>
<TEXT>

     Erdemir’de bulunan yüzde 46.12’lik kamu payının blok olarak özelleştirilmesi için açılan ihalede, ön yeterlilik için 13 firma veya konsorsiyum başvuruda bulundu. 
     Alınan bilgiye göre, ön yeterlilik için yapılan başvuruların 9’u yabancı, diğerleri ise yerli firmalardan oluştu. 
     Yerli başvuru sahipleri arasında Ereğli Ortak Girişim Grubu ve Oyak bulunurken, yabancı katılımcıların da Kore, İngiltere, Fransa, Lüksemburg, Ukrayna ve Rusya kökenli oldukları ifade ediliyor. 
     Erdemir özelleştirmesinde ön yeterlilik için son başvuru tarihi önce 8 Temmuz 2005 olarak açıklanmış, ardından 14 Temmuz 2005 tarihine ertelenmişti. 
     Ön yeterlilik için başvuracaklar tüzel kişi ise tüzel kişinin, ortak girişim grubu OGG ise OGG’nin lider ortağının, "en az iki yıl aktif olarak sanayici tanımına uygun faaliyette bulunmuş olması" koşulu aranıyor. OGG lider ortağının OGG’de en az yüzde 30 paya sahip olması gerekiyor. 
     Tüzel kişilerin 2004 yılı konsolide grup cirosunun ve veya 2002, 2003 ve 2004 yılları konsolide grup ciroları ortalamasının veya OGG 
     grubu üyelerinin 2004 yılı konsolide grup ciroları toplamının veya 2002, 2003, 2004 yılları konsolide grup ciroları ortalamasının toplamının 1 milyar dolardan aşağı olmaması şartı da aranıyor. 
     
     DEĞERLENDİRME SÜRECİ 
     Bu arada İhale komisyonu’nun, ön yeterlilik başvurularını bugün değerlendirirek, akşam saatlerinde Borsa’ya açıklama yapması bekleniyor. 
     Ön yeterlilik alan katılımcılar için 25 Temmuz-9 Eylül 2005 tarihleri arasında elektronik ve fiziki ortamda bilgi odası data room süreci başlarken, bilgi odasına erişmek isteyen firmaların 50 bin dolar ödemesi gerekecek. 
     İhaleye katılabilmek için, 40 milyon dolarlık geçici teminat koşulu da bulunurken, son teklifler 26 Eylül 2005 saat 16.00’ya kadar ÖİB’ye teslim edilecek. 
     
     ALICI TKB’NİN PAYINI DA ALACAK 
     Erdemir’in yüzde 46.12’lik bölümünün blok satışına ilişkin ihale sürecinde, kazanan firma Erdemir’in yüzde 3.17’sine karşılık gelen Türkiye Kalkınma Bankası’na TKB ait hisseleri de aynı koşullarla satın alacak. 
     Kapalı zarf teklif ve görüşmeler yapmak suretiyle pazarlık usulü gerçekleştirilecek ihalede, ihale komisyonunca gerekli görüldüğü takdirde, pazarlık görüşmelerine devam eden teklif sahiplerinin katılımı ile açık artırma suretiyle sonuçlandırılabilecek. 
     
</TEXT>
</DOC>
