<DOC>
<DOCNO> 388798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun36.html </URL>
<DATE> 2005/10/22/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Azerbaycan'da helikopter düştü 4 ölü 
</HEADLINE>
<TEXT>

     Pakistan'a yardım malzemesi götürdüğü belirtilen bir helikopter, Azerbaycan'da akşam saatlerinde düştü. Helikopterdeki 4 kişi öldü. 
     Azerbaycan Göyçay Polis İdaresi'nin açıklamasına göre, ülkenin orta kesimlerinde yer alan Göyçay kenti yakınlarında seyreden helikopterin mürettebatı, arka kısımda alevler belirmesi üzerine aracı kent dışına yöneltti ve işaret fişeği atarak ineceği yeri aydınlatmaya çalıştı. Ancak acil inişe geçen helikopter, bölgedeki bir akaryakıt istasyonunun 50-60 metre yakınındaki yüksek gerilim hattına çarparak, TSİ 18 30 civarında düştü. 
     Açıklamada, helikopterde bulunan 4 kişinin öldüğü ve meydana gelen yangının bir saat içinde söndürüldüğü belirtildi. 
     Düşen helikopterin KA-32 Rus yapımı olduğu belirlenirken, kaza üzerine Azerbaycan İçişleri ve Dışişleri Bakanlığı ile Rusya'nın Bakü Büyükelçiliği'nden temsilciler de Bakü'den Göyçay'a gitti. 
     Yerel basın, Azerbaycan Havayolları yetkililerine dayanarak, BM tarafından kiralanan ve Pakistan'a ilkyardım malzemesi götüren helikopterin güzergahının Trabzon-Gence-Aşkabat Türkmenistan -Pakistan olduğunu duyurdu. 
     Azeri Press ajansının görgü tanıklarına dayandırarak verdiği haberde ise Gence'de yakıt ikmali yapan helikopterde Türk vatandaşlarının bulunduğu öne sürüldü. 
     
</TEXT>
</DOC>
