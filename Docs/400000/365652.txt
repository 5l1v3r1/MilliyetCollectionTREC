<DOC>
<DOCNO> 365652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun13.html </URL>
<DATE> 2005/07/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Serdar Denktaş Türkiye ciddi devlet tavrı içinde adım attı 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, Gümrük Birliği Ek Protokolü'nün imzalanmasıyla ilgili olarak, ''Türkiye'nin üzerine düşen sorumluluğa kendisine yakışır ciddi bir devlet tavrıyla sahip çıkarak, Avrupa yolunda tarihi bir adım attığını'' belirtti. 
     Şimdi sıranın, Avrupa Birliği'nde olduğunu kaydeden Denktaş, ''Bu tarihi adımı, KKTC üzerindeki ambargoları kaldıracak pratik önlemleri alarak cevaplamak, AB'nin tarihsel sorumluluğudur'' dedi. 
     Serdar Denktaş, KKTC'ye karşı, özellikle AB tarafından uygulanan tüm ambargolar kaldırılıncaya kadar, Türkiye'nin gümrük ve limanlarını Güney Kıbrıs Rum Yönetimi'nin hizmetine açmamasını, Kıbrıs'taki tüm limanların eş zamanlı olarak bütün kısıtlamalardan arındırılarak AB ve dünya ile bütünleşmesinin sağlanmasını istedi. 
     Yazılı bir açıklamayla, Türkiye'nin Gümrük Birliği Ek Protokolünü imzalamasına ilişkin görüşlerini açıklayan Denktaş, ''Türkiye'nin 3 Ekim'de Avrupa Birliği ile müzakerelere başlamasının koşulu olan Gümrük Birliği Anlaşması'nın Rum kesimini de kapsayacak şekilde genişletilmesini öngören ek protokolü imzalamasının, Türkiye ve Avrupa'da olduğu gibi KKTC'de de farklı kesimlerin farklı yorumlarına neden olduğunu'' kaydetti. 
     Denktaş, açıklamada, ''Türkiye, Gümrük Birliği Ek Protokolü'nü imzalamasının yanı sıra yayınladığı deklarasyonla imzanın Rum Yönetimi'ni tanıma anlamına da gelmeyeceğini açıklayarak aylardır üzerinde spekülasyon yapılan bir konuyu beklendiği şekliyle sonuçlandırmıştır'' görüşüne yer verdi. 
     KKTC Başbakan Yardımcısı ve Dışişleri Bakanı Serdar Denktaş, ''Türkiye'nin yayımladığı ek deklarasyonla KKTC halkının beklentilerine tam anlamıyla cevap verdiğini'' vurgulayarak, şunları kaydetti 
     ''Anavatan Türkiye yayımlamış olduğu deklarasyonla BM Genel Sekreteri'nin iki kesimli yeni bir ortaklık devleti kurulmasını hedefleyen kapsamlı çözüme ulaşma yönündeki çabalarını desteklemeyi sürdüreceğini, imzalanan protokolde atıfta bulunulan 'Kıbrıs Cumhuriyeti'nin 1960'ta kurulan devlet olmadığını, imzanın 'Kıbrıs Cumhuriyeti'nin herhangi bir biçimde tanınması anlamına gelmediğini, 1960 Garanti, İttifak ve Kuruluş Anlaşmalarından kaynaklanan hak ve mükellefiyetlerinden vazgeçmediğini, KKTC ile mevcut ilişkilerini değiştirmeyeceğini ve kapsamlı bir çözüm bulununcaya kadar Kıbrıs'a ilişkin tutumunun değişmeyeceğini açıklayarak özellikle KKTC halkının beklentilerine tam anlamıyla cevap vermiştir.'' 
     
     PRATİKTE ÖNLEMLER ALINMALI 
     ''Gerek Anavatan Türkiye'nin, gerekse KKTC halkının bugüne kadar tüm uluslararası kuruluşlara verdikleri sözleri yerine getirdiklerini ve Kıbrıs'ta BM destekli siyasi eşitliğe dayalı yeni bir ortaklık devletinin kurulabilmesi için her türlü çabayı gösterdiklerini'' kaydeden Denktaş, şöyle devam etti 
     ''Bu aşamadan sonra KKTC olarak bizim beklentimiz, gerek BM'nin, gerekse AB'nin Kıbrıs Türklerinin üzerinde haksız izolasyon ve ambargoları kaldırmak için ciddi gayret sarf etmeleridir. 24 Nisan 2004 referandumundan beridir, izolasyon ve ambargoların kaldırılması gerektiği retoriği artık yerini pratikte alınacak önlemlere bırakmalıdır. 
     Bu bağlamda KKTC üzerinde özellikle AB tarafından uygulanan tüm ambargoların kaldırılmasına kadar Anavatan Türkiye gümrük ve limanlarını Güney Kıbrıs Rum Yönetimi'nin hizmetine açmamalı, Kıbrıs'taki tüm limanların eş zamanlı olarak bütün kısıtlamalardan arındırılarak AB ve dünya ile bütünleşmeleri sağlanmalıdır. 
     Anavatan Türkiye üzerine düşen sorumluluğa kendisine yakışır ciddi bir devlet tavrıyla sahip çıkarak, Avrupa Birliği yolunda tarihi bir adım atmıştır. Şimdi sıra AB'dedir. Bu tarihi adım, KKTC üzerinde ambargoları kaldıracak pratik önlemleri alarak cevaplamak, AB'nin tarihsel sorumluluğudur.'' 
     
</TEXT>
</DOC>
