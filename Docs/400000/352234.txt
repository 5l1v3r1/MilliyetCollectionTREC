<DOC>
<DOCNO> 352234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy07.html </URL>
<DATE> 2005/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
CHP'nin AKP ile uyumu Yüzde 68 
</HEADLINE>
<TEXT>

     DYP ve ANAP’ın, etkin muhalefet yapmamakla suçladığı CHP’nin, iki yasama yılı içerisinde TBMM Danışma Kurulu’nun yaptığı 146 toplantının, 99’unda AKP ile anlaştığı ortaya çıktı. 
     DYP Hatay Milletvekili Mehmet Eraslan, TBMM’nin, 22.Dönem ilk iki yasama yılını kapsayan çalışmaları hakkında soru önergesi hazırlayarak TBMM Başkanı Bülent Arınç’ın yanıtlamasını istedi. Önergeye Arınç adına yanıt veren TBMM Başkanvekili İsmail Alptekin, TBMM Danışma Kurulu’nun, 22.Dönemin ilk iki yasama yılında 73’er kez toplantıya 
     çağrıldığını, ilk yıl 46, ikinci yıl ise toplantıların ’ünde AKP ve CHP arasında mutabakat sağlandığını bildirdi. Bu durumda iki yasama yılında 146 kez toplanan Danışma Kurulu, bunların 99’unda anlaşmaya vardı. Bu ise AKP ve CHP’nin toplantıların yüzde 67.81’inde anlaşma sağladığını gösteriyor. 
     Son olarak RTÜK ve siyasi partilere Hazine yardımının güçleştirilmesine ilişkin düzenlemelerde CHP’nin, AKP ile uyumlu bir çalışma içerisine girmesi eleştirilmişti. 
     
     TASARI VE TEKLİFLER 22 KEZ ÖNE ÇEKİLDİ 
     Alptekin, yine iki yıllık çalışma döneminde AKP Grubu’nun 47 grup önerisinin Genel Kurul’a getirildiğini, bunların 
     22’sinin kabul edilerek, ilgili tasarı ve tekliflerin 
     görüşülmesinin öne çekildiğini bildirdi. 
     
     AKP’NİN DEVAMSIZLIĞI 104 KEZ KARAR YETER SAYISINA ULAŞILAMADI 
     1 Ocak 2003’ten 31 Mayıs 2005’e kadar TBMM Genel 
     Kurulunda 252 kez karar yeter sayısının istendiğini kaydeden Alptekin, yapılan yoklama sonucunda bu taleplerin 104’ünde karar yeter sayısına ulaşılamadığını bildirdi. 
     
     100 YASADAN 3’Ü ANAYASA MAHKEMESİ’NE TAKILDI 
     TBMM Başkanvekili Alptekin, 22’nci Dönemin ilk iki yasama yılında toplam 331 yasa tasarısı ile 21 yasa teklifinin yasalaştığını, bunların 27’sinin Cumhurbaşkanı Ahmet Necdet Sezer tarafından iade edildiğini, 9 yasanın da Anayasa Mahkemesince kısmen iptal edildiğini açıkladı. 
     
</TEXT>
</DOC>
