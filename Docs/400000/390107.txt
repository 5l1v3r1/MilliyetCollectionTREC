<DOC>
<DOCNO> 390107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun41.html </URL>
<DATE> 2005/10/27/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Suriye karşıtı tasarı güvenlik konseyini ikiye böldü 
</HEADLINE>
<TEXT>

     ABD, Fransa ve İngiltere'nin ortaklaşa hazırladığı, eski Lübnan Başbakanı Refik Hariri suikasti konusunda Suriye'yi hedef alan ve soruşturma komisyonu ile işbirliğinde başarısız olması durumunda bu ülkeye yönelik ekonomik yaptırım tehdidini içeren karar tasarısı Güvenlik Konseyi'ni böldü. 
     Suriye'nin, adı Hariri suikastına karışan hükümet yetkililerini tutuklamaya ve BM soruşturma komisyonuyla işbirliğine çağrıldığı karar tasarısında, aksi halde Şam yönetiminin yaptırımlarla karşı karşıya kalabileceği belirtiliyor. 
     Çin, Suriye'nin işbirliğine dair talepleri karşılamakta başarısız olması durumunda ekonomik yaptırımlarla tehdit edilmesini abartılı bulurken, tasarı hakkında yapılan ilk görüşmeler neticesinde bu tavrın Çin gibi Güvenlik Konseyi'nin veto yetkisine haiz daimi üyesi olan Rusya ve geçici üyelerinden Cezayir, Brezilya ve Filipinler tarafından da paylaşıldığı görüldü. Çin ve Rusya, karar tasarısının içeriğinin yumuşatılmasını istiyor. 
     Çin'in BM Daimi Temsilcisi Büyükelçi Wang Guangya, karar tasarısının ''Çin için kabul edilemez'' olduğunu söylerken, tasarının mimarlarından Fransa'nın BM Daimi Temsilcisi Büyükelçi Jean-Marc de la Sabliere ise bazı delegasyonların görüşmeler sürecinde karar tasarısı hakkında bazı güçlüklere sahip olmasının normal olduğunu belirterek, ''Konsey'in bütün üyeleri Suriye'nin işbirliği yapmasını istiyor'' dedi. 
     ABD'nin BM Daimi Temsilcisi Büyükelçi John Bolton da, yaptığı açıklamada, bir roket hızıyla hazırlanan karar tasarısının şu an sadece ''aerodinamik türbülans dönemini yaşamakta'' olduğunu ileri sürdü. 
     Diplomatik kaynaklar, tasarının dışişleri bakanları düzeyinde ele alınacağı Güvenlik Konseyi'nin Pazartesi günü yapılacak toplantısına ABD, Fransa, İngiltere, Rusya ve Yunanistan'ın dışişleri bakanlarının katılmasının beklendiğini ifade ettiler. Diğer konsey üyelerinin ise bakan düzeyinde katılmaya karar vermeden önce tasarıya ilişkin tartışmaların neticesini görmek istedikleri belirtiliyor. 
     
</TEXT>
</DOC>
