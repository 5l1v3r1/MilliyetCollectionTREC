<DOC>
<DOCNO> 374681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun31.html </URL>
<DATE> 2005/09/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
New Orleans'ta tahliye helikopterine ateş açıldı 
</HEADLINE>
<TEXT>

     ABD'de Katrina kasırgasının vurduğu New Orleans kentindeki tahliye operasyonuna katılan askeri helikopterlere ateş açıldığı bildirildi. 
     Yerel hükümet sözcüsü Gloria Roemer, Superdome stadyumundaki 20 binden fazla kişinin New Orleans'tan Houston'daki Astrodome'a otobüslerle taşınması operasyonunun, Chinook helikopterlerine ateş açıldığının haber verilmesi üzerine askıya alındığını söyledi. 
     Yaralı ve hastaların tahliyesini yürüten Acadian Ambulans hizmetlerinin başı Richard Zeuschlag da Superdome stadyumundan tahliyenin, bir askeri helikoptere ateş açılması nedeniyle durdurulduğunu belirtti. 
     Zeuschlag, helikopterin, şafaktan önce açılan ateş nedeniyle havalanmayacağını ve Ulusal Muhafızların, kendisine, kontrolü sağlamak için 100 inzibat göndermekte olduğunu ilettiğini, ancak bu rakamın yeterli olmayacağını, 1000 polise ihtiyaçları bulunduğunu kaydetti. İlk belirlemelere göre açılan ateşte can kaybı ya da yaralanan olmadı. 
     Richard Zeuschlag, gece saatlerinde, bir tıbbi tahliye helikopterinin Kenner kasabasındaki bir hastaneye inmek istediğini, ancak pilotun, iniş yapacağı yerde bir kısmı silahlı 100 kişi gördüğünü ve korkusundan iniş yapamadığını anlattı. 
     Zeuschlag, sağlık görevlilerinin de Superdome'daki silahlı kişilerden korktukları için kendisinden yardım istediklerini belirtti. 
     
</TEXT>
</DOC>
