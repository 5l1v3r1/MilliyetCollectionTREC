<DOC>
<DOCNO> 354134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur40.html </URL>
<DATE> 2005/06/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bebek ölümleri ile ilgili rapor yarın açıklanıyor 
</HEADLINE>
<TEXT>

     Trakya Tıp Fakültesi Hastanesi'nde yenidoğan bebeklerin ölümünün ardından Sağlık Bakanlığı'nca kurulan 9 kişilik bilimsel komisyon tarafından olayın ilk gününden itibaren konuyla ilgili birimler işbirliğinde uluslararası standartlarda gereken tüm çalışmaların başlatıldığı belirtildi. 
     Sağlık Bakanlığı'ndan yapılan açıklamada, Edirne İl Sağlık Müdürlüğü'nden 1, Trakya Üniversitesi'nden 3, Refik Saydam Hıfzıssıhha Merkezi'nden 1, Cerrahpaşa Tıp Fakültesi'nden 1, Marmara Üniversitesi'nden 1, Hacettepe Üniversitesi'nden 1 ve Şişli Etfal Hastanesi'nden 1 doktorun katılımıyla kurulan bilimsel komisyonun ilk değerlendirmeyi yaptığı belirtildi. 
     Bilimsel komisyonun değerlendirmesine, yer verilen açıklamada, hastane enfeksiyonlarının tüm dünyada değişen oranlarda olduğu, özellikle yoğun bakım üniteleri gibi bağışıklık sistemi düşük hastaların tedavi gördüğü ünitelerde yaygın olarak rastlanan önemli bir halk sağlığı sorunu olduğu ifade edildi. 
     
     HASSAS TAKİP 
     Türkiye'de son yıllarda gerek yasal gerek altyapı açısından hastane enfeksiyonlarına yönelik çalışmaların yoğunluk kazandığı ifade edilen açıklamada, bu çerçevede ulusal uzlaşma sağlanması için Sağlık Bakanlığı öncülüğünde bilimsel danışma kurulları oluşturulduğu ve konunun hassas şekilde takibe alındığı anımsatıldı. 
     Açıklamada, Trakya Üniversitesi Hastanesi Yenidoğan Bakım Ünitesi'nde yaşanan olayın ilk gününden itibaren konuyla ilgili birimler işbirliğinde uluslararası standartlarda gereken tüm çalışmaların başlatıldığı vurgulandı. 
     Konuyla ilgili ilk sonuçların değerlendirilmesiyle elde bulguların da dikkate alınarak multidisipliner işbirliği içerisinde yoğun çalışmanın halen sürdürüldüğü kaydedilen açıklamada, şöyle denildi 
     ''Sağlık Bakanlığı olarak gerek Sağlık Müdürlüğü, gerekse konuyla ilişkili bilim adamlarından oluşan bilimsel komisyon aracılığıyla hastane enfeksiyonuna ilişkin bilgi akışı sağlanmakta ve gerekenlerin yapılması için destek olunmaktadır. 
     Çalışmalar son noktaya gelmiş olup konuya ilişkin komisyonun kesin raporu yarın kamuoyuna duyurulacaktır.'' 
     
</TEXT>
</DOC>
