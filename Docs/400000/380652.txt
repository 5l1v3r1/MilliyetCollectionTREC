<DOC>
<DOCNO> 380652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur06.html </URL>
<DATE> 2005/09/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Balayında havuz faciası 
</HEADLINE>
<TEXT>

     Asya Finans'ta çalışan Beşinci çifti balayında, su parkına gitti. Yüzme bilmeyen gelin yanlışlıkla derin havuza girince çırpınmaya başladı. Damat eşinin yardımına koştu. Çiftin cansız bedenleri birbirine sarılı halde bulundu Her ikisi de 26 yaşında olan Murat ve Fatma Beşinci, Asya Finans'ta çalışırken tanıştı ve kısa süre sonra evlenmeye karar verdi. Çift geçtiğimiz cumartesi günü, Eyüp'teki Halit Paşa Kasrı'nda dünyaevine girdikten sonra balayı için Didim'e gitti. Burada bir otelde kalmaya başlayan çift, günübirlik Kuşadası'na geçmeye karar verdi. Burada geçtiğimiz Mayıs ayında açılan ve dünyanın 10'uncu. Avrupa'nın da en büyük su parkı olan Adaland Aqua Park'a giderek eğlenceli bir gün geçirmekti planları. 
     
     Eşine yardıma koştu 

     Küçük havuzda bir süre yüzen çift, daha sonra büyük havuza geçti. Fakat bu havuz 3.75 metre derinliğindeki tramplen havuzuydu. Hiç yüzme bilmeyen Fatma Beşinci'nin suya atlamasıyla, panik içinde çırpınmaya başlaması bir oldu. Eşinin boğulmak üzere olduğunu gören Murat Beşinci de hemen yardıma koştu. 
     
     Cankurtaranlar gecikti 

     Ancak Murat Beşinci de iyi yüzme bilmiyordu. Eşinin çırpınışları genç adamı da dibe çekti. Görevliler yetişene kadar Murat ve Fatma Beşinci boğularak can verdi. Cankurtaranlar birbirlerine sarılmış çifti sudan çıkardığında, her ikisinin de yaşamadığını fark etti. 
     
</TEXT>
</DOC>
