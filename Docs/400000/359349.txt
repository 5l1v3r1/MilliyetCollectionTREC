<DOC>
<DOCNO> 359349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko52.html </URL>
<DATE> 2005/07/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
EPDK bu kez, açık artırma kararı aldı... 
</HEADLINE>
<TEXT>

     Enerji Piyasası Düzenleme Kurumu EPDK , rekabete konu olan Edirne-Tekirdağ-Kırklareli Doğalgaz Dağıtım lisansı ihalesinde ''açık artırma'' kararı aldı. 
     Nurol ve Zorlu Grupları'nın daha önce ''sıfır'' birim hizmet amortisman ile abone bağlantı bedeli teklif ettiği ihalenin bu sefer, dağıtım lisansı bedeli üzerinden ''açık artırma'' yoluyla yapılmasına karar verildi. 
     EPPK'da dün yapılan Kurul toplantısında, iki grup tarafından sıfır birim hizmet amortisman ile sıfır abone bağlantı bedeli teklif edilen ihalenin ne şekilde devam edileceği görüşülüp karara bağlandı. 
     A.A muhabirinin edindiği bilgiye göre söz konusu ihale, 30 yıl boyunca ihalesi kazanılan kente doğalgaz dağıtım hizmeti verebilmek için gerekli belgeyi ifade eden ''dağıtım lisansı bedeli'' üzerinden, açık artırma ile yapılacak. 
     İhale, gelecek hafta Cuma günü yapılacak ve 50 bin YTL olan dağıtım lisans bedeli üzerinden yapılacak artırmada, en yüksek bedeli teklif eden firma ihaleden galip ayrılacak. 
     İhalede, iki firma tarafından teklif edilen sıfır birim hizmet amortisman ile abone bağlantı bedeli sabit tutulacak. 
     Edirne-Tekirdağ-Kırklareli doğalgaz dağıtım lisansı ihalesi, Trakya bölgesinin büyük sanayi potansiyeli taşıması açısından önem taşıyor. 
     
</TEXT>
</DOC>
