<DOC>
<DOCNO> 382330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo33.html </URL>
<DATE> 2005/09/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gerets Necati ile Hasan'ın tartışması pahalı bir yemeğe mal olacak 
</HEADLINE>
<TEXT>

     Galatasaray Teknik Direktörü Eric Gerets, Norveç'in Tromsö takımıyla yarın yapacakları UEFA Kupası 1. tur rövanş karşılaşmasının kendileri için son derece önemli olduğunu söyledi. 
     Florya Metin Oktay Tesisleri'nde bir basın toplantısı düzenleyen Eric Gerets, Tromsö ile yarın yapacakları karşılaşmanın belki de kendileri için sezonun en önemli mücadelesi olacağına dikkat çekerek, ''Çünkü bu maçın rövanşı olmayacak. Alacağımız netice çok önemli. Eğer bir lig maçı olsaydı kaybımızı ilerleyen haftalarda telafi edebilirdik. Ama yarınki maçın telafisi yok. Önemli oluğu kadar da zor bir maç olacak. Gazetelerde yazan '3 gol-5 gol atarız' türü haberlere gülüyorum. Bunlar bizim konumuz değil'' şekline konuştu. 
     
     SAKATLARIN DURUMU 
     Gerets, Tromsö maçı öncesi takımdaki sakat oyuncuların kendileri için problem yarattığını anlatarak, şunları söyledi 
     ''Bu oyuncular içinde öncelikle Orhan geliyor. Orhan idmanlara katılmayacak ve yarın testten geçecek. Kaptan Hakan'ın da parmağında bir sorun var. Kadroya alacağım ama ne düzeyde kadroda yer alır ve ilk 11'de oynayabilir. Maç sabahı göreceğiz. Maalesef Altan'ın da sakatlığı devam ediyor. Bir adale problemiyle karşı karşıyayız. Cihan için de aynısı geçerli. Hasan Kabze'nin hazır olmadığını söyleyebiliriz. Sakatlıktan yeni çıkmak üzere. Iliç ise cezalı. Çok şükür ki Ergün'ü uzun bir aradan sonra kadromuza katabildik.'' 
     
     ''YEDEK OYUNCULARIMDAN MEMNUNUM'' 
     Takımda sakat oyuncular bulunmasına karşın geniş bir kadroya sahip olmalarının rahatlığını yaşadıklarını anlatan Belçikalı teknik adam, ''Meydana gelen sakatlıklardan sonra geniş kadromuzun memnuniyetini yaşıyoruz. Özellikle son maçlarda çok fazla sakatlık yaşadık. Ama oyuna sonradan giren oyuncularımızın performansları, yedek oyuncuların ne kadar önemli olduğunu gösterdi. Kalabalık kadro büyük avantaj. Yedek oyuncularımın da performanslarından son derece memnunum. Ne kadar hırslı olduklarını sahada gösteriyorlar'' diye konuştu. 
     Diğer yandan, Tromsö maçında Vestel Manisaspor karşısında olduğu gibi yine 3 forvetle çıkıp çıkmayacağının sorulması üzerine Eric Gerets, ''Maç kadromu oyuncularıma söylemeden bir açıklama yapamam. Ama tabii ki bu da olası oyun kombinasyonlarımızdan biri. Mutlaka atak oynayacağız. Bu demek değil ki kör bir atak futbolu sergileyeceğiz. Eğer bir gol yersek işimizin ne kadar zorlaşacağını biliyoruz'' dedi. 
     
     ''GENÇ OYUNCULAR REKABETİ ARTIRIYOR'' 
     Eric Gerets, Galatasaray alt yapısının her zaman A takıma başarılı gençler verdiğinin hatırlatılması üzerine, ''Bu benim adıma gerçekten zevk verici. Takım içinde çok çalışıyorlar ve yarattıkları rekabetle kadroyu zorluyorlar. Özellikle Hasan Şaş ile Sabri'nin rekabeti izlenmeye değer. Bu Galatasaray alt yapısının da ödüllendirilmesi ve ne kadar iyi çalıştıklarının ispatıdır'' diye konuştu. 
     
     ''ILIÇ İLE HEINZ DAHA İYİSİNİ YAPABİLİRLER'' 
     Belçikalı çalıştırıcı, yeni transferler Ilic ve Heinz'la ilgili olarak ise, ''Ilic sezona iyi başladı ama sonra sakatlandı ve bir bocalama süresi geçirdi. Bize gösterdiğinden çok daha iyi bir futbolcu olduğunu biliyoruz. Heinz ise bugüne kadara iyi şeyler yaptı. İkisi için de geçerli olan şey, daha iyisini yapabilecekleri. Biz de onlara yardımcı olmak zorundayız'' dedi. 
     
     NECATİ İLE HASAN ŞAŞ'A YEMEK CEZASI 
     Son olarak Eric Gerets, Samsunspor maçında gerginliğe neden olan ve Necati'nin Hasan Şaş'a kafa atmasıyla gündeme gelen olay için de, ''Bizde kesinlikle otorite sorunu olmaz. Yaşananları aile içinde çözdük. İki arkadaşımıza da pahalıya mal olacak ama bunu lezzetli bir yemekle kutlayacağız. Sorunu aile içinde halledeceğiz'' diyerek sözlerini tamamladı. 
     
</TEXT>
</DOC>
