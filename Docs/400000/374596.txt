<DOC>
<DOCNO> 374596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/siy03.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür Gündem'e ilan yağmuru 
</HEADLINE>
<TEXT>


DEHAP'lı bazı belediye başkanları, Barış Günü nedeniyle terör örgütü PKK çizgisine yakınlığıyla bilinen Ülkede Özgür Gündem gazetesine sayfalarca ilan verdi 

İSTANBUL Milliyet 


Güneydoğu'daki DEHAP'lı bazı belediye başkanları, 1 Eylül Dünya Barış Günü nedeniyle PKK çizgisine yakınlığıyla bilinen Ülkede Özgür Gündem gazetesine sayfalarca ilan verdi. 
Diyarbakır, Şırnak, Kızıltepe, Sur, Kayapınar, Dicle, Yenişehir, Bağlar, Ergani, Bismil, Silopi, Cizre, İdil, Dargeçit, Beytüşşebap, Kocaköy, Derik, Silvan, M.Yalım belediye başkanları, belediye meclis üyeleri ve belediye çalışanları imzalarıyla yayımlanan ilanlarda, insanların dillerini ve kültürlerini özgürce kullanabildiği bir dünyanın özlemine vurgu yapıldı. 
Diyarbakır Belediye Başkanı Osman Baydemir'in "Başka bir yaşam mümkün" başlıklı ilanında da şu ifadeler yer aldı 
"Her savaş bir düşmana ihtiyaç duyar. Biz düşmanlarımızın değil, dostlarımızın çoğalması için barış diyoruz. 'Acılar yarıştırılamaz, acılar hepimizin ortak acısıdır' demeye ve barış bu topraklarda hüküm sürünceye kadar barış ve demokrasi mücadelesi vermeye devam edeceğiz. Biz biliyoruz Başka bir yaşam mümkün İnatla barış diyoruz. Barışın bir yaşam tarzı olarak ülkemizde kök salmasını diler, 1 Eylül Dünya Barış Günü'müzü kutlarım." 
Ülkede Özgür Gündem'den alınan bilgiye göre, yarım sayfalık ilan için 1400 YTL ücret alındı. Çeyrek sayfalık ilanların fiyatı da 730 YTL olarak belirtildi. Belediyeler 4 sayfalık ilan için yaklaşık 10 bin YTL ödedi. 
Sur Belediye Başkanı Demirbaş, "Amacımız, dünyada ve Türkiye'de barışın gerçekleşmesini istediğimiz mesajını vermekti. Bu ilanı başka gazetelere de verdik. Ama hangileri olduğunu bilmiyorum. İlanla basın halkla ilişkilerden sorumlu arkadaşlarımız ilgilendi" dedi. 



</TEXT>
</DOC>
