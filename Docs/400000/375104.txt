<DOC>
<DOCNO> 375104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy17.html </URL>
<DATE> 2005/09/02/ </DATE>
<TIME> 16.06 </TIME>
<AUTHOR>  </AUTHOR>
<HEADLINE>
Erdoğan PKK ile pazarlığa girmeyiz 
</HEADLINE>
<TEXT>

     Kemal Yurteri CNN TÜRK 

      Başbakan Recep Tayyip Erdoğan, tartışma yaratan Kürt sorununa ilişkin açıklamaları konusunda görüşlerinin sadece hükümet değil devlet politikasını da yansıttığını söyledi. 
     Başbakan Erdoğan, Ambrosetti Forumu'na katılmak üzere İtalya'ya giderken uçakta gazetecilere Kürt sorunu konusunda değerlendirmeler yaptı. 
     Erdoğan, yaklaşımları konusunda devlette farklı görüşler olmadığını belirtirken terör örgütü ile pazarlık etmelerininde söz konusu olmadığını belirtti. 
     Parti programlarında soruna iki buçuk sayfa ayırdıklarını ve terörün önlenmesinde zaafiyet yaratmayacak bir politika izleneceğini belirtiklerini vurgulayan Erdoğan, yaptığı açıklamaların devlet politikasını da yansıttığını söyledi. 
     "Devlet politikasında bu konuda çok farklılıklar yok" diyen Başbakan, "bizim bu yaklaşım tarzımız devlette farklı düşünülen birşey değildir" diye konuştu. 
     
     "Pazarlığa girmeyiz" 
     PKK ile bugüne kadar olduğu gibi bundan sonrada pazarlık yapar gibi bir yaklaşım tarzlarının olamayacağını belirten Erdoğan, "terör örgütü ile masaya oturacak kadar devlet terbiyesinden uzak değiliz" açıklamasını yaptı. 
     Kültürel farklılıkları zenginlik olarak kabul ettiklerini belirten Başbakan, bölgeler arası ciddi dengesizlikler olduğunu ve yatırımlar yaparak bunu gidereceklerini vurguladı. 
     Başbakan açıklamalarında komutanların da tepkisini çeken Batman olaylarını da değerlendirdi. Bu olaylara senaryo olarak bakmadığını belirten Erdoğan, Seferihisar'da yaşanan olayın terör olayı olmadığını, Maçka'daki olayların terör kaynaklı olduğunu ve Doğu Karadeniz'i karıştırma gayreti bulunduğunu söyledi. 
     Hükümetin saf ve samimi vatandaşların yanında olduğunu belirten Başbakan, "Türk vatandaşlığı üst kimliktir. Etnik ayrımcılık değildir, Kürt olana Kürt değilsin dayatması yapmak doğru değildir" diye konuştu. 
     Başbakan, ABD'li komutanların PKK konusunda önümüzdeki hafta yapacakları ziyareti de olumlu gelişme olarak niteledi. 
     Erdoğan, ABD'li komutanların kendisini ziyaret etmelerinin de gündemde olduğunu açıkladı. Erdoğan önümüzdeki günlerde Terörle Mücadele Yüksek Kurulu'nu toplantıya çağırabileceğini ve bilgi alabileceğini söyledi. 
     
</TEXT>
</DOC>
