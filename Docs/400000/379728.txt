<DOC>
<DOCNO> 379728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo27.html </URL>
<DATE> 2005/09/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tanjeviç Bu gemide hep baraberiz, birlik olmazsak batarız 
</HEADLINE>
<TEXT>

     34. Avrupa Erkekler Basketbol Şampiyonası finallerinde, B Grubu'nda 3. olarak elemelerde Almanya ile eşleşen A Milli Takım, Podgorica'dan ayrılarak Belgrad üzerinden Vrsaç kentine geçti. 
     Podgorica'dan yaklaşık 1 saat süren bir uçak yolculuğunun ardından Belgrad'a gelen ''12 Dev Adam'', buradan otobüsle A Grubu maçlarının yapıldığı 80 kilometre mesafedeki Vrsaç kentine geçti. 
     
     TANJEVIC UMUTLU 
     Podgorica'da yapılan grup maçlarını değerlendiren başantrenör Bogdan Tanjeviç, ''Grup maçlarında herşey yarı yarıyaydı'' dedi. 
     Litvanya ve Bulgaristan maçlarında ikinci yarılarda, Hırvatistan karşısında ise ilk yarıda iyi basketbol sergilediklerini, bir türlü bu kapasitelerini tüm maça yansıtamadıklarını belirten deneyimli teknik adam, şöyle devam etti 
     '' A Grubu'nu 2. sırada tamamlayarak rakibimiz olan Almanya ile eşleşmemiz bir şans. Rakibimiz tam dişimize göre. Eğer, Hırvatistan'ı yenerek grupta 2. olsaydık, İtalya ile eleme maçında karşılaşacaktık ve bu daha zor olacaktı. Basketbol olarak Podgorica'da yapamadıklarımızı, Almanya karşısında sergileyip çeyrek finale çıkacağımıza inanıyorum.'' Tanjeviç, takım içinde huzursuzluk olduğu biçimindeki söylentilerle ilgili olarak da herşeyin yolunda olduğunu belirterek, sporcularıyla toplantı yaptıklarını ve bu gemide hep beraber olduklarını, birlik içinde olmazlarsa geminin batacağını kendilerine söylediğini sözlerine ekledi. 
     
     KUTLUAY VE OKUR 
     Serçe parmağı kırıldığı için takımdan ayrı kalan kaptan İbrahim Kutluay, ''En huzurlu olduğumuz turnuva bu, takımda hiçbir sorun yok'' dedi. 
     Ameliyat olmak için İstanbul'a dönmek yerine takımı yalnız bırakmayarak Vrsaç'a gelen deneyimli basketbolcu, ''Almanya karşısında gerçek gücümüzü göstererek çeyrek finale çıkacağımızı düşünüyorum'' diye konuştu. 
     Grup maçlarında beklenilen performansı gösteremeyen ve eleştirilere hedef olan NBA patentli yıldız oyuncu Mehmet Okur ise ''Neden iyi olmadığımın sebebini ben de bilmiyorum'' dedi. 
     Moral motivasyon olarak hiçbir eksiğinin bulunmadığını belirten Okur, ''Almanya karşısında gerçek Mehmet'i sahada göstermek istiyorum. Turnuvaya kötü başladık, ancak final bile oynayabiliriz'' diye konuştu. 
     A Milli Takım, Almanya ile yarın TSİ 19.00'da Vrsaç kentinde karşılaşacak. 
     
</TEXT>
</DOC>
