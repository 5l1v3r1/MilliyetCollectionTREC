<DOC>
<DOCNO> 385668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/axspo03.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlış yaptın Ergun' 
</HEADLINE>
<TEXT>


'Fenerbahçe'nin gerisinde kaldık' açıklamalarıyla şimşekleri üzerine çeken Ergun Gürsoy'un konuşması dünkü yönetim toplantısında eleştirildi. Başkan Özhan Canaydın 'Yanlış yaptın, bunu düzelt' dedi 


Galatasaray Kulübü İkinci Başkanı Ergun Gürsoy'un sarı - kırmızılılar'ın Fenerbahçe'nin gerisinde kaldığı yönündeki açıklamaları camiada büyük yankı uyandırırken konu ilk kez dünkü yönetim kurulu toplantısında masaya yatırıldı. 
Başkan Özhan Canaydın ile Ergun Gürsoy bu açıklamalardan sonra ilk kez karşı karşıya gelirken toplantının yaklaşık 10 dakikalık bölümünde bu konunun konuşulduğu bildirildi. Başkan Canaydın'ın Ergun Gürsoy'a 'Yanlış yaptın, bunu düzelt' dediği öğrenildi. Kendisini savunan Gürsoy ise yanlış anlaşıldığını ve konunun abartıldığını belirtti. 

Aslan'da çifte şok 

İki günlük iznin ardından Erciyes maçının hazırlıklarına başlayan Galatasaray, Hakan Şükür ile Suat Usta'nın sakatlıklarıyla sarsıldı. Dün akşamki çalışmada Orhan Ak'ın darbesiyle sol ayak bileğinden sakatlanan Hakan Şükür ile yine aynı bileğine darbe alan Suat Usta çalışmayı yarıda bıraktı. Bunun üzerine Gerets antrenmanı yarıda keserek çalışmayı iptal etti ve futbolcularına sadece düz koşu yaptırmakla yetindi. İki oyuncunun aynı sahada sakatlanması futbolcuların zemin konusunda şikayetçi olmasına yol açtı. İdmana sakat Hasan Şaş, Sabri, Ayhan katılmadı. Ümit Karan düz koşu yaparken Altan, Cihan ve Hasan Kabze çalışmalara başladı. 

Sezer'e teklif 

Belçika Birinci Ligi takımlarından Anvers'de oynayan Genç Milli futbolcu Sezer Öztürk, Türkiye'den çok sayıda teklif aldığını açıkladı. Toplam sekiz kulübün kendisine transfer teklif ettiğini belirten Sezer en ciddi öneriyi ise Galatasaray'ın yaptığını vurguladı. Başarılı futbolcu, "Önce kendimi Avrupa'da kanıtlamam gerekiyor. Şimdilik Türkiye'de forma giymek için erken olduğunu düşünüyorum" ifadesini kullandı. 


</TEXT>
</DOC>
