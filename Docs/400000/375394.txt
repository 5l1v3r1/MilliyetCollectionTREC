<DOC>
<DOCNO> 375394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo16.html </URL>
<DATE> 2005/09/03/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Türkiye 87-Rusya 91 Avrupa Bayanlar Basketbol Şampiyonası 
</HEADLINE>
<TEXT>

     30. Avrupa Bayanlar Basketbol Şampiyonası’nda B Grubu’nda yer alan Türkiye, ikinci maçında Rusya’ya 91-87 mağlup oldu. 
     Maça çok hızlı başlayan Rusya, ilk 3 dakikada 12-0’lık bir seri yakaladı. İlerleyen bölümde toparlanan ay-yıldızlı ekip, özellikle Birsel, Nevriye ve Şebnem’in isabetli dış şutlarıyla oyunda dengeyi kurmaya çalıştı. Ancak, ilk periyot 31-22 Rusya’nın üstünlüğü ile tamamlandı. 
     İkinci periyotta Rusya, Stepanova’nın pota altındaki başarılı oyunuyla üstünlüğünü sürdürdü. Savunma yapmakta zorlanan Türkiye rakibine Nevriye ve Birsel’in basketleriyle karşılık vermeye çalıştı. 
     Devre, 54-43 Rusya’nın üstünlüğü ile tamamladı. 
     Maçın 3. periyodunda özellikle savunmada son derece hırslı ve mücadeleci bir oyun sergileyen Türkiye, Nevriye, Şaziye ve Aylin’in kazandırdığı sayılarla farkı kapamayı başardı ve 25. dakikada ilk kez rakibini yakaladı 57-57 . 
     Karşılıklı basketlerle 3. periyot 65-65 beraberlikle kapandı. Bu periyotta elektronik skor tabelasında meydana gelen arıza nedeniyle oyun kısa bir süre durakladı. 
     Son periyot son derece çekişmeli geçti. Ay yıldızlı ekip, 31. 
     dakikada Esmeral’in 3’lük basketiyle güçlü rakibi karşısında ilk kez öne geçti 68-67 . Son dakikalarda her iki ekip de karşılıklı basketler bulurken, salonda büyük heyecan yaşandı. Seyircilerin yoğun desteği ile maçı lehine çevirmek için çaba gösteren Türkiye, Aylin, Şaziye ve Nilay ile basketler buldu. Ancak, deneyimli oyunculara sahip Rusya, kritik hücumlarda pota altında başarı sağlayarak, Arteshina, Stephanova ve Oxana’nın sayılarıyla maçı lehine çevirmesini bildi. Son 9 saniyeye 89-87 önde giren Rusya, Oxana’nın kazanılan serbest atışları sayıya çevirmesiyle rahatladı ve maçı 91-87 kazandı. Türkiye gruptaki üçüncü maçını yarın saat 20.30’da Litvanya ile yapacak. 
     
</TEXT>
</DOC>
