<DOC>
<DOCNO> 353993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko12.html </URL>
<DATE> 2005/06/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Avrupa Piyangolar Birliği, Türkiye'de düzenlenecek... 
</HEADLINE>
<TEXT>

     Avrupa Piyangolar Birliği Kongresi, 2009 yılında Türkiye'de düzenlenecek. 
     Milli Piyango İdaresi Genel Müdürlüğü'nden yapılan açıklamaya göre, 12-16 Haziran tarihleri arasında Roma'da düzenlenen Avrupa Piyangolar Birliği Olağan Kongresi'nde, 2009'daki kongrenin hangi ülkede gerçekleştirileceği de belirlendi. 
     2009 kongresinde aday olduklarını açıklayan Almanya ve Polonya'nın adaylıktan çekilmesiyle Türkiye ile İsrail kıyasıya bir yarış içine girerken, yapılan seçimlerde Türkiye 34, İsrail de 23 oy aldı. Böylece 2009 Avrupa Piyangolar Birliği Kongresi'nin Türkiye'de düzenlenmesi kararı alındı. 
     Yaklaşık 1000 delegenin katılması beklenen 2009 kongresi, Türkiye'nin tanıtımına ve turizmine önemli katkı sağlayacak. 
     Milli Piyango açıklamasında, bu seçimin Avrupa Piyangolar Birliği üyelerinin, Türkiye'ye bakış açılarını göstermesinin yanı sıra Avrupa Birliği üyeliği sürecine de olumlu katkılar sağlayacağının düşünüldüğü belirtildi. 
     Açıklamada, 2007'de Macaristan'da yapılacak genel kurulda, genel kurul başkanlığının Türkiye'ye kazandırılmasının hedeflendiği de bildirildi. 
     
</TEXT>
</DOC>
