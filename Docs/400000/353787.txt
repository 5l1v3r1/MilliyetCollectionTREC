<DOC>
<DOCNO> 353787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur46.html </URL>
<DATE> 2005/06/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Mayınlı araziye girerek annesine kavuşan kız, gözyaşlarıyla ayrıldı 
</HEADLINE>
<TEXT>

     Suriye'deki teyzesi tarafından büyütülen ve Nusaybin'deki annesine kavuşmak için mayınlı araziden geçerken yakalanan Leyla Olgun 28 , iade edildi. 
     Yaklaşık 20 gün önce Suriye'nin Kamışlı kentindeki teyzesinin yanından Nusaybin de oturan annesi Fatma Olgun'un yanına yerleşmek için mayınlı sahadan geçerken yakalanan Leyla Olgun'un, İçişleri Bakanlığı'nın isteği doğrultusunda Suriye'ye iade edildiği bildirildi. 
     Leyla Olgun'un avukatı Abdullah Düzgün, Leyla'nın Suriye'de ''vatansız'' statüsünde yaşaması nedeniyle bu ülkeden pasaport alamadığını ve Türkiye'ye gelemediğini hatırlatarak, Leyla'nın bunun üzerine Nusaybin'deki annesine kavuşmak için mayınlı araziden geçmeye çalıştığını hatırlattı. 
     Leyla'nın Nusaybin'den 5 kilometre uzaklıktaki mayınlı sahanın ortasındayken sınırda nöbet tutan Demirkurt Piyade Sınır Karakolu askerlerince fark edilerek, yakalandığını vurgulayan Düzgün, şöyle konuştu 
     ''Leyla'nın teyzesi tarafından Suriye'de büyütülmesi nedeniyle nüfus kaydı yoktu. Yakalandıktan sonra Leyla'nın Türk olduğunu ve annesinin yanında kalmak istediğini bildirmemiz üzerine Nusaybin Kaymakamlığı görüş için İçişleri Bakanlığı'na yazı yazdı. Yazıya gelen cevapta Leyla'nın Türk olduğunu belirtir hiçbir resmi belgesinin bulunmaması nedeniyle iade edilmesi gerektiği kaydedilmişti. Bunun üzerine Leyla Suriye'ye iade edildi. 
     Anne Fatma ile Leyla'nın ayrılışından çok etkilendim. Çok duygusal anlar yaşandı. Birbirinden ayrılmak istemeyen anne ve kızı gözyaşları içerisinde birbirlerine sarılmışlardı. Ağlaya ağlaya gözyaşları arasında birbirlerinden ayrıldılar. Unutulmaz bir andı. 
     Leyla'nın annesinin Fatma olduğunu ispatlamak için dava açacağız. Davada, DNA testi yapılmasını talep edeceğiz.'' 
     
</TEXT>
</DOC>
