<DOC>
<DOCNO> 379202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun21.html </URL>
<DATE> 2005/09/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Pervez Müşerref, İsrail'le yakınlaşmalarını savundu... 
</HEADLINE>
<TEXT>

     Pakistan Devlet Başkanı Pervez Müşerref, ''son zamanlarda İsrail'le yakınlaşmalarının amacının, İsrail'e baskı yaparak Filistinlileri desteklemek olduğunu'' belirtti. 
     Müşerref, Eşşark El Avsat gazetesinde yayımlanan demecinde, ''Filistin davasını güçlendirmek ve desteklemek istiyoruz. İsrail'i, bir Filistin devleti kurulması için etkilemeye çalışmak istiyoruz. Eğer onlarla ilişkimiz olmazsa rol oynayamayız. Ama eğer onlarla konuşursak, o zaman en azından baskı yapabilir ve nüfuzumuzu kullanabiliriz'' dedi. 
     Pakistan Dışişleri Bakanı Hurşid Mahmud Kasuri ve İsrail Dışişleri Bakanı Silvan Şalom 1 Eylül'de İstanbul'da görüşmüş, bu görüşme iki ülke arasındaki ilk resmi üst düzey görüşme olmuştu. 
     Müşerref ise BM zirvesi başlamadan kısa bir süre önce verilen bir davette İsrail Başbakanı Ariel Şaron'la el sıkışmış, ''ama bunun siyasi içeriği olmadığını'' söylemişti. 
     Kasuri Şalom ile görüşmeden önce konuyla ilgili olarak Filistin Devlet Başkanı Mahmud Abbas'a bilgi verdiğini belirten Müşerref, El Hayat gazetesine verdiği başka bir demeçte de ''Filistin Devleti kurulana kadar İsrail ile diplomatik ilişki kurmayacağız. Devletin kurulmakta olduğunu hissedersek, bir istisna yapılabilir'' diye konuştu. 
     Müşerref, Eşşark El Avsat'a verdiği demeçte ayrıca, İsrail ile Hindistan arasındaki askeri işbirliğinden de kaygı duyduklarını belirtti. 
     Müşerref, ''Ama denge sağlamanın ve caydırma stratejimizi garanti altına almanın birçok yolu var'' dedi. 
     
</TEXT>
</DOC>
