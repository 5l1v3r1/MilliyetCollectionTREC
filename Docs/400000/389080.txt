<DOC>
<DOCNO> 389080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur26.html </URL>
<DATE> 2005/10/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Ertuğrul Fırkateyni şehitleri için fidan dikildi... 
</HEADLINE>
<TEXT>

     Japon Sakura Kiraz ağacı , Ali Nihat Gökyiğit ve TEMA vakıflarının işbirliğiyle, Ertuğrul Firkateyni şehitleri anısına, Ataşehir'deki Nezahat Gökyiğit Botanik Bahçesi'ne törenle 587 Japon kiraz ağacı dikildi. 
     Nezahat Gökyiğit Botanik Bahçesi'nde düzenlenen törende, 1890 yılında Japonya'da batan Ertuğrul Firkateyni'nde şehit olan askerlerin isimlerinin yer aldığı Türk Bayrağı'yla örtülü anıt önünde Japon Milli Marşı ile İstiklal Marşı okundu. 
     Deniz Eğitim ve Öğretim Komutanı Koramiral Emin Murat Bilgel, daha sonra Türk Bayrağı'nı indirerek anıtın açılışını gerçekleştirdi. 
     Koramiral Bilgel, törende yaptığı konuşmada, 115 yıl önce meydana gelen büyük trajedinin Avrasya'nın iki ucunda yer alan Türkiye ve Japonya'nın dostluğunun temelini attığını vurguladı. 
     Bu dostluğun devam edeceğini belirten Koramiral Bilgel, ''Ertuğrul Firkateyni Hatıra Ormanı, Türk-Japon dostluğu ile Türk denizcilerinin üstün görev anlayışının müşterek sembolü olarak ebediyen yaşayacak ve biz denizciler için de daima büyük bir gurur kaynağı olacaktır'' diye konuştu. 
     TEMA ve Ali Nihat Gökyiğit vakıfları başkanı Ali Nihat Gökyiğit de Sakura Vakfı'nın 6 ay önce TEMA Vakfı Başkanı olarak kendisine müracaat ettiğini ve Ertuğrul Firkateyni'nin her bir şehidi için bir kiraz fidanı dikme projesinde işbirliği talebinde bulunduklarını belirterek, buna olumlu yanıt verdiklerini anlattı. 
     Gökyiğit, şunları kaydetti 
     ''TEMA şemsiyesi altında Ali Nihat Gökyiğit Vakfı desteğiyle geliştirilmekte olan içinde bulunduğumuz Nezahat Gökyiğit Botanik Bahçesi bu maksat için uygun bir yer olarak seçildi. Bu merasimle içinde bulunduğumuz adayı 'Ertuğrul Adası' ve bu amfiyi de 'Yamada Amfisi' olarak isimlendirdik. Torajiro Yamada, bu elim kazadan çok etkilenerek, şehit yakınları ve kazazedeler için Japonya'da bir kampanya düzenlemiş ve 22 yıl İstanbul'da kalarak iki ülke dostluğuna büyük hizmetlerde bulunmuştur. Atatürk dahil Türk zabitlerine Japonca dersleri de veren bu Türk dostunu da rahmetle anıyoruz.'' 
     
     ''587 ŞEHİDE, 587 FİDAN...'' 
     Sakura Vakfı Başkanı Manabu Doida ise 1890 tarihinde meydana gelen kazada 587 Türk askerinin şehit olduğunu, sadece 68 kişinin sağ olarak kurtulabildiğini, kurtarılan askerlerin Japon imparatoru tarafından, askeri gemilerle Türkiye'ye gönderildiğini anımsattı. 
     Manabu Doida, ''587 şehidi saygıyla anmak üzere 587 Sakura kiraz fidanının dikim merasimini yapabildiğimiz için gurur duyuyorum'' dedi. 
     Japonya'nın Ankara Büyükelçisi Tomoyuki Abe de Ertuğrul faciasından bugüne aradan geçen 115 yıl içerisinde dünyanın büyük bir hızla değişmiş olmasına rağmen Japonya ve Türkiye'nin karşılıklı dostluklarını geliştirmeye devam ettiğini dile getirdi. Abe, iki ülke arasındaki dostluk ilişkilerinin başlangıcını teşkil eden deniz faciasının kurbanları anısına Japonya'nın ulusal çiçeği olan sakura fidanlarının halkının çabalarıyla gönderilmesinin, Türkler ile Japonlar arasındaki dostane duyguların bir göstergesi olduğunu söyledi. 
     Tomoyuki Abe, ''Bu genç fidanların sağlıklı bir şekilde gelişerek biz Japonlar ile Türkler arasındaki dostluğun sembolü olacak çiçekler açmasını ve gelişmeleri ile aramızdaki ilişkilerin derinleşmesini diliyorum'' diye konuştu. 
     Konuşmaların ardından, törene katılanlar fidan dikti. 
     115 yıl önce Japon İmparatoru Tenno Meiji'ye Sultan II. Abdülhamit tarafından nezaket ziyaretine gönderilen Ertuğrul Firkateyni, Kushimoto yakınlarında tayfun nedeniyle batmıştı. Kazada, aralarında gemi komutanı Osman Paşa'nın da bulunduğu 587 denizci şehit olurken, mürettebattan yalnızca 68'i kurtulmuştu. 
     
</TEXT>
</DOC>
