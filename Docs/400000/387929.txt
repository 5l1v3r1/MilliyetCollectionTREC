<DOC>
<DOCNO> 387929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko08.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dış ticaret açığı 32.8 milyar doları aştı... 
</HEADLINE>
<TEXT>

     Türkiye’nin geçen ay 3.5 milyar dolarlık dış ticaret açığı verdiği ve bu yılın ilk dokuz aylık dönemindeki toplam dış ticaret açığının 32.8 milyar dolara kadar yükseldiği belirlendi. 
     Gümrük Müsteşarlığı, eylül ayına ilişkin geçici dış ticaret verilerini açıkladı. DİE’nin ay sonunda açıklayacağı verilereg öre yüzde 7 oranında hata yapı içerebileceği uyarısıyla yayımlanan verilere göre ihracat eylülde geçen yılın aynı ayına göre yüzde 16.28 oranında artarak 6 milyar 580 milyon dolara, ithalat ise yüzde 20.74 oranında 
     büyüyerek 10 milyar 57 milyon dolara yükseldi. Geçen yıl eylülde 2 milyar 764 milyon dolar olan dış ticaret açığı ise yüzde 25.8 artarak 3 milyar 477 milyon dolara kadar çıktı. İhracatın geçen yıl yüzde 67.18 olan ithalatı karşılama oranı ise bu yıl yüzde 65.43 olarak hesaplandı. Gümrük verilerine göre Türiye geçen yıl eylülde 5 milyard 659 milyon dolarlık ihracat, 8 milyar 424 milyon dolarlık da ithalat yapmıştı. 
     
     OCAK-EYLÜL DÖNEMİ 
     Ocak-eylül döneminde ise Türkiye’nin toplam ihracatı yüzde 17.37’lik bir büyüme ivmesi gösterdi ve 52 milyar 598 milyon dolar olarak gerçekleşti. Aynı dönemde ithalat ise yüzde 20.47’lik bir büyümeyle 85 milyar 445 milyon dolara ulaştı. 2004 yılının aynı döneminde ihracat 44 milyar 815 milyon dolar, ithalat ise 70 milyar 929 milyon dolar olmuştu. 
     Ocak-eylü dönemindeki dış ticaret açığı ise yüzde 25.8’lik artışla 32 milyar 847 milyon dolara kadar çıktı. 
     Türkiye’nin 26 milyar 114 milyon dolarlık dış ticaret açığı verdiği geçen yılın ilk dokuz ayında yüzde 63.13 olan ihracatın ithalatı karşılama oranı da bu yıl yüzde 61.56’ya kadar indi. 
     
</TEXT>
</DOC>
