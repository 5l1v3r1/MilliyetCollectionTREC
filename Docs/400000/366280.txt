<DOC>
<DOCNO> 366280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü alışkanlık 
</HEADLINE>
<TEXT>


Beşiktaş, 6 gündür Ailton'un gelişini beklerken, Brezilyalı futbolcunun eski takımlarında da aynı şekilde davrandığı, ülkesine her gittiğinde iznini uzatarak rötar yaptığı öğrenildi 

SÜLEYMAN HATISARU 


Ailton, eski huyundan vazgeçmiyor. Günlerdir İstanbul'a gelmesi için beklenen Beşiktaş'ın yeni futbolcusunun, eski takımlarında da rötar yapmayı alışkanlık haline getirdiği, gittiği her yerden geç döndüğü ifade edildi. 6 gün geciken ve bugün Türkiye'de olması beklenen Ailton'un bu tutumu, Teknik Direktör Rıza Çalımbay'ın canını sıktı. 
Takım içinde özellikle disipline büyük önem veren Siyah - Beyazlı ekibin teknik patronu, bu konuda Futbol Şube Sorumlusu Kıvanç Oktay ile görüştü. Çalımbay'ın, "Ailton'la görüşün ve en kısa zamanda takımda yerini alsın. Rötar yapması ne bize, ne de kendisine bir yarar sağlar" dediği öğrenildi. 
Beşiktaş Dergisi'nin dün piyasaya çıkan Ağustos sayısına röportaj veren Ailton, Almanya'dan bir idol olarak ayrıldığını, Türkiye'de de bunu yakalamak istediğini ifade etti. 
Brezilyalı futbolcu şöyle devam etti 
"Havalimanında yaşadığım tablo, taraftarlarımızın yoğun ilgisi beni çok etkiledi. Ayağımı daha sahaya basmadan beni bu şekilde karşıladıysalar, demek ki 1-2 maçta gollerimi atmaya başladıktan sonra beni çok daha fazla sevecekler. Ben bunun böyle olacağını hissediyorum. Almanya'da o kadar yıl oynadım ve buraya geldim. Kimse beni unutmuyor. Buradan gittiğimde de kimsenin beni unutmamasını istiyorum. Buna ulaşabilmek için elimden gelen her şeyi yapacağım." 

Testi kırılmadan 

Çalımbay, Altay maçı sonrasında futbolcularını azarladı, Erciyes sınavından üç puanla çıkmak istediklerini söyledi 

BİLAL MEŞE 

Altay maçının ardından "Bu bir hazırlık karşılaşması, düzeleceğiz" mesajı veren Beşiktaş Teknik Direktörü Rıza Çalımbay, futbolcularını ise fena azarladı. 
Altay karşısında oyun içinde disiplinsizliğin ön plana çıkması üzerine adeta çıldıran Çalımbay, "Maç öncesinde konuştuklarımızla, maç içindeki hareketler arasında adeta uçurum var. Altay'ın yerinde bir başka takım olsaydı, canımızı fena yakardı" dedi. 

Sergen-Tümer müjdesi 
Beşiktaş, Erciyesspor maçının hazırlıklarını dün akşam yaptığı antrenmanla sürdürdü. Kondisyon ve pas çalışmasının ardından kanatlardan yapılan ortalara gol vuruşu yapan futbolcular, çift kaleyle günü noktaladı. 
Sakatlığı nedeniyle uzun süredir takımdan ayrı kalan Tümer ve Sergen akşamki idmanda takımla birlikte çalıştı. İki futbolcu da çift kale maçta görev yaparken, sakat Koray ve Güven fizyoterapistler eşliğinde özel çalıştı. 

Kleberson'un eli kulağında 

Pas takımının ön liberosu Javad'dan artık ümidini kesen Beşiktaş, Manchester United'ın ünlü Brezilyalısı Kleberson'da yoğunlaştı. Bu futbolcunun transferinde önemli adımlar atıldığını vurgulayan yöneticiler, "Bir - iki güne kadar bu transfer biter" diyerek umutlu olduklarını ifade etti. Başkan Yıldırım Demirören'in de, "Sadece yıldız futbolcu alacağız" diyerek Kleberson'u işaret ettiği belirtildi. Rıza Çalımbay ise, "Bizi hedefe götürecek, iyi bir isim olmazsa, artık transfer istemiyorum" diye konuştu. 

Vaduz'a gözaltı 

UEFA Kupası'ndaki rakibi Vaduz'u, Sion karşısında Antrenör Bülent Albayrak'a izleten Beşiktaş Teknik Direktörü Rıza Çalımbay, yardımcısından umutlu mesaj aldı. Golsüz kapanan maçın doksan dakikalık kasetini de yanında getiren Albayrak, Vaduz'un korkulacak bir ekip olmadığını, ancak doksan dakika süreyle mücadeleyi bırakmadıklarını söyledi. Teknik heyet, Vaduz'un 6 Ağustos'taki Lugano karşılaşmasını da takip edecek. 

İnönü'de Siyah Beyaz gece 

Beşiktaş'ta yeni sezon formalarının ve ürünlerinin tanıtımı bugün BJK İnönü Stadı'nda yapılacak. Düzenlenen geceye, kombine kart sahipleri bir misafiriyle birlikte katılabilecek. 21.00 - 24.00 arasında düzenlenen geceye katılanların Siyah - Beyaz kıyafet giyecekleri vurgulandı. Ayrıca gecede, Ahmet Koç ve Yalın da birer konser verecek. 


</TEXT>
</DOC>
