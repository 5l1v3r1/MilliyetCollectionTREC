<DOC>
<DOCNO> 358622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko07.html </URL>
<DATE> 2005/07/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Telekom ihalesi hem teknik hem de hukuki olarak Oger Telekom'un 
</HEADLINE>
<TEXT>

     Teknik olarak Telekom ihalesini en yüksek fiyatı vererek kazanan Oger Telekom'un teklifi hukuki olarak da geçerli. Etisalat'ın teklifi değerlendirilmesi için Oger'in çekilmesi gerek. Aksi halde Oger Danıştay'a gitme hakkına sahip. Etisalad - Çalık Konsorsiyumu ise kararı Bakanlar Kurulu'nun vereceğini söyleyerek umudunu koruyor 

Referans Gazetesi 

Türk Telekom TT A.Ş'nin yüzde 55'lik hissesinin blok satışı için yapılan ihalede sadece en yüksek teklifi veren Saudi Oger'in teklifi değerlendirilecek. Etisalat'ın teklifi ancak Oger, ihaleden çekilirse mümkün. Aksi halde Oger, Danıştay'a gitme hakkına sahip. 
     Ulaştırma Bakanı Binali Yıldırım'ın dün basına yansıyan, Etisalat'ın teklifinin de değerlendirileceğine yönelik açıklamaları üzerine başlayan tartışmada, hukuki mevzuatın buna izin vermediği ortaya çıktı. Ancak Saudi Oger'in sözleşme imzalanmadan önce hisseleri almaktan vazgeçmesi ya da Oger Grubu ile ilgili bir sorun yaşanması durumunda Etisalat'ın teklifinin değerlendirmeye alınabileceği kaydedildi. Etisalat-Çalık grubunun peşin ödeme yapmasının ise değerlendirmeye alınması için yeterli bir gerekçe olmadığı belirtildi. Oger Telecom Genel Müdürü Paul Doany, ihalede paranın peşin ödenmesi ya da taksitle ödenmesi yönündeki seçenekleri hatırlatarak, taksitle ödemede faiz bulunduğuna dikkat çekti. Doany, ihalenin en yüksek teklifi verende kaldığını vurguladı. 

     
</TEXT>
</DOC>
