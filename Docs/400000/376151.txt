<DOC>
<DOCNO> 376151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur04.html </URL>
<DATE> 2005/09/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babasının otomobilini izinsiz alan genç, kaza yaparak öldü... 
</HEADLINE>
<TEXT>

     SAMSUN, DHA 

      SAMSUN'da babasına ait otomobili izinsiz alan 16 yaşındaki Abdullah Ünal, 18 yaşındaki ablası Esra Ünal ve arkadaşı 15 yaşındaki Abdülcabbar Daştan'ı gezdirirken ağaca çarptı. Abdullah Ünal yaşamını yitirirken, Esra Ünal ile Abdülcabbar Daştan yaralandı. 
     Zeytinlik Mahallesi'nde oturan Abdullah Ünal, babasına ait 55 AK 597 plakalı otomobili bugün gizlice alıp trafiğe çıktı. Ehliyetsiz olan Ünal, ablası Esra Ünal ve arkadaşı Abdülcabbar Daştan'ı da yanına alıp gezdirmek istedi. Ünal'ın kullandığı otomobil, Hançerli Mahallesi'nde aşırı hız sonucu orta refüje çıkarak buradaki ağaca çarptı. Otomobil içinde bulunan sürücü Abdullah Ünal ile ablası Esra Ünal ve arkadaşı Abdülcabbar Daştan, çevrede bulunanlar tarafından Samsun Devlet Hastanesi'ne kaldırıldı. Abdullah Ünal, yapılan tüm müdahalelere rağmen kurtarılamadı. Diğer iki yaralının durumunun ise iyi olduğu bildirildi. 
     Samsun Atakum Endüstri Meslek Lisesi'nden ayrıldığı öğrenilen Ünal'ın ölümü, ailesini yasa boğdu. 
     
</TEXT>
</DOC>
