<DOC>
<DOCNO> 368563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yazar/uras.html </URL>
<DATE> 2005/08/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Kaynağı meçhul' parada artış var 
</HEADLINE>
<TEXT>


Bir "Anadolu deyimi" vardır. "Biz üç kişiyiz... Birbirimizi biliriz" derler. İşte o biçim... Biz "sermaye birikimi" bakımından fakir bir ülkeyiz. Bu ülkede "sermaye çevresi" denilen "çevre" pek dardır. Bu çevrede çok az kişi vardır. Açık anlatımıyla sermayenin paranın kimde olduğu bilinir. 
Sakın ha "Para ile imanın kimde olduğu bilinmez" demeyiniz. O eskidendi. Günümüzde "imanın kimde olduğu" gene bilinmiyor ama, kimin alın teri ile, kimin meşru yollardan ne kadar para kazanabileceği, ne kadar birikime sahip olduğu biliniyor. 
Alın teri ile kazanılan, meşru yollardan kazanılan para yastık altında durmuyor. Vergisi ödeniyor. Mali sistem içinde hareket ediyor. 
Son zamanlarda cisminden kimsenin haberdar olmadığı, ismi duyulmamış kimselerin devletin veya özel kişilerin satışa çıkardıkları şirketleri, gayrimenkulleri, yüksek paralar ödeyerek aldıkları görülüyor. Duyuluyor. 
Bu alımlarda söz konusu olan paralar 3 kuruş 5 kuruş değil ki... 200 milyon dolar, 500 milyon dolar, 1 milyar dolar... İyi de... Acaba bu paraların kaynağı nedir 

Servet varlık değişimi hızlandı 
Son krizden bu yana Türkiye'de varlıkların el değişimi hızlandı. Batan bankaların şirketleri, gayrimenkulleri satışa çıkarıldı. Hükümet özelleştirme programı çerçevesinde kamu şirketlerini, gayrimenkullerini satışa çıkardı. 
Krizden etkilenen özel sektör kuruluşları ve de özel gerçek kişiler şirketlerini, gayrimenkullerini satmaya başladı. 
Bu alım satımlar ülkede önemli ölçüde "servetin varlığın" el değiştirmesine yol açıyor. 
Bu tür büyük "servet varlık" hareketi her zaman olmaz. Daha önce, "mübadele" zamanlarında, "Varlık Vergisi" döneminde, "6-7 Eylül Olayları" sonunda büyük ölçüde "servet varlık" değişimi gerçekleşmişti ama, günümüzde olan bitenler şimdiye kadar rastlanmayan boyuta ulaştı. 
İlginç olan da şu Daha önce hangi para ile nasıl kurulduğu, büyüdüğü bilinen şirketler ile servet varlık, bu değişim sırasında, "paralarının kaynağı meçhul" kişilerin eline geçiyor. 

Haksız rekabet var 
Başka bir anlatım ile, "kaynağı meçhul" para sahipleri ekonomiyi ele geçiriyor. Ekonomi "kaynağı meçhul" para sahiplerinin kontrolüne giriyor. 
Kaynağı meçhul paralarla büyük ödemeler yapanların ortak hayat hik yesi var... "Çok fakirdiler. Ayakkabı boyadılar, simit sattılar. Sonra bakkal dükk nı açtılar... On yılda çok çalışıp zengin oldular..." 
Gene Anadolu'da bir deyim vardır. "Ya sen hayatında hiç dayak yememişsin, ya da sayı saymayı bilmiyorsun" derler. İşte o biçim... Son yıllarda "servet varlık" değişiminde kullanılan "kaynağı meçhul" paraların böyle "fındık fıstık" satarak biriktirilmesi mümkün değil. 
Şimdi geliyoruz en önemli noktaya Bu alım satımlar "saklı gizli" olmuyor. Bu alım satımlarda ödenen paralar belli... Gece kulüpleri önünde vergisi ödenmemiş otomobil avcılığı yapan vergi denetim elemanlarının "Bugüne kadar vergi listelerine adı geçmemiş", ama şirket ve gayrimenkul satın alırken 300-600 milyon dolar ödeme yapanların defterlerine bakması gerekmez mi 
Bu yapılmalı ki, alın teri ile kazanılmış, vergisi ödenmiş para sahiplerinin hakkı yenilmesin. Onlar "kaynağı meçhul" para sahiplerinin haksız rekabeti altında "enayi durumuna" düşmesin. 



</TEXT>
</DOC>
