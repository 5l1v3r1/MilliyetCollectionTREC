<DOC>
<DOCNO> 396607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/siyaset/siy01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 'Türkiye'nin uleması' 
</HEADLINE>
<TEXT>


Ulema tartışmalarıyla gündeme gelen "Türkiye'nin uleması" olarak bilinen Din İşleri Yüksek Kurulu üyeleri içinde, doktorasını Sorbonne'da yapıp 10 dil bilen de, Milli Güvenlik Akademisi'nden mezun olan da var 

ÖNDER YILMAZ Ankara 


Başbakan Erdoğan'ın, daha sonra yumuşattığı "Türban konusunda söz söyleme hakkı ulemanındır" açıklamasıyla başlayan tartışmada gözler, "Türkiye'nin uleması" olarak bilinen Din İşleri Yüksek Kurulu DİYK üyelerine çevrildi. Genellikle kamuoyu önüne çıkmayan, dini konularda yorum yapan kurul üyeleri felsefe, filoloji ve ilahiyat alanında yetkin okullardan mezun ve en az iki yabancı dil biliyor. 

'Fetva kurulu' 
Diyanet İşleri Başkanlığı'nın en yüksek karar ve danışma organı olan ve 16 üyeden oluşan DİYK'nın başkanlığını Muzaffer Şahin yürütüyor. Kurul üyelerinin çoğunun ortak özelliği, DİB bünyesinde "Diyanet Akademisi" olarak tanımlanan "Haseki kursu"ndan geçmiş olmaları. Müftü, vaiz, vaize gibi önemli din görevlilerinin yetiştirildiği Haseki Eğitim Merkezi'ndeki eğitim 3 yıl sürüyor. Merkez, adını, İstanbul'da kurulduğu semtten alıyor. 
Kurulun en çarpıcı siması, doktorasını Fransa'nın ünlü üniversitesi Sorbonne'da yapan ve halen A.Ü. İlahiyat Fakültesi'nde öğretim üyeliği görevini yürüten Prof. Mehmet Bayraktar. 10 yabancı dil bilen Bayraktar'ın uzmanlık alanı İslam felsefesi. 
Sidney Başkonsolosluğu'nda ataşelik yapan ve 3 dil konuşan Şükrü Özbuğday'ın dikkat çeken özelliği de Milli Güvenlik Akademisi'nin 42. dönem mezunu olması. 
Kurulun aldığı kararlarda bazı konular şunlar "Sigorta, kadınların şahit ve mirasçı olmaları, estetik ameliyat, kadınların başı açık namaz kılmaları, sadaka, göz damlasının orucu bozup bozmayacağı, kadınların özel hallerinde yapamayacakları ibadetler, tüp bebek, Türkçe ibadet, organ nakli." 

Üyelerin özgeçmişi Tek kadın üye var 

Dr. Muzaffer Şahin Kurul Başkanı. 1982'de Yüksek İslam Enstitüsü'nü YİE bitirdi. Muş Müftülüğü yaptı. Haseki kursundan geçti. "İslam Hukuku'nda sebepsiz zenginleşme" adlı doktorası var. 1986'da önce uzman, sonra üye olarak kurulda görev aldı. Arapça ve Fransızca biliyor. 
Mehmet Kaya Kurt Kurul Başkan Vekili. 1972'de YİE'yi bitirdi. Haseki kursundan geçti. Çeşitli ülkelerde görev aldı. DİB Eğitim Uzmanlığı ve Personel Dairesi Başkanlığı yaptı. Arapça ve Fransızca biliyor. 
Yusuf Altaş 1971'de YİE'yi bitirdi. Haseki kursundan geçti. Müftülük yaptı. Belçika'da bulundu. Arapça ve Fransızca biliyor. 
Ahmet Arpa 1978'de Ankara İlahiyat Fakültesi'ni bitirdi. Haseki kursundan geçti. Müftülük yaptı. Münih Din Ataşeliği'nde bulundu. Arapça ve Almanca biliyor. 
Abdullah Ayan 1973'te YİE'yi bitirdi. Haseki kursundan geçti. Hac Dairesi Başkanlığı yaptı. Berlin Din Ataşeliği görevinde bulundu. Arapça ve Fransızca biliyor. 
Dr. Halil Altuntaş 1982'de YİE'yi bitirdi. Haseki kursundan geçti. Vaizlik yaptı. "Necri ve Tefsirdeki Metodu" ile doktorasını tamamladı. İngilizce ve Arapça biliyor. 
Prof. Dr. Mehmet Bayraktar Ankara İlahiyat Fakültesi mezunu. 1973-1978 arasında Paris Sorbonne Üniversitesi Felsefe ve İslam Bölümü'nde master ve doktora yaptı. Roma Gregoiana Üniversitesi ve ABD Georgetowne Üniversitesi'nde İslam Felsefesi Profesörü olarak görev yaptı. Halen Ankara İlahiyat Fakültesi'nde İslam Felsefesi Ana Bilim Dalı Başkanlığı görevini yürütüyor. Arapça, Farsça, İtalyanca, Fransızca, İspanyolca, İngilizce, Latince, Yunanca, Malayca ve Japonca biliyor. 
Şükrü Özbuğday 1978'de YİE'yi bitirdi. Haseki kursundan geçti. Müftülük yaptı. 1992 yılında DİYK'ya üye olarak atandı. 42. Dönem Milli Güvenlik Akademisi kursundan geçti. Sidney Başkonsolosluğu'nda Din Ataşeliği görevinde bulundu. Arapça, İngilizce ve Fransızca biliyor. 
Dr. Sadık Eraslan 1976'da YİE'yi bitirdi. Haseki kursundan geçti. Sidney Din Ataşeliği görevinde bulundu. İngilizce ve Arapça biliyor. 
Dr. İbrahim Paçacı 1981'de İlahiyat Fakültesi'ni bitirdi. Haseki kursundan geçti. Uzmanlık alanı İslam ve medeniyet hukuku. Arapça biliyor. 
Prof. Dr. Mualla Selçuk Kurulun tek kadın üyesi. Hacettepe Üniversitesi İngiliz Dili ve Edebiyatı Bölümü ile Ankara İlahiyat Fakültesi'ni bitirdi. Ankara İlahiyat Fakültesi Dekanı. Uzmanlık alanı din eğitimi ve öğretimi. İngilizce ve Arapça biliyor. 
Doç. Dr. İsmail Karagöz İlahiyat Fakültesi mezunu. Uzmanlığı tefsir. Müftülük, Almanya'da din ataşeliği ve DİB'de müfettişlik görevlerinde bulundu. Arapça ve Almanca biliyor. 
Prof. Dr. İsmail Hakkı Ünal ODTÜ ve Ankara İlahiyat Fakültesi'ni bitirdi. MEB Kitap Yazım Komisyonu'nda görev aldı. Uzmanlık alanı hadis. Arapça ve İngilizce biliyor. 
Mehmet Zeki Karakaya 1979'da İslami İlimler Fakültesi mezunu. Haseki kursundan geçti. İl müftülüğü, müfettişlik yaptı. Arapça ve Farsça biliyor. 
Prof. M.Saim Yeprem Halen Marmara Üniversitesi İlahiyat Fakültesi'nde hocalık yapıyor. Uzmanlık alanı kelam. Arapça ve İngilizce biliyor. 
Mehmet Keskin 1976'da YİE'yi bitirdi. Müftülük yaptı. Fıkıh ve tefsir uzmanı. Arapça ve İngilizce biliyor. 


</TEXT>
</DOC>
