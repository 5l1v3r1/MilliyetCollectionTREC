<DOC>
<DOCNO> 379315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/ekonomi/eko01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci lige 5 kaldı 
</HEADLINE>
<TEXT>


Yılda 40 kongre yapılan kent, 'kongre şehri' kabul ediliyor. Yılda 35 kongreye ev sahipliği yapan İstanbul'un, 'kongre şehirleri birinci ligi'ne çıkmasına az kaldı. Kongre turizmindeki payı ise hızla artıyor 

DİLEK TAŞ 

Son yıllarda Dünya Mimarlar Birliği, Dünya Gazeteler Birliği, OECD ve NATO toplantıları gibi başarılı kongrelere ev sahipliği yapan İstanbul, yılda 35 kongre ile dünya kongre şehirleri arasında 26'ncı sırada yer alıyor. Dünyanın en önemli 'kongre şehirleri' sıralamasında Barselona, yılda 105 kongre ile birinci sırada bulunuyor. 
Turizm Yazarları Derneği'nin TUYED yaptığı araştırmaya göre, İstanbul, 'kongre şehirleri' listesinde 26'ncı sırada bulunmasına karşın son yıllarda sıralamadaki yerini yukarı doğru zorluyor. TUYED'in, İstanbul'daki beş yıldızlı otellerin kongre merkezi kapasitesini dikkate alarak yaptığı araştırmaya göre İstanbul'daki 28 beş yıldızlı otelin 23 bin kişilik kapasitesi var. Bu da kentin büyük kongreler için 'yeterli' olduğunu gösteriyor. 
Uluslararası Kongre ve Fuarlar Birliği'nin ICCA yaptığı araştırmaya göre, şu anda 35 kongre yapan İstanbul'un 'dünya kongre şehirleri' sıralamasında 'birinci lig'e çıkmasına yıllık kongre sayısını beş kongre daha artırması yeterli olacak. Uluslararası Dernekler Birliği'nin UIA 1995-2004 dönemini kapsayan araştırması bu konuda sorun yaşamayacağını gösteriyor. Çünkü araştırmaya göre Türkiye yüzde 8.2 oranı ile 'toplantı sayısı en hızlı artan ülkeler' arasında. 

150 milyar dolarlık pazar 
Ülkeler sıralamasına ABD, 'katılımcı sayısı' açısından yılda 365 bin 609 katılımcı ile ilk sırada yer alıyor. Türkiye yılda 39 bin ziyaretçi ile yine 26'ncı sırada. En çok kongre ABD'de yapılıyor. ABD'de yılda 288 önemli büyük kongreye yapılırken Türkiye, 50 önemli kongreye ev sahipliği yapıyor. Araştırmada geçen yıl Türkiye'ye gelen 39 bin kongre katılımcısının 31 binini İstanbul'un ağırladığına dikkat çekiliyor. Dünyada her yıl 3 bin 500 kongre yapılıyor ve kongre turizmi pastasının büyüklüğü 150 milyar dolar civarında. Türkiye'nin bu pastadan aldığı pay ise yüzde 2. 



Pastanın yüzde 60'ı küçük kongrelerde Turistik Otelciler, İşletmeciler ve Yatırımcılar Birliği Başkanı Timur Bayındır, İstanbul'daki otellerin yeterli kongre merkezi kapasitesine sahip olduğunu belirtiyor. Bayındır, "Kongre pastasının yüzde 60'ını ortalama bin kişi katılımlı küçük çaplı organizasyonlar çekiyor. Bu tip organizasyonlara ev sahipliği yapabilen otellerin sayısı ise yeterli" diyor. 

'Üç - dört yıldızlı otel eksikliği var' Madrid ve Dublin dahil sekiz şehrin tanıtımını üstlenen International Meeting Venues Temsilcisi Julie Watterson, İstanbul'un yakaladığı pozitif ivmenin devam edeceğini belirtiyor. Küçük çaplı çok sayıda kongrenin de Türkiye'ye çekilmesinin gerekliliğine dikkat çeken Watterson, "Beş yıldızlı otel sayısı yeterli. Üç - dört yıldızlı sayısı artmalı " diyor. 


</TEXT>
</DOC>
