<DOC>
<DOCNO> 360673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun31.html </URL>
<DATE> 2005/07/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Berlin'de çeşitli dinlerden temsilciler teröre karşı birlik sergiledi... 
</HEADLINE>
<TEXT>

     Almanya'nın başkenti Berlin'deki İngiltere Büyükelçiliği'nde bir araya gelen çeşitli dinlerden temsilciler teröre karşı birlik sergiledi. 
     Alman Birlik 90 Yeşiller Partisi'nin Avrupa Parlamentosu Milletvekili Cem Özdemir'in girişimiyle İngiltere'nin Berlin Büyükelçisi Sir Peter Torry tarafından düzenlenen toplantıya, Alman hükümetinin göç, mülteci ve uyum sorumlusu Marieluise Beck ile Almanya Müslümanlar Merkez Konseyi Başkanı Nedim Elyas, Berlin Yahudi Cemaati'nin Hahambaşı Yitzak Ehrenberg ve Alman rahip Theodor Clemens katıldı. 
     Büyükelçi Torry, Londra'daki terör saldırılarını Müslümanların çok büyük kesiminin de kınadığını belirterek, ''Fanatizmin dinle ilgisi yok. Müslümanlar ülkemiz için çok şey yaptılar. İslamiyet'in ılımlı ve gerçek sesini duyurmak için gelecekte de birlikte çalışacağız'' dedi. 
     Londra'daki saldırıların sadece İngiltere'ye değil, tüm dünyaya karşı yapıldığını ifade eden Torry, kurbanlar arasında her dinden insanların bulunduğuna dikkat çekti. 
     Torry, teröristlerin Pakistan kökenli İngiliz vatandaşları olması konusunda ne düşündüğünün sorulması üzerine, ''Bu henüz kesinleşmedi. Ancak bunun doğru olması durumunda gençlerin neden ve kimler tarafından etkilendiklerinin tespit edilmesi lazım. Bu tür olaylar Avrupa'nın diğer ülkelerinde de olabilir'' dedi. 
     İngiltere'de Müslümanlara yönelik saldırıların artması konusunda ne düşündüğünün sorulması üzerine de Torry, şunları söyledi 
     ''Ben böyle bir şey duymadım. Hafta sonunda Londra'daydım. Müslümanlara karşı tepkiler olduğu şeklinde bir şey duymadım. Bu tür olaylar olursa bunları da yasalar çerçevesinde izleriz.'' Özdemir de Londra'daki kurbanların ailelerine başsağlığı dileyerek, İngilizlerin bu terör saldırılarına doğru yanıt verdiklerini, İngiltere Kraliçesi II. Elizabeth'in, yaşam tarzlarını değiştirmeyeceklerini açıkladığını söyledi. 
     Kendisinin de laik bir Müslüman olarak bu görüşlere katıldığını ve İngilizlerin cesaretine ve soğukkanlılığına hayranlık duyduğunu belirten Özdemir, ''Görüşler ne olursa olsun hiçbir neden terörizmi haklı gösteremez'' dedi. 
     Tüm dinlerin temsilcilerine bunu her vesileyle anlatmaları çağrısında bulunan Özdemir, ''Bana ailem tarafından anlatılan İslamiyet'in, Londra, Madrid ya da İstanbul'daki terör görüntüleriyle ilgisi yok. Bana İslamiyet ile ilgili olarak iyilik ve sevgi anlatıldı'' diye konuştu. 
     Müslümanlara, radikallerin aralarına sızmalarına da izin vermemeleri çağrısında bulunan Özdemir, Müslümanların güvenlik makamlarına da teröristlerin yakalanması için yardımcı olmaları, cami kapılarını hoşgörüye açmaları, şiddete ve radikallere ise kapatmaları gerektiğini söyledi. 
     Beck de terörizmin siyasi nedenlere dayandırılamayacağını ifade ederek, ''Terörizmin hiçbir meşruluğu yoktur'' dedi. 
     Teröristlerin amacının insanların birlikte yaşamını bozmak olduğunu ifade eden Beck, birlikte yaşamak zorunda olduklarını, teröristlerin ise bunu engellemeye ve karşılıklı saygı duygusunu yok etmeye çalıştıklarını kaydetti. 
     Beck, cami derneklerini de her türlü şiddete karşı tepki göstermeye ve hoşgörüyü teşvik etmeye çağırdı. 
     
     MÜSLÜMANLAR İÇİN BİR HAKARET 
     Elyas da teröristlerin kendilerine Müslüman demelerine çok üzüldüklerini belirterek, bunun gerçek Müslümanlar için bir hakaret olduğunu söyledi. 
     İslamiyet'in insan öldürmeye, anarşiye ve teröre izin vermediğine işaret eden Elyas, teröristlerin Batılı ülkeleri saldırılarıyla biraz yıpratabileceklerini, ancak savaşı hiçbir zaman kazanamayacaklarını belirtti. 
     Teröristlerin amacının Batılı ülkeler ile İslam ülkeleri arasında anlaşmazlık yaratmak olduğunu ve buna izin verilmemesi gerektiğini kaydeden Elyas, Müslüman cemaatlerin Avrupa ülkelerinde topluma daha iyi entegre edilmeleri, Müslümanların da buna karşılık radikal tutumları açık bir şekilde kınamaları gerektiğini söyledi. 
     Toplantıya katılan hahambaşı Ehrenberg ile rahip Clemens de insanların eşit olduğuna işaret ederek, hiçbir dinin insanlara şiddet uygulanmasına izin vermediğini belirttiler. 
     Toplantının sonunda, Londra'daki saldırılarda ölenler için dua edildi. 
     
</TEXT>
</DOC>
