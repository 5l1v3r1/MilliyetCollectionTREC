<DOC>
<DOCNO> 393534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur31.html </URL>
<DATE> 2005/11/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Antalya'ya 7 milyonuncu turist geldi 
</HEADLINE>
<TEXT>

     Antalya’ya gelen turist sayısı 7 milyona ulaştı. 7 milyonuncu turist, Antalya Valisi Alaaddin Yüksel ve diğer yetkililer tarafından Antalya Havalimanı’nda törenle karşılandı. 
     Antalya Havalimanı IC Terminal 2’ye Almanya’dan gelen ve 7 milyonuncu turist olan Ralf Kiewitt, eşi Sabille ve altı aylık çocukları Leonard, Antalya Valisi Alaadin Yüksel, Emniyet Müdürü Naciye Ekmekçibaşı, havaaalanı yetkilileri tarafından törenle karşılandı. 
     Vali Alaaddin Yüksel, şanslı Kiewitt ve ailesine "hoşgeldiniz" dedi ve günün anısına Antalya Valiliği’nin bir plaketini verdi. 
     7 milyonuncu turist olarak Antalya’ya gelen Kiewitt ailesine, 
     gelecek yıl istedikleri zamanda IC International Terminal Hotel’de her şey dahil bir hafta tatil, Atlasjet’ten gidiş-dönüş uçak biletleri ve çeşitli hediyeler sunuldu. Vali Yüksel, Kiewitt ailesini kutladı ve altı aylık Leonard’ın elinden öperek, aileye güzel tatiller diledi. 7 milyonuncu turist Ralf Kiewitt de, Türkiye’ye ilk kez geldiğini ve gelişinin rüya gibi olduğunu söyledi. Almanya’da mimarlık yaptığını, eşinin de bankacı olduğunu anlatan Kiewitt, altı aylık bebeklerini alarak, sürekli adını duydukları Türkiye’ye tatile gelmek istediklerini, böyle bir karşılamanın kendilerini çok mutlu ettiğini kaydetti. Türkiye’nin yerinin AB olduğunu ifade eden Kiewitt, "Bana göre Türkiye AB içerisinde yerini alacaktır" dedi. 
     
</TEXT>
</DOC>
