<DOC>
<DOCNO> 379815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/gun05.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi bölmeye çalışanlar var' 
</HEADLINE>
<TEXT>


Gaziler Günü nedeniyle mesaj yayımlayan Org. Özkök, "Türkiye Cumhuriyeti ile açık bir hesaplaşma içine giren mürteci grup, karşısında TSK'yı bulacaktır" dedi 

ANKARA Milliyet 

Genelkurmay Başkanı Orgeneral Hilmi Özkök, Gaziler Günü nedeniyle yayımladığı mesajında, "Özellikle 'etnik milliyetçilikle' ulusal kimliğimizin ve üniter yapımızın ayrıştırılmaya ve bizleri bir arada tutan ortak değerlerimizin aşındırılmaya çalışıldığı bir ortamda, siz gazilerimizin varlığı ve ifade ettiği anlam, bizlere ayrı bir güç vermektedir" dedi. Özkök'ün mesajında, 28 Şubat sürecinden bu yana TSK mensuplarınca 'gerici dini akımları' tanımlamak için kullanılan 'irtica' ifadesi yerine bir tek 'mürteci' gruptan bahsetmesi dikkat çekti. 

'Sapık amaçlar' 
Özkök, dini kullanarak Cumhuriyet ile hesaplaşmaya giren çevrelere şu mesajı verdi "Gerçek dinle hiçbir alakaları olmadığı halde, İslam dinini sapık amaçları için kötüye kullanarak halkımızı yanıltmaya çalışan ve hatta daha da ileri giderek kendilerini Türkiye Cumhuriyeti ile açık bir hesaplaşma içinde gösteren mürteci grup, her zamanki gibi karşılarında bütün toplumsal güçleri ve TSK'yı bulacaklar ve hiçbir zaman habis emellerine ulaşamayacaklardır." 
Cumhurbaşkanı Sezer de mesajında, "Şehitlerimizin ve gazilerimizin emanetine sahip çıkmak, güçlü olmamızın, başı dik, onurlu bir yaşam sürmemizin yolunu açmıştır" dedi. 

Gazilerden teröre lanet 

ÇANAKKALE, İZMİR DHA 
Çanakkaleli gaziler, Gaziler Günü'nün 84'üncü yıldönümü nedeniyle düzenlenen törende, terör örgütü PKK'ya anlamlı mesajlar verdi. Törende konuşan Türkiye Muharip Gaziler Derneği Çanakkale Şube Başkanı ve Kıbrıs Gazisi Necdet Erdinç, "Savaş meydanlarının en büyük rütbesi şehitliktir. Bu aziz milletin hayatta kalan evlatları gazilik unvanını da büyük bir gururla taşımaktadır" dedi. Arı Burnu 27'nci Alay Gazisi Hüseyin Sürek'in oğlu Ahmet Sürek, babasının askeri kıyafetini giyerek törene katıldı. 


</TEXT>
</DOC>
