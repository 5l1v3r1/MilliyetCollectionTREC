<DOC>
<DOCNO> 397394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo26.html </URL>
<DATE> 2005/11/23/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sivasspor'da Beşiktaş maçı öncesi tek hedef galibiyet 
</HEADLINE>
<TEXT>

     Sivasspor'da, kulüp ikinci başkanı Mehmet Oflaz, son haftalarda şanssız puan kayıpları yaşadıklarını belirterek, ''Beşiktaş maçında tek hedefimiz galibiyet'' dedi. 
     Turkcell Süper Ligi'nin 14. haftasında sahasında Beşiktaş'ı konuk edecek olan Sivasspor, hazırlıklarını teknik direktör Werner Lorant yönetiminde kulup tesislerinde basına kapalı yaptığı tek idmanla sürdürdü. 
     Mehmet Oflaz, AA muhabirine yaptığı açıklamada, son 3 haftada yaptıkları Çaykur Rizespor, Fenerbahçe ve Ankaraspor maçlarında son dakikalarda yedikleri gollerle şanssız biçimde puanlar yitirdiklerini söyledi. 
     Seyirci avantajlarını da kullanarak sahalarında yapacakları Beşiktaş maçından galip ayrılacaklarına inandığını ifade eden Oflaz, ''Beşiktaş'ın içinde bulunduğu durum bizi ilgilendirmiyor. Bu maçta tek hedefimiz galibiyet'' dedi. 
     Beşiktaş karşılaşmasıyla, ışıklandırma çalışmaları tamamlanan 4 Eylül Stadı'nda ilk kez gece maçı yapacaklarını da hatırlatan Oflaz, tüm taraftarlarını takımlarını desteklemeye çağırdı. 
     
</TEXT>
</DOC>
