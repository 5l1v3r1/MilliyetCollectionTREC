<DOC>
<DOCNO> 360009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun17.html </URL>
<DATE> 2005/07/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hollanda'da Theo van Gogh cinayeti davası başladı... 
</HEADLINE>
<TEXT>

     Hollanda'da geçen yıl işlenen ve ülkede kısa süreli de olsa terör korkusuna yol açan sinemacı Theo van Gogh cinayetiyle ilgili dava Amsterdam'da başladı. 
     Osdorp semtinde hazırlanan özel binada çok sıkı güvenlik önlemleri altında başlayan duruşmaya yalnızca olayla ilgili taraflar katılıyor. 
     Katil zanlısı 27 yaşındaki Fas asıllı Mohammed Bouyeri, avukatı aracılığıyla geçen hafta mahkemede hazır bulunmak istemediğini bildirmişti. Ancak zanlının istememesine rağmen, savcılığın zorunlu kılmasıyla cezaevinden mahkeme salonuna getirildiği bildirildi. Yargılamaya basının çok büyük ilgi gösterdiği ve bazı yabancı basın organlarınca da takip edildiği belirtildi. 
     Hollanda'da Müslümanlar aleyhine yazılarıyla tanınan sinemacı Theo van Gogh, geçen yıl kasım ayı başında başkent Amsterdam'da uğradığı silahlı saldırıda yaşamını yitirmiş, bu olayın ardından ülkede Müslümanlara ait kurum ve kuruluşlara bir ay içinde 800 dolayında saldırı yapılmıştı. 
     Kökten dinci olduğu bildirilen katil zanlısı Mohammed Bouyeri, bütün suçlamaları daha önce yapılan ön duruşmada kabul ettiğini açıklamıştı. 
     
</TEXT>
</DOC>
