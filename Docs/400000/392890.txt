<DOC>
<DOCNO> 392890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur39.html </URL>
<DATE> 2005/11/07/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Bakan Tüzmen, Bulgaristan'dan, vize ve geçiş ücreti indirimi istedi 
</HEADLINE>
<TEXT>

     Bulgaristan Ekonomi ve Enerji Bakanı Rumen Ovçarov ile bir araya gelen Devlet Bakanı Kürşad Tüzmen, Bulgaristan'ın yüksek vize ücreti uyguladığını vurguladı, geçiş ücretlerinin de düşürülmesini istedi. 
     Bakan Tüzmen, bu akşam vereceği yemek öncesinde, Bulgaristan Ekonomi ve Enerji Bakanı Rumen Ovçarov ile makamında biraraya geldi. Ziyarette konuşan Bakan Tüzmen, iki ülke arasındaki ticarette yaşanan sorunları sıraladıktan sonra, ''Bulgaristan, her sorunun çözümünü 2007 olan Bulgaristan'ın AB'ye üyelik tarihine erteliyor. Artık ufak tefek sorunların çözümünü AB'ye havale etmeyelim. Aramızda halledelim'' dedi. 
     Bakan Ovçarov'un ziyaretinden duyduğu memnuniyeti dile getiren Tüzmen, karşılıklı ziyaretlerin, fuarların, KEK toplantılarının ticaretin artmasında etkili olduğunu, Paşabahçe firmasının Bulgaristan'da, Bulgar firmalarının da Türkiye'de yatırım yapmasının ticaretin gelişmesini hızlandırdığını kaydetti. Karşılıklı yatırımların artması konusunda her türlü desteği vereceklerini anlatan Tüzmen, Bulgaristan'dan önemli sayıda turistin Türkiye'ye geldiğini hatırlatırken, ''Olumlu komşuluk ilişkilerimiz sayesinde ekonomilerimizin çok iyi noktalara taşınacağından eminim'' diye konuştu. 
     Bulgaristan Ekonomi ve Enerji Bakanı Rumen Ovçarov ise konuşmasında, iki ülke arasındaki ticaret hacminin 2.3 milyar dolara ulaştığını belirterek, buna rağmen bavul ticaretinin sürmesinin doğru olmadığını söyledi. Konuk Bakan, bavul ticaretinin kayıtlı ticarete dönüştürülmesini, Hamzabeyli Sınır Kapısı'nda, Kapıkule'de olduğu gibi gümrüksüz akaryakıt satan bir istasyon açılmasını, taşıma araçlarının geçiş kotalarının artırılmasını istedi. 
     
     ''HALKIN BAVUL TİCARETİNE İHTİYACI VAR'' 
     Devlet Bakanı Kürşad Tüzmen, bunun üzerine, sınır kapılarında gümrüksüz akaryakıt sağlanması konusunda yeni bir yasal düzenleme hazırlığında olduklarını açıkladı. 
     İki ülke arasındaki ticarette yaşanan sorunlara da değinen Bakan Tüzmen, bavul ticaretinden şikayet edilmesine karşın hiç bir tarafın bunu önlemeye çalışmadığını belirterek, şöyle devam etti 
     ''Biz de iki ülke arasındaki tüm ticaretin kayıtlı şekilde yapılmasını istiyoruz. Ama, bavul ticareti ihtiyaçtan doğuyor. İki ülke halkının da bu tür küçük ticarete ihtiyacı var. Bulgaristan'dan her gün 2 bin kişi giriyor. Beraberinde şeker, peynir, sigara getiriyor, giderken tekstil-konfeksiyon götürüyor. Fatura beyanı ile ticarette engel çıkartılıyor, sınır bölgesindeki halkın buna ihtiyacı var.'' Türkiye'nin Bulgar vatandaşlarına vize uygulamamasına karşın Bulgaristan'ın vize için 123 dolar ücret aldığını, Türk TIR'larından 2 katı geçiş ücreti istenmesi nedeniyle iki ülke arasındaki ticarette taşımacılığın Bulgar TIR'ları tarafından yapıldığını anlatan Tüzmen, vize ücretinin kaldırılmasını, geçiş ücretlerinin de Bulgar TIR'ları ile eşitlenmesini istedi. Bulgaristan'da yatırım yapan Türk işadamlarının oturma izni alabilmesi için 10 Bulgar vatandaşını çalıştırma şartı arandığını, bunun da KOBİ'lerin yatırımını zorlaştırdığını belirten Bakan Kürşad Tüzmen, şöyle konuştu 
     ''Birçok sorunun çözümünü, Bulgaristan, 2007 olan AB üyeliğine bırakıyor. Sizi AB üyesi olarak görmekten mutluluk duyarız. Darısı bizim başımıza. Ama her işi AB'ye havale etmeyelim. Ufak tefek bu tür sorunları şimdi çözelim. AB üyesi olacak koskoca bir ülke, bu tür ufak sorunlarla uğraşmamalı. Önceden bizde bakanlar sık sık değişirdi. Yurtdışından gelen bakanlar bundan şikayet ederdi. Şimdi ben 11 yıldır bu teşkilatta görev yapıyorum. Bakıyorum Bulgar bakanları sık sık değişiyor. Artık bu sorunları sizin döneminizde çözelim.'' Bulgaristan Ekonomi ve Enerji Bakanı Bakanı Ovçarov da bu konuşma üzerine, Bulgaristan'ın bütün ülkelerden aynı vize ücretini istediğini, Türklere yönelik ayrı bir uygulama olmadığını, geçiş ücretlerini de AB üyeliğine kadar düşüreceklerini söyledi. Ovçarov, ayrıca, bu yıl için Bulgar TIR'larına yönelik 4 bin ek geçiş kotası verilmesini istedi. 
     
</TEXT>
</DOC>
