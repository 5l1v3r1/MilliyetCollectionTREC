<DOC>
<DOCNO> 369815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/guncel/agun.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakka, 11 Eylül'ü önceden bildirmiş 
</HEADLINE>
<TEXT>


Alman Der Spiegel dergisi son sayısında, Türkiye'de yakalanan El Kaide zanlısı Sakka'nın, ABD'deki 11 Eylül, saldırılarını bir gün önceden Suriye istihbaratına bildirdiğini iddia etti 

GÜRSEL KÖKSAL Frankfurt 

Türkiye'de yakalanan El Kaide zanlısı Louai Sakka'nın 11 Eylül saldırılarını bir gün önceden Suriye istihbaratına bildirdiği, Suriyelilerin de saldırılardan hemen sonra bu bilgiyi CIA'ya ilettiği öne sürüldü. Alman haber dergisi Der Spiegel'in bugün piyasaya çıkan son sayısında yer alan iddiaya göre Sakka, 10 Eylül 2001'de Suriye istihbaratına, El Kaide'nin kısa bir süre içinde ABD'de bir saldırı planladığını iletti. 

Kutsal Salı Operasyonu 
Haberde, Sakka'nın verdiği bilgiler arasında hedef olacak herhangi bir şehir ya da bina isminin geçmediği, ancak El Kaide'nin "Kutsal Salı Operasyonu" adını verdiği bu saldırılarda "uçakların silah olarak kullanılacağı" ve "kulelerin de hedef olacağı"nı bildirdiği belirtildi. 
Suriyeliler de 11 Eylül saldırılarının hemen ardından bu bilgiyi CIA'e gönderdi. Ancak Suriye istihbaratına kuşkuyla bakan ABD'liler, bir yandan "istihbarat hilesi"yle karşı karşıya oldukları tahminini yaparken, diğer yandan da Sakka'yı yakalamak üzere tüm dünyada bir "av" başlattı. 
Sakka'nın CIA ve MOSSAD'ın dünyada en çok aradığı kişilerden biri haline geldiğini belirtilen haberde, "Bu, zamana karşı bir yarıştı Kim daha hızlıydı İstihbarat örgütleri mi, yoksa açıkça saldırılar hakkında tüm bilgilere sahip olan bu İslamcı mı " denildi. 
Sakka'nın, Almanya'ya 2000'de siyasi mülteci olarak geldiği, karısı ve 2 oğluyla Baden Württemberg eyaletine bağlı 19 bin nüfuslu Schramberg kentinde bir süre yaşadığı da belirtildi. Sakka'nın iltica talebini kabul etmeyen Alman makamlarının, karşılarındaki kişinin aslında kim olduğundan habersiz oldukları da haberde yer aldı. 

Takip edildiler 
Sakka'nın 2 kız kardeşinin de Müslüman olmuş, aşırı İslamcı iki Alman kardeşle evli oldukları, bu Almanlardan birinin orduda görevli olduğu, bir süre askeri istihbarat örgütü MAD tarafından takip edildiği belirtildi. 
Ayrıca haberde, "11 Eylül'den sonra Alman makamları, bir zamanlar Kara Ormanlar'da misafir ettikleri kişinin kim olduğuna uyanmaya başladılar" denildi. 


</TEXT>
</DOC>
