<DOC>
<DOCNO> 351554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo11.html </URL>
<DATE> 2005/06/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Mike Tyson'a acı bir son... Hala 40 milyon dolarlık borcu var... 
</HEADLINE>
<TEXT>

     Adını ilk kez en genç dünya şampiyonu olduğunda duymuştuk Tyson'ın. Sonra skandallarıyla gündeme geldi. Bokstan elde ettiği serveti yok edip borç batağına saplanan Tyson, son maçında yine cebini doldurdu. Yenilen Tyson, 5 milyon dolar, maçında galibi McBride 150 bin dolar aldı. 
     Bir dönem spor dünyasının en korkutucu figürlerinden birisi olan Mike Tyson şimdilerde içine düştüğü borç batağından kurtulabilmek için çıktığı ringlerde kariyerinin en zor dakikalarını yaşıyor. Bundan tam 19 yıl önce Dünya Ağır Sıklet Boks Şampiyonluğu'na ulaşarak bu unvanı elde eden en genç boksör olan Tyson son olarak önceki gün İrlandalı Kevin McBride karşısında sadece altıncı raunta kadar ayakta kalabildi. Maçın hakemi Joe Cortez altıncı raundun sonunda Mike Tyson'ın maça devam edemeyeceğine hükmedip McBride'ı teknik nakavtla galip ilan ederken bu sonuç McBride dahil herkes için sürpriz olmuştu. Tyson kariyerinde hiçbir ağır sıklet boksörüne karşı galibiyeti bulunmayan rakibini yenemeyeceğini anlayınca altıncı rauntta, rakibine kasten kafa atmış ve İrlandalının kaşını açmıştı. 
     Bu maç öncesi son olarak geçen temmuzda ringe çıkan ve o maçta da Britanyalı Danny Williams'a nakavtla yenilen Amerikalı boksör önceki akşam kariyerindeki altıncı yenilgisini yaşadı. Kariyerindeki 50 galibiyetten 44'ünü nakavtla kazanan Mike Tyson maç sonrası bu sporu daha fazla yapamayacağını, şimdiye dek sadece faturalarını ödemek için dövüştüğünü itiraf etti ve boksu bıraktığını açıkladı. 
Maç sonrası hayranlarından böyle bir maçı izlemek için para vermek zorunda kaldıkları için özür dileyen Tyson "Kendimi 120 yaşında gibi hissediyorum. Dövüşerek ve bu kalibrede rakiplere yenilerek bu spora ve kariyerime saygısızlık ediyorum. Sanırım bir daha dövüşmeyeceğim" diye konuştu. 
     Bu maçı kazanan McBride sadece 80 bin sterlinin sahibi olurken kaybeden Mike Tyson'ın kazancı 2.75 milyon sterlindi. Amerikalı boksörün halen 40 milyon dolara yakın borcu bulunuyor. Bu borcu kapayabilmek için Tyson'ın yedi maça çıkması gerekiyordu fakat bırakma kararının sonrasında boksörün bu borçları nasıl kapatacağı bilinmiyor. Kevin McBride ise maç sonrası "O çok güçlü bir dövüşçü. Belki de tüm zamanların en iyisi. Bu nokta Mike Tyson için yolun sonu olabilir ama benim için de yolun başı" dedi. 
     
     Leyla Ali ve Sinan da ringdeydi 

     Boksla geçen önceki gece ringe çıkan tek ünlü isim Mike Tyson değildi. Efsanevi boksör Muhammed Ali'nin kızı Leyla Ali de ringde ve Erin Toughill'in karşısındaydı. 
     Üçüncü rauntta maçı kazanan Leyla Ali Dünya Boks Konseyi'nde unvan elde eden ilk kadın boksör oldu. Kariyerinde hiç yenilgisi bulunmayan Leyla Ali'yi izlemeye gelenler arasında babası da vardı. Ali, babasının maça gelmesinden duyduğu mutluluğu dile getirerek "Babamın burada olması harika. O olduğunda kendimi iyi hissediyorum" diye konuştu. Muhammed Ali ise kızının tıpkı kendisi gibi konuşmayı iyi becerdiğini ve ringde de aile geleneğini sürdürdüğünü söyledi. Ve önceki gün maça çıkan bir diğer eldiven ise Sinan Şamil Sam'dı. Kıtalararası Ağır Sıklet Şampiyonu unvanına sahip olan Sam Ugandalı rakibini 12 raunt sonunda sayıyla yendi ve unvanını korudu. 

     
</TEXT>
</DOC>
