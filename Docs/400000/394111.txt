<DOC>
<DOCNO> 394111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy07.html </URL>
<DATE> 2005/11/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çiçek Şemdinli'deki olayın ortaya çıkmasını en çok hükümet istiyor 
</HEADLINE>
<TEXT>

     Adalet Bakanı Cemil Çiçek, Hakkari’nin Şemdinli ilçesindeki olaylarla ilgili gerçeğin ortaya çıkmasını en çok hükümetin istediğini belirterek, olayın hukuk çerçevesinde çözümlenmesinin en az bu olay kadar önemli olduğunu söyledi. 
     Çiçek, Adalet Bakanlığı ek binasındaki "Denetimli Serbestlik Hizmetlerinin Geliştirilmesi Projesi"nin açılış toplantısından ayrılırken gazetecilerin Şemdinli’deki olaylara ilişkin sorularını yanıtladı. 
     Çiçek, konunun nasıl tanımlanabileceğine ilişkin değerlendirilmesinin sorulması ve suç delillerinin karartıldığı iddialarının hatırlatılması üzerine, olayın üzücü olduğunu ve hükümetin konuyu başından itibaren yakın takibe aldığını bildirdi. 
     Olayın adli boyutunu, Şemdinli ile terör ve organize suçlara bakmakla görevli Van Cumhuriyet savcılıklarının değerlendirdiğini anlatan Çiçek, soruşturma aşamasında olan konunun adli boyutuyla ilgili bir şey söylemeyeceğini kaydetti. 
     
     "SİYASİ KARARLILIĞIMIZ VAR" 
     Hükümetin, gerçeğin ortaya çıkarılabilmesi için her türlü desteği vermeye hazır olduğunu ifade eden Çiçek, şöyle konuştu 
     "Burada bir siyasi kararlılığımız var. Kamuoyu açısından herhangi bir tereddüt söz konusu olmamalıdır. Kamuoyunun da gerçeğin ortaya çıkarılması noktasında bir beklentisi vardır. Konuyu soruşturan yargı mensuplarımıza güvenimiz tamdır. Onlar da büyük bir sorumluluk duygusu içinde bunun gereğini yapacaklardır. İşin idari boyutuyla değerlendirilmesi açısından iki mülkiye müfettişi görevlendirilmiştir. 
     İş, hem idari hem adli yönden soruşturulmaktadır. Bunun gerçek boyutlarıyla bir an evvel ortaya çıkarılması, hepimizin arzusudur." Soruşturma tamamlanıncaya kadar spekülasyon yapılmasının doğru olmayacağını kaydeden Çiçek, olay bütün yönleriyle açıklığa kavuşturulduktan sonra sağlıklı bir değerlendirme yapılabileceğini söyledi. Çiçek, "Eksik bilgilere dayalı değerlendirme yapılırsa, soruşturmalardan beklenen maksadın hasıl olmasını güçleştirebilir. 
     Soruşturmaların sonucunun sabırla beklenmesi gerekir" diye konuştu. 
     
     AĞAR’A TELEFON İDDİASI 
     Cemil Çiçek, Şemdinli’deki bir polis memurunun DYP Genel Başkanı Mehmet Ağar’ı aradığı yönündeki haberlerin hatırlatılması üzerine de "Ne kadar doğrudur, neyin nesidir bilmiyorum. Gerçekten bu telefon yapılmış mıdır, kim neden yapmıştır yaptıysa, onları değerlendirme konusu yapamam" dedi. 
     Hükümetin, olayı başından beri yakın takibe aldığını tekrarlayan Çiçek, "Devletin imkanı neyse, bu işlerden sorumlu kurumları neyse görevinin başındadır. Devletin yapamadığını bir kişi yapıyor gibi görüntüye işi getirmek ve siyasi demeç konusu yapmak, devletin gücü açısından tereddütler meydana getirir. Bunları doğru bulmam" diye konuştu. 
     
     SUSURLUK BENZETMESİ 
     Çiçek, bir gazetecinin, "Susurluk benzetmesi yapılıyor" sözleri üzerine, olaylar, gerçek boyutlarıyla ortaya çıkmadan spekülasyon yapmanın, gerçeğin ortaya çıkmasını zorlaştıracağını, kamuoyunu yanlış yönlere sevk edeceğini belirtti. 
     Çiçek, "Birkaç gün sabrederiz, gerçek ortaya çıkar, ondan sonra kim ne tip benzetme yapacaksa yapmalıdır. Soğukkanlı olarak işin üzerine gidiyoruz" dedi. 
     Olay yerinde keşif yapılmasının engellendiği yönünde iddialar bulunduğunu belirten bir gazeteciye Çiçek, "Hazırlık soruşturmasıyla ilgili ikide bir soru sorarsan, beni hukuken açığa düşürürsün. 
     Söylemem gerekeni size söyledim. Soruşturma sürerken, ’Olay yerinde şu mu oldu, öteki mi, beriki mi oldu’ derseniz, soruşturmayı benim yürütmüş olmam gerekir" karşılığını verdi. 
     
     "HUKUKİ ÇERÇEVEDE ÇÖZÜM" 
     Türkiye’de herkesin, gerçeğin ortaya çıkarılmasını hukuk yolundan giderek sağlaması gerektiğinin altını çizen Çiçek, şöyle devam etti 
     "Kimse hukukun dışına çıkarak gerçeğin aydınlanmasını istememelidir. Bu olayın hukuk çerçevesinde çözümlenmesi en az olay kadar önemlidir. Son zamanlarda bazı kurumlarımız dahil olmak üzere yargının işine karışan, yargının yerine kendini koyarak birilerini suçlayan, birilerini aklayan konumlara geliyorlar. Bunların hiç birisi doğru değildir. Bu olayın ortaya çıkmasını en çok isteyen hükümettir. 
     Bu konuda üzerimize düşeni yaptık. Ne yapacaksak hukuk çerçevesinde yapmamız bu olay kadar önemlidir." 
     
</TEXT>
</DOC>
