<DOC>
<DOCNO> 377079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy06.html </URL>
<DATE> 2005/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Babacan Türkiye tarama sürecine tam olarak hazırlıklı ve donanımlı 
</HEADLINE>
<TEXT>

     Devlet Bakanı ve Başmüzakereci Ali Babacan, 3 Ekim'de başlayacak tarama sürecine, Türkiye'nin ''tam olarak hazırlıklı ve donanımlı'' olduğunu bildirdi. 
     Babacan, Devlet Konukevi'nde yapılan, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ile sivil toplum örgütleri temsilcilerinin katıldığı ''Sivil Toplum Zirvesi'nin açılışında yaptığı konuşmada, Türkiye'nin, 3 Ekim'de müzakerelerin başlamasına ilişkin tüm yükümlülükleri yerine getirmiş durumda olduğunu bildirdi. 
     Babacan, ''müzakerelere ilişkin kendi iç hazırlıklarımızın da son aşamasındıyız. 3 Ekim ile başlayacak tarama sürecine, Türkiye tam olarak hazırlıklı ve donanımlıdır'' dedi. 
     Müzakere sürecinin zorlu olduğu kadar, uzun bir süreç olacağını kaydeden Başmüzakereci Babacan, şöyle devam etti 
     ''Buna da hazır olmamız gerekiyor. Hükümetimiz bu sürecin başarı ile yürütülmesi konusunda, tam bir kararlılık içindedir. Yaklaşık 3 yıldır, başta Sayın Başbakanımız ve Sayın Dışişleri Bakanımız olmak üzere, gösterilen olağanüstü çaba, ivme kaybetmeden devam edecek. Reformların arkasında her zaman güçlü bir siyasi irade olacaktır.'' Babacan bu arada, AB'ye üyelik projesinin herhangi bir kesimin, herhangi bir kurumun ya da belli güçlerin tekelinde olan bir proje olmadığını vurgularken, bu projenin bir ''Türkiye projesi'' olduğunu kaydetti. 

     
</TEXT>
</DOC>
