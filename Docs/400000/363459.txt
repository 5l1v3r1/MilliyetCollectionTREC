<DOC>
<DOCNO> 363459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo32.html </URL>
<DATE> 2005/07/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Şenes Erzik'ten Saracoğlu Stadı'na övgü... 
</HEADLINE>
<TEXT>

     UEFA Asbaşkanı Şenes Erzik, yeni sezonda tribünlerin düzgün olmasını dileyerek, ''Futbolun kalitesini tribünler belirler, küfür olmamalı'' dedi. 
     Şenes Erzik, FBTV'de katıldığı programda yaptığı açıklamada, futbolu oluşturan sporcular, teknik adamlar ve yöneticilere saygı göstermek gerektiğini ifade ederek, ''Onların hakkının verilmesi lazım. Bunu yapacak olanlar da tribünlerdir. Tribünlerden küfrün kalkmasını temenni ediyorum. Ayrıca, yeni sezon öncesinde bütün kulüplere başarılar diliyorum'' diye konuştu. 
     
     FB ŞÜKRÜ SARACOĞLU STADI'NI ÖVDÜ 
     Fenerbahçe Şükrü Saracoğlu Stadı'nı öven Şenes Erzik, çalışmalar bittiğinde mükemmel bir tesisin ortaya çıkacağının şimdiden belli olduğunu söyledi. 
     Erzik, UEFA yetkililerinin, stadın tesislerini çok beğendiğini hatırlatarak, şunları söyledi 
     ''Futbolcu rahatlığı ve sağlığı açısından çok iyi idi. Yalnız UEFA kriterlerine uymayan ufak bir iki şey vardı. Yeni çalışmalarda bunlar giderilmiş. Muazzam bir başarı. Başkan Aziz Yıldırım'ı kutluyorum. 2008 UEFA Kupası final maçının Fenerbahçe Şükrü Saracoğlu Stadı'nda oynanması için başvuruldu. Şansı da çok yüksek. Fenerbahçe Şükrü Saracoğlu Stadı bittiği zaman ülkemiz ikinci önemli tesisine kavuşacak. Bu Türkiye için çok önemlidir. Fenerbahçe Şükrü Saracoğlu Stadı, bizi dünyada temsil edecek önemli bir tesistir.'' UEFA'nın disiplinli ve çeşitli kurallar içinde yönetilen bir kuruluş olduğunu vurgulayan Şenes Erzik, sözlerini şöyle tamamladı 
     ''Koyduğu kuralları, geçmiş sezon için değiştirmesi, hele hele başka takımların hakkının yenmesi söz konusu değildir. UEFA'da 3. eleme turu konusu ile ilgili olarak başka bir toplantı olmayacaktır. Bundan sonraki sezonlar için, dördüncü takım yerine, en son şampiyon olan takım, eğerki katılmak istiyorsa direkt katılabilecektir. Fenerbahçe'nin hakkı yenmeyecek dedik ve yenmedi. 3. eleme turu oynamadan Şampiyonlar Ligi'ne direkt katılıyor olmak, Fenerbahçe için maddi manevi çok büyük bir avantaj.'' 
     
</TEXT>
</DOC>
