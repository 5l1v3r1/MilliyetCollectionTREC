<DOC>
<DOCNO> 379944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko21.html </URL>
<DATE> 2005/09/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Super FM, 18.5 milyon dolar muhammen bedelle satışa çıkarılacak 
</HEADLINE>
<TEXT>

     Tasarruf Mevduatı Sigorta Fonu TMSF , 7 radyo, 2 televizyon kanalı ve bir gazeteden oluşan Star Medya Grubu şirketlerinin satış ihalelerine yarın başlayacak. 
     Grup şirketlerinden Super FM'in ihalesi, yarın saat 10.00'da TMSF'nin Esentepe'deki merkezinde yapılacak. 
     18 milyon 500 bin dolar muhammen bedelle satışa çıkacak olan radyonun ihalesi için Işıl Televizyon Yayıncılığı Tic. A.Ş., Ciner Televizyon ve Radyo Yayıncılık A.Ş., CGS Televizyon ve Radyo Yayıncılığı Tic. A.Ş. ve 2 Numara Radyo ve Televizyon Yayıncılık A.Ş. olmak üzere 4 kuruluş idari belgeleri teslim etti. 
     1 milyon 850 bin dolar teminat gerektiren ihale, kapalı zarf ve açık artırma usullerinin birlikte uygulanması suretiyle gerçekleştirilecek. İhale Fon Kurulu'nun onayıyla sonuçlandırılacak. 
     İhaleye katılma şartlarını taşıyan katılımcılardan, eleme gerçekleştirilmeksizin bir tur kapalı zarfla teklif alınacağı ve ihaleye, kapalı zarf aşamasında verilen en yüksek teklif üzerinden açık artırmayla devam edileceği bildirildi. 
     En yüksek teklifin muhammen bedelin altında kalması halinde, ikinci bir açık artırma yapılacağı ve tekliflerin peşin olarak ABD Doları cinsinden verileceği kaydedildi. 
     İhale ilanında, ihale bedelinin, ihale sonucunun ihaleyi kazanana bildirilmesini takiben kurul onayında belirtilen süre içinde ABD Doları cinsinden peşin ödeneceğine dikkat çekilirken, ''Ancak ihale bedeli, şartnamede belirtilen koşullarla vadeli olarak ödenebilir'' ifadesi yer alıyor. 
     
     MEDYA GRUBU İHALELERİ 6 EKİM'E KADAR SÜRECEK- 
     Toplam 270 milyon 90 bin dolar muhammen bedelle satışa çıkarılan Star Medya Grubu'nun satış takvimi 6 Ekim'e kadar sürecek. 
     İhaleler Metro FM için 22 Eylül'de, Joy FM ve Joy Türk FM için 23 Eylül'de, Star TV için 26 Eylül'de, Rock FM ve Radyo Alaturka için 27 Eylül'de, Kral TV için 30 Eylül'de, Kral FM için 3 Ekim'de ve Star Gazetesi için 6 Ekim'de gerçekleştirilecek. 
     Star TV 155 milyon dolar, Kral TV 45 milyon dolar, Star Gazetesi 19 milyon 500 bin dolar, Metro FM 15 milyon 500 bin dolar, Joy FM 4 milyon 400 bin dolar, Joy Türk FM 2 milyon 700 bin dolar, Rock FM 335 bin dolar, Radyo Alaturka 155 bin dolar ve Kral FM 9 milyon dolar muhammen bedelle satışa çıkarılmıştı. 
     
</TEXT>
</DOC>
