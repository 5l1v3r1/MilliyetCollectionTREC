<DOC>
<DOCNO> 387891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun13.html </URL>
<DATE> 2005/10/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Saddam Hüseyin sanık sandalyesinde 
</HEADLINE>
<TEXT>

     Devrik Irak lideri Saddam Hüseyin'in, insanlığa karşı suç işlediği iddiasıyla idamla yargılandığı mahkeme başladı. Büyük güvenlik önlemleri altında başlayan mahkemeye getirilen Saddam Hüseyin, kimlik tespitinden önce Kuran'dan ayetler okudu. Saddam, uzayıp beyazlamış sakalları ve yorgun görüntüsüyle dikkat çekti. 
     Saddam Hüseyin, dünyanın nefesini tutup izlediği ilk görüntülerde kendisinin Irak Devlet Başkanı olduğunu öne sürdü ve mahkemeyi tanımadığını ilan etti. 
     Bağdat'taki Baas Partisi'nin eski merkezinde kurulan mahkeme salonuna, Saddam Hüseyin ile diğer yetkililer teker teker isimleri okunarak alındı. 
     Salona Iraklı 2 askerin eşliğinde son giren sanık olan Saddam Hüseyin'in siyah takım elbise giydiği ve elinde Kur'an-ı Kerim olduğu görüldü. 
     
     İŞTE SADDAM-YARGIÇ ATIŞMASI 

     Devrik liderle Özel Irak Mahkemesi'nin başyargıcı Rizgar Muhammed Emin arasındaki "atışma" damgasını vurdu. 
     Mahkemenin 5 kişilik yargıç heyetinin yerel saatle 12 15'te yerlerini almasıyla Başyargıç Rizgar Muhammed Emin, bunun Ducail'le ilgili ilk duruşma olduğunu söyleyerek yargılamayı başlattı. 
     Kendisine yöneltilen bir soruya karşılık ayağa kalkarak, yanında getirdiği Kur'an-ı Kerim'i okumaya başlayan Saddam Hüseyin ile başyargıç arasındaki diyaloğun tam metni şöyle 
     Yargıç Bay Saddam, sizden kimliğinizi, isminizi, mesleğinizi ve adresinizi kayıtlara geçirmenizi istiyoruz. Daha sonra konuşmanız için size izin vereceğiz. Şimdi kimliğinizi tespit etmenin zamanı. 
     Saddam Çok şey söyleyecek değilim. 
     Yargıç Sizin kimliğinizi istiyoruz, isminizi...Daha sonra söyleyeceklerinizi dinleyeceğiz. Şimdi kimlikleri kaydediyoruz. Gerektiğinde sizi dinleyeceğiz. 
     Saddam Öncelikle siz kimsiniz ve nesiniz 
     Yargıç Irak Ceza Mahkemesi. 
     Saddam Hepiniz yargıç mısınız 
     Yargıç Ayrıntılara girecek zamanımız yok. Nasıl isterseniz öyle kaydedin. 
     Saddam Saat 02.30'dan bu yana bu askeri mahkemedeyim, dokuzdan beri de bu takım elbiseyi giyiyorum. Benden birçok kez bunu giyip çıkarmamı istediler. 
     Yargıç Kimsiniz Adınız nedir Neden oturmuyorsunuz Diğerlerinin de isimlerini söylemelerine müsaade edin, size geri döneceğiz. 
     Saddam Beni tanıyorsunuz. Siz Iraklısınız, kim olduğumu ve yorulmadığımı biliyorsunuz. 
     Yargıç Bunlar formaliteler ve bunları sizden duymamız gerekiyor. 
     Saddam Bir kağıt ve kalem edinmemi engellediler, çünkü bu günlerde kağıt korkutuyor gibi görünüyor. Hiçbirinize karşı garezim yok. Ancak beni seçen büyük Irak halkına saygıdan ve doğrudan yana olduğum için bu mahkemeye cevap vermeyeceğim. Irak'ın devlet başkanı olarak tüm anayasal haklarım saklıdır. Kim olduğumu biliyorsunuz. 
     Yargıç Bunlar prosedürler. Bir yargıç kişisel bilgilere güvenemez. 
     Saddam Sana bu yetkiyi ve görevi verenleri tanımıyorum. Saldırganlık yasalara aykırıdır. Yasalara aykırı kurulan şeyler de gayri meşrudur. 
     
     KİMLİĞİNİ AÇIKLAMADI 

     Bir Kürt olan mahkeme başkanı Rizgar Muhammed Emin, Saddam'ı kimliğini açıklamaya ikna etmeye çalışsa da Saddam bunu reddetti ve yerine oturdu. 
     Saddam, bu sözde mahkemenin sorularına yanıt vermek istemediğini belirterek mahkemeyi tanımadığını söyledi. 
     Saddam, kendisine yöneltilen suçlamalar karşısında ise "suçsuz" olduğunu savundu. 
     Başyargıç Rizgar Muhammed Emin, yaşanan kimlik tartışmasının ardından sanıkların haklarını ve suçlamaları okuyarak, suçlu bulunmaları halinde idam cezası alabileceklerini hatırlattı. 
     Başyargıç Emin, daha sonra savunma için, sanıklara tek tek suçlu olup olmadıkları sorusunu yöneltti. Devrik Irak lideri ve beraberinde yargılanan 7 kişi, Emin'in sorusuna suçsuz oldukları cevabını verdiler. 
     Uluslararası televizyonların canlı yayınladığı mahkeme görüntüleriyle Saddam Hüseyin uzun bir aradan sonra dünyanın karşısına bir kez daha geçmiş oldu. Saddam'ın beyazlaşan sakalı ve yorgun görüntüsü ile önceki fotoğraflarından farklı bir portre çizdiği gözden kaçmadı. 
     Mahkemeye Saddam'la birlikte mahkum kıyafetleriyle getirilen diğer 6 sanık, geleneksel kıyafetlerini giymeden soruları cevaplamayacaklarını söyleyince mahkeme heyeti bu isteğe olumlu yanıt verdi. 
     Duruşma, uluslararası yayın kuruluşlarına 20 dakika gecikmeli olarak aktarıldı. 
     
     28 KASIM'A ERTELENDİ 

     Devrik Irak lideri Saddam Hüseyin'in yargılandığı davada ilk duruşma sona erdi. 
     Bağdat'taki Özel Mahkeme'nin savcılarından biri, gazetecilere, yargılamaya 28 Kasım'da devam edileceğini açıkladı. 
     Mahkemenin bugünkü ilk duruşmasına ara verildiği, daha sonra başyargıcın davanın görülmesine ileri bir tarihte devam edileceğini açıkladığı kaydedildi. 
     Irak'ın devrik lideri Saddam Hüseyin'i yargılayan mahkemenin başkanı Rizgar Muhammed Emin, birçok tanık mahkemeye çıkmaktan korktuğu için davanın görülmesinin ileri bir tarihe alındığını söyledi. 
     Emin, Reuters'a yaptığı açıklamada, 30-40 tanığın duruşma için Bağdat'a gelmediğini bildirdi. 
     Yargıç Emin, "Temel neden tanıkların gelmemesiydi. Tanıklık yapmaktan korkuyorlardı. Daha sonraki oturumlarda bu mesele üzerinde duracağız" dedi. 
     
</TEXT>
</DOC>
