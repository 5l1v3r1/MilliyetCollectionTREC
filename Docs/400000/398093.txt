<DOC>
<DOCNO> 398093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/gun03.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki yasağı yayılıyor 
</HEADLINE>
<TEXT>


Artvin İl Milli Eğitim Müdürlüğü'nce öğretmenevinde verilen yemekte içki servisi yapılmadı. Parayla içki almak isteyenlere de izin verilmedi. Vali, yasağı savundu. Eğitim-Sen ise tepkili 

HAKAN AYDIN, DENİZ KARAMERT Artvin DHA 

Öğretmenler Günü nedeniyle Artvin İl Milli Eğitim Müdürlüğü'nce öğretmenevinde verilen yemekte içki yasağı uygulandı. Kendi paralarıyla içki almak isteyen bazı öğretmenler olumsuz yanıt alınca, yasağı protesto ederek salonu terk etti. Vali Orhan Kırlı, öğrencilerle öğretmenlerin bir arada olduğu ortamlarda içki içilmesinin uygun olmayacağını belirterek yasağı savundu. 
İl Milli Eğitim Müdürlüğü, kentteki öğretmenlere önceki akşam öğretmenevinde yemek verdi. Ancak yemekte içki servisi yapılmayınca, bazı öğretmenler kendi paralarıyla içki almak istedi. Buna izin verilmemesi üzerine de öğretmenlerin bir kısmı salonu terk etti. 

Vali Abartmayın 
Vali Kırlı da, gecede içki yasağı uygulamasının abartılmaması gerektiğini kaydederek şöyle konuştu 
"Geceye vali yardımcısı, cumhuriyet savcısı ve ağır ceza reisi de katılmıştır. Ailece katılım olan gecede, kalabalıktan dolayı yer bulamayıp geri dönenler oldu. Personel yeterli olmayınca, Kız Meslek Lisesi Uygulama Bölümü öğrencileri servise yardım etti. Öğrenci ve öğretmenlerin bir arada olduğu ortamda içki uygun olmazdı. Bence ortada şik yet edilecek bir durum yok. Vali olarak gecede aksaklık veya yanlış uygulama olmadığını düşünüyorum." 
Eğitim-Sen Artvin Şube Başkanı Seyfettin Altıkulaç ise, yemeğe katılımın zorunlu kılındığını, ancak normalde yasak olmayan öğretmenevinde bu kez içki yasağı uygulandığını belirtti. 
Altıkulaç, "Nedenini sorduklarında 'Milli Eğitim Müdürü Cafer Tulmaç içki servisini yasakladı' yanıtını almışlar. Bu tür ortaçağ zihniyetini asla kabul etmeyiz. Edenlere de müsamaha göstermeyiz. Bizi başka illerle karıştırmasınlar" dedi. 





</TEXT>
</DOC>
