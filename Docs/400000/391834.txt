<DOC>
<DOCNO> 391834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/dunya/axdun01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokratların Senato baskını 
</HEADLINE>
<TEXT>


Demokratlar, tek taraflı bir kararla kapılarını kilitlettikleri Senato'yu kapalı oturuma geçirterek Irak'la ilgili istihbarat soruşturmasını hızlandırdılar 

YASEMİN ÇONGAR Washington 


ABD'de Bush yönetimine karşı artan tepkiler ve muhafazak rlarla liberaller arasında giderek keskinleşen cepheleşme, önceki gün Kongre'de 25 yıldır görülmeyen, olağandışı bir eylemin gerçekleşmesine neden oldu. 
Senato'da azınlık grubunu oluşturan Demokratlar, tek taraflı bir kararla gündemi değiştirdiler ve Irak Savaşı öncesindeki istihbarat yanılgılarına ilişkin soruşturmanın hızlandırılması kararını aldırdılar. 
Demokratların eylemi, Senato tüzüğünün çok nadir kullanılan 21'inci maddesi kapsamında gerçekleşti. Bu maddeye dayanarak senatörler dışında bütün basın mensubu, izleyici ve Kongre memurlarını dışarı çıkaran Demokratlar, Senato'nun genel kurul salonunun kapılarını kilitlettiler ve "gizli oturum" başlattılar. 
Eylem olağan bütçe görüşmeleri sırasında kürsüde konuşan Demokrat Azınlık Lideri Harry Reid'in sürpriz bir çıkış yaparak "21'inci maddeyi işleteceğiz" demesiyle başladı. Senato'nun 2 saat süren kapalı oturumunun ardından yapılan açıklamalar ise, Demokratların eylemlerinin amacına ulaştığını ortaya koydu. 
Irak Savaşı öncesinde CIA ve diğer Amerikan istihbarat kuruluşlarının yaptıkları hataların incelenmesiyle görevli Senato İstihbarat Komitesi'nin Cumhuriyetçi Partili Başkanı Pat Roberts, Demokratların eyleminin başlıca hedefiydi. 


</TEXT>
</DOC>
