<DOC>
<DOCNO> 376571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/ekonomi/eko04.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener, İAB Başkanı Şeref'i görevden aldı 
</HEADLINE>
<TEXT>


EKONOMİ SERVİSİ 

İstanbul Altın Borsası İAB Başkanı Midhad Şeref görevinden alındı. Devlet Bakanı ve Başbakan Yardımcısı Abdüllatif Şener, İAB Başkanı'nın görevden alınmasının faydalı olacağını düşündüğü için bu kararı verdiğini söyledi. Şener, bu göreve borsayı 'iyi noktalara taşıyacak' birinin atanması gerektiğini kaydetti. 
Altın Borsası konusunda yapılacak çok şeyler olduğuna inandığını belirten Şener, bu göreve 'Aktif, liyakatli ve Altın Borsası'nı iyi noktalara taşıyacak birinin' atanması gerektiğini bildirdi. 
Bir dönem Siyasal Bilgiler Fakültesi öğretim üyeliği yapan ve önceki hükümet döneminde Devlet Bakanlığı görevini yürüten Prof. Dr. Şükrü Sina Gürel tarafından atanan Şeref, yine aynı okul mezunu ve öğrencisi sayılabilecek Abdüllatif Şener tarafından görevden alındı. 

Hakkında inceleme... 
Midhad Şeref hakkında görevini kötüye kullandığı yönündeki iddialarla ilgili olarak Şener'in talebi üzerine Başbakanlık Teftiş Kurulu ve SPK inceleme yapmış ve bu inceleme sonucunda Şeref hakkında Cumhuriyet Savcılığı'na suç duyurusunda bulunulmuştu. Ancak savcılık, bugüne kadar kamu davası açmadı. 


</TEXT>
</DOC>
