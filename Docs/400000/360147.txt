<DOC>
<DOCNO> 360147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur07.html </URL>
<DATE> 2005/07/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sıcaklar Çarşamba'ya kadar kavuracak 
</HEADLINE>
<TEXT>

     Hava sıcaklığı, tüm yurtta yükseliyor. Batı ve güney bölgelerimizde sıcaklıklar 30 derecenin üstünde seyrederken iç ve doğu bölgelerimizde de artacak. Ancak Türkiye Çarşamba gününden sonra yağışlı bir havanın etkisi altına girecek. Yağışlarla birlikte sıcaklıkların biraz azalması bekleniyor. 
     Meteoroloji Genel Müdürlüğü'nden alınan bilgiye göre, sıcak hava bugün ve yarın 1-2 derece azalarak, etkisini sürdürecek. Çarşamba gününden itibaren Kuzeybatı kesimleri ile İstanbul'da etkili olacak yağmurla birlikte sıcaklıklar 2 ila 4 derece arasında düşecek. 
     Hava sıcaklığının giderek yükseldiği güney ve batı sahillerindeki kentler, aşırı sıcak ve nemden bunaldı. İzmir, Denizli, Aydın, Manisa gibi Ege illerinde sıcaklıklar 33 ile 37 derece arasında değişirken, nem oranının yüzde 65-80’e yükselmesi sıcaklıkların 40 derece üstü hissedilmesine neden oldu. İzmir’de aşırı sıcaklar nedeniyle öğle saatlerinde sokaklar boşaldı. Yetkililer yaşlı, hasta ve çocukların gündüz sıcak saatlerde dışarı çıkmaması konusunda vatandaşları uyarıyor. 
     2005 sezonunun en kalabalık günlerini yaşayan Kuşadası plajlarında da sağlık ve güvenlik ekipleri sıkı tedbirler aldı. Aşırı sıcaklara alışkın olmayan yabancı turistler için özel ve resmi sağlık kuruluşlarında çeşitli hazırlıklar yapıldı. Güneydoğu Anadolu Bölgesi’nde de 40 derecenin üzerinde seyreden hava sıcaklığının özellikle yaşlılar ve çocuklar için tehlikeli olduğuna dikkat çekildi. 

     
</TEXT>
</DOC>
