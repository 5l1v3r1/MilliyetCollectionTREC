<DOC>
<DOCNO> 373267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/gun30.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Şantaj çetesine 5 tutuklama 

ERDAL KILINÇ İstanbul 
Mutlu Akü'nün sahibi Atilla Türker'in kaçırılmasıyla ilgili olarak, aralarında Yüzbaşı Atilla Demirel'in de bulunduğu 5 kişi tutuklandı. Diğer üç kişi ise serbest kaldı. Tutuklananların Demirel, Zafer Yıldırım, Oktay Yıldız, Mustafa Türkmen ve Hüseyin Çukur olduğu bildirildi. 

Vekilin arkabasına kapkaç iddiası 

İZMİR DHA 
AKP İzmir Milletvekili Fazıl Karaman'ın kayınbiraderi Hasan Hüseyin Aydemir İzmir'in Balçova İlçesi'nde Nur Erten isimli kadının çantasını otomobiliyle kapkaç yaptığı iddiasıyla gözaltına alındı. Erten'in teşhis ettiği Aydemir suçlamaları kabul etmedi. 

İnternette Kürt siteleri 'hack'lendi 

DİYARBAKIR DHA 
Çeşitli ülkelerden internet üzerinden Kürtçe yayın yapan ve PKK'nın propagandasının yapıldığı 34 siteden 17'si dün hack'lendi. Kürt siteleri, hack'lenen sitelerin yerine yenilerinin zaman kaybettirilmeden yapılacağını duyurdular. 

Fatih'te 17 işyeri soyuldu 

HALUK ATALAY İstanbul 
Fatih'te Millet Caddesi'ndeki Manisa İşhanı'nda önceki gece 17 işyerine kapısını kırarak giren hırsızlar, paraları, değerli eşyaları, bürolardaki bilgisayar ve malzemeleri çaldılar. Hırsızların hana çatıdan girmiş olabileceği sanılıyor. 

Kadıköy'de korsan CD operasyonu 

İSTANBUL DHA 
Kadıköy'de bir işyerinde kurdukları internet sitesinden porno yayın yaptıkları ve kaçak porno CD sattıkları öne sürülen 4 kişi gözaltına alındı. İnternet sitesinin yayınında kullanılan 3 bilgisayar ile 15 bin korsan CD'ye de el konuldu. 

İmalathane yangınında 1 işçi yaralı 

İSTANBUL Milliyet 
Pendik'te bir boya imalathanesinde çıkan yangında bir işçi hafif yaralandı. Kurtköy Sanayi Sitesi'ndeki bir boya imalathanesinde henüz belirlenemeyen bir nedenle yangın çıktı. Alevler kısa sürede işyerini sardı. Ayaklarından yaralanan Melih Odaman hastaneye kaldırıldı. 

Kaybolan gencin cesedi bulundu 

ELVAN EZBER İstanbul 
Kadıköy'de tekneden atladıktan sonra uğradığı silahlı saldırı sonucu kaybolan Cesim Kalkan'ın cesedi Yalova'da bulundu. Saldırıyla ilgili arandığı kaydedilen "Tuğçe 1" adlı tekneyi Kalamış'ta bulan polis, saldırıya uğrayan diğer kişi Metin Kalkan'ın verdiği üç ismin peşinde. 




</TEXT>
</DOC>
