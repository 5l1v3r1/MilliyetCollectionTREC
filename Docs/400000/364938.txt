<DOC>
<DOCNO> 364938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yasam/ayas.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zengin dönüşü... 
</HEADLINE>
<TEXT>


Terör yüzünden Mardin'deki köylerinden kaçan Süryani aileler, bir gün geri dönmek umuduyla para biriktirdiler. Şimdi, köylerinde bu paralarla yapılan lüks villalara yerleşmek için gün sayıyorlar 

RAMAZAN YAVUZ, FERHAN KAPLAN DHA 

Mardin'in Midyat ilçesine bağlı köyler, Süryaniler'in yaşadığı önemli merkezlerden biriydi. Ancak terör nedeniyle, 10 yıl önce yüzlerce aile çeşitli ülkelere göç etti. Avrupa'da istedikleri yaşamı bulamayan Süryaniler, şimdi yeniden köylerine dönmeye hazırlanıyorlar. 


25 aile gelecek 
Süryaniler'in önemli manastır ve kiliselerinin bulunduğu Turabidin Kullar Dağı eteklerinde kurulu Elbeğendi köyünde şu sıralar büyük bir hareketlilik yaşanıyor. 
Çocuklarıyla birlikte eski köylerine dönmek için sabırsızlanan 25 Süryani aile, bölgede dubleks ve tripleks villalar yaptırıyor. 
Avrupa'daki Süryaniler, bir gün doğup büyüdükleri topraklara dönebilmek için önce İsviçre'de Kafru Elbeğendi Köyü Kalkındırma Derneği'ni kurdular. Ardından da dernek başkanı Yakup Demir'i köye gönderdiler ve 10 yılda biriktirdikleri paralarla eski evlerinin hemen yanında, projeleri Avrupa'da hazırlanan villalar inşa ettiler. 

Sıra spor tesisinde 
Tamamen Midyat taşından yapılan 14 villaya Mardin Valiliği de altyapı desteği verdi. Aileler, Avrupa'da doğup büyüyen çocuklarını köyde tutabilmek için yüzme havuzlu bir spor kompleksi de yaptıracaklar. 


</TEXT>
</DOC>
