<DOC>
<DOCNO> 389245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy11.html </URL>
<DATE> 2005/10/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal 2006 Türkiye için seçim yılı olmalıdır 
</HEADLINE>
<TEXT>

     CHP Genel Başkanı Deniz Baykal, İzmir ve çevresinin her an depreme maruz kalabildiğinin bir kez daha ortaya çıktığını söyledi. 
     İzmir’de meydana gelen depremlerden etkilenen bölgelerde incelemelerde bulunmak amacıyla kente gelen Baykal, Adnan Menderes Havalimanı’nda gazetecilere yaptığı açıklamada, bir süre önce yaşanan deprem konusunda, kamuoyunun dikkatini çekmek amacıyla ziyareti gerçekleştirdiğini bildirdi. 
     İzmirli vatandaşlara "geçmiş olsun" dileğini ileteceğini ifade eden Baykal, sözlerine şöyle devam etti 
     "Bu deprem, memnuniyetle gördük, büyük can ve mal kaybına yol açmadı. Bölgenin her an deprem tehdidine maruz kalabildiği bir kez daha ortaya çıkmış oldu. Bunu dikkate alıp gerekli sonuçları çıkararak, gerekli dersleri alarak, ortaya çıkabilecek deprem afeti karşısında toplumumuzun, ekonomimizin, yaşamımızın olumsuz etkilenmemesi için gerekenleri düşünmek durumundayız. Ve bu açıdan bir uyarı olarak değerlendirmeliyiz." 
     
     DEPREM VE TEDİRGİNLİK 
     İzmir’deki depremin tüm Türkiye’yi yakından ilgilendirdiğini, tüm ülkenin çok büyük heyecana uğradığını, kentte insanların "korku ve tedirginlik" içinde yaşadıklarını belirten Baykal, şöyle konuştu 
     "Her an ciddi hasara, kayıplara yol açacak bir deprem ihtimali, herkesi tedirgin ediyor. İzmirlilerle beraber olmak için, onları evinde ziyaret etmek için buraya geldim. Önümüzde büyük olaylar var. 
     Türkiye, çok ciddi toplumsal gerginlik içinden geçiyor. İktidarla ilgili kaygılar, kuşkular her gün artıyor. Türkiye sağlam bir siyasi dayanak noktası arıyor. Bu dayanak noktası hiç kuşku yok ki CHP’dir. 
     CHP Türkiye’nin geleceğidir, umududur. Bu sorumluluk içinde gereğini hep birlikte yapacağız." 
     
     KASIMDA KURULTAY 
     Baykal, CHP’nin kasım ayında kurultay yapacağını, sonra da tüm Türkiye’de seçim çalışmalarını başlatacaklarını söyledi. 
     "Doğal olarak 2006, Türkiye için seçim yılı olmalıdır" diyen Baykal, şunları kaydetti 
     "Bu beklenti içindeyiz. Bu olacak diye hazırlıklarımızı, çalışmalarımızı yapacağız. 2006’da seçim öngörerek faaliyetlerimizi yürüteceğiz. Seçim olursa, CHP tam bir hazırlık içinde bunu göğüsleyecektir. Seçimi geciktirmek isterlerse, ona karşı da gerekli çalışmayı CHP yapacaktır. Ortaya çıkacak yeni zamanı da daha başarılı bir seçim sonucu elde etmek için değerlendireceğiz. 
     Artık Türkiye’de AK Parti iktidarı denenmiştir. Türkiye’nin temel dengelerini, Cumhuriyet’in kazanımlarını tehlikeye sokmaya başlamıştır. Türkiye’nin temel kurumları ayaktadır. Nasıl İzmirli deprem tehlikesi karşısında sabahlara kadar uyumuyorsa, bugün Cumhuriyet’e, Cumhuriyet’in kazanımlarına yönelik tehlikeli gelişmeler karşısında aynı ruh hali içinde ülkenin bütün sorumlu ve duyarlı insanları da ayaktadır. Herkes tedirgindir." Baykal, CHP olarak şu anda ortaya çıkan tabloyu daha önce görerek bunu vatandaşlara söylediklerini öne sürdü. 
     Baykal, "Bugün üniversite, hukuk dünyası, yargı, toplumun bütün kesimleri ayaktadır. Önümüzdeki dönem çok önemlidir. Hep birlikte çalışmalıyız" dedi. 
     İzmir’de, CHP’nin "güçlü ve iddialı bir siyasi parti" olduğunu belirten Baykal, bir süre önce de İzmir il yönetiminde demokratik kurallar içinde değişim yaşandığını söyledi. 
     Baykal, yeni görev alan arkadaşlarının da CHP’nin başarısı için çalışacağını, eski yönetime de teşekkür ettiğini ifade etti. 
     Deniz Baykal, Güzelbahçe’nin Yelki Beldesi’ne geçerek Belediye Başkanı Mehmet Soyoğlu’ndan bilgi aldı, vatandaşlarla sohbet etti. 
     
</TEXT>
</DOC>
