<DOC>
<DOCNO> 355069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun47.html </URL>
<DATE> 2005/06/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Papandreu Kararlı olursak AB'nin genişlemesinin önünde kimse duramaz 
</HEADLINE>
<TEXT>

     Yunan PASOK partisi Genel Başkanı ve eski dışişleri bakanlarından Yorgo Papandreu, balkan ülkelerinin Avrupa Birliği'ne net mesajlar vermesi ve umutsuzluğa kapılmaması gerektiğini belirterek, ''Biz kararlı olursak Avrupa Birliği'nin genişlemesinin önünde kimse duramaz'' dedi. 
     Bulgaristan'da yarın yapılacak parlamento seçimlerinde Bulgaristan Sosyalist Partisi'ni BSP desteklemek üzere Sofya'ya gelen Papandreu, gazetecilere açıklamasında, Balkanların Avrupa'nın ayrılmaz bir parçası olduğunu söyledi. 
     Avrupa Birliği içinde genişlemeye karşı olan bazı görüşler bulunduğunu ifade eden Papandreu, ''Ancak biz Avrupa Birliği olarak bir karar verdik. Bu karara sahip çıkmak ve bu kararın arkasında durmak zorundayız'' diye konuştu. 
     Başta Fransa olmak üzere bazı Avrupa ülkelerinde Avrupa Birliği anayasasının kabul edilmemesinin aday ülkelerin umutlarını yok etmesine neden olmaması gerektiğini belirten Papandreu, şöyle dedi 
     ''Türkiye, Bulgaristan, Romanya ve tüm Balkanlardan Avrupa'ya Balkan coğrafyasının geleceğinin Avrupa ile aynı olduğunu haykırmak durumundayız. Biz kararlı olursak genişlemenin önünde kimse duramaz.'' Papandreu, Balkan ülkelerinin Avrupa'nın ayrılmaz bir parçası olduğunu kaydederek, ''Önemli olan gerekli ve doğru adımları kararlı bir şekilde atarak Avrupa Birliği'ne net bir mesaj vermemizdir. Aday ülkelerinin çalışmalarına ve mücadelesine umutsuzluğa kapılmadan devam etmesi görüşündeyim'' ifadesini kullandı. 
     
</TEXT>
</DOC>
