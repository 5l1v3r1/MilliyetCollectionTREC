<DOC>
<DOCNO> 369446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/yersen.html </URL>
<DATE> 2005/08/13/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
O kurşunun sorumlusu kim 
</HEADLINE>
<TEXT>



Everton maçında yaşanan olaylardan sonra Fenerbahçe'nin ceza alması kaçınılmazdı... 
Taraftarı yaralayan serseri kurşunun içeriden mi dışarıdan mı atıldığı tartışması bir yana, hafta başında sarı -lacivertli kulüpten yapılan açıklama çok ilginçti... 
Futbol Disiplin Talimatı'nın 55. maddesine dayanılarak ortaya atılan iddia, maçla ilgili soruşturmanın tamamlanmasının ardından üç gün içinde disiplin kurulunun kararını vermesi yönündeydi. 
Burada üzerinde durulması gereken iki konu var. 
Birincisi, Fenerbahçe kulübü savunmasını ya tutarsa diye disiplin talimatının şeytanın bile aklına gelmeyecek bir boşluğu üzerine kurmuştu. 
Tahkim Kurulu, biraz da federasyon başkanın yol göstericiliğinde bu boşluğun kullanılmasına izin vermedi. Ama kurul kararını vermekte erken davrandı. Olayın açıklanamayan pekçok yönü varken yürütmeyi durdurup gerçeklere bir adım daha yaklaşmak yerine kolayı tercih etti... 
İkincisi ve asıl önemlisi, Sarı-Lacivertli kulüp savunmasında stat dışında bekleyen 7-8 bin biletsiz seyircinin kulüp başkanı ve diğer yöneticilerin talimatıyla tahliye kapıları kırılarak içeri girmesinden, bu kadar insanın üst aramasından geçmemesi nedeniyle çok daha vahim olayların yaşanması tehlikesinden hiç söz etmemişti... 
Bu noktada top doğrudan emniyete atılmıştı. 
Ancak hatırlatmakta yarar var... 
Her kulüp, kendi çıkarlarını korumak kadar, ev sahibi olduğu maçta, stat ve seyirci güvenliğinden de birinci derecede sorumludur... 
Eğer o kapılar zorla açılmasaydı, bileti olmayan binlerce kişi içeri girmeseydi, ya da gerekli kontrol yapılmış olsaydı, bugün bu ceza ve sonuçları tartışılır mıydı 
Elbette hayır... 
Bu arada Emniyet yetkililerinin, "Fenerbahçe kulübü başkanı kapıları zorla açtırdı" şikayetinin de olayların başlamasında mazeret olmayacağını düşünüyorum. 
Bir kulüp başkanı devletin memuruna talimat veremez, zorla iş yaptıramaz. Tıpkı "Şu silahını bana ver" diyemeyeceği gibi... 
Umarım bugün boş kalan tribünler, satılamayan biletler ve sezonun ilk maçında şölen yerine sessizliğe bürünen Şükrü Saracoğlu Stadı, insanlara sorumluluk alanlarını daha iyi anlamaları açısından iyi bir şans olur. 

Federasyona ders olmalı 
Olayın diğer boyutunda ise tam bir skandal söz konusu. 
Fenerbahçe'ye seyircisiz oynama cezası verilirken Disiplin Kurulu'nun elindeki tek resmi belge ve dayanak İstanbul Emniyet Müdürlüğü'nün hazırladığı rapor ve tutanaklardı. 
Bunun dışında federasyona ait ne gözlemci ne de temsilci görüşü vardı. 
Özel müsabakaları ciddiye almayan, yaşanması olası tatsızlıkları hesap edemeyen ve "dostluk maçıdır" diye geçiştiren Futbol Federasyonu bu olaydan mutlaka ders çıkarmalıdır. 
Federasyon özel müsabakalar için nasıl hakem atıyor ve bunu resmi bir prosedür içinde gerçekleştiriyorsa, aynı şekilde talimata uygun gözlemci ve temsilci de görevlendirmek zorundadır. 
Yoksa günlerdir tartışılan ceza kararlarını medya haberleri ve görüntüleriyle almak zorunda kalır, dilinizden düşürmediğiniz o kurumsallaşma sözcüğünün altında ezilip büzülürsünüz. 

Buyrun buradan yakın 

Fenerbahçe, Deniz Barış'ın 1 milyon Euro tazminat ödemesini önlemek, bir başka deyişle milli futbolcuyu İlhan Cavcav'ın gazabından kurtarmak için Türk futbol tarihinde görülmemiş bir yöntem uyguladı. 
Sarı-Lacivertliler üç yıllık sözleşme imzalayan Deniz'e tüm alacaklarına karşılık 1 milyon 950 bin Euro'luk iki çek verdiğini beyan etti. 
Bir kulüp ilk kez bir futbolcuya oynamadığı iki sezonun parasını peşin ödemişti. Dünyanın neresinde görüldü bilmiyorum ama, biz de oldu işte 
Alan memnun, veren memnun, İlhan Cavcav bu senaryo karşısında saçını başını yoluyor derken, bizim de aklımıza kötü meleğin avukatlığını yapmak geldi. 
Diyelim ki Fenerbahçe, Deniz'in giderek düşen performansından şikayetçi oldu. Hatta öyle bir aşamaya gelindi ki, milli futbolcunun kadroda kalmasına gerek görülmedi. Daum ya da bir başkası onu istemedi. 
Pekiii bu durumda... 
Sözleşmesi sürdüğü halde anlaşmayı bozmak isteyen Sarı-Lacivertli kulüp peşin ödediğini söylediği bilmem kaç milyon Euro'yu Deniz'den talep edecek mi Vergilerini yatırdığı için maliyeye başvuracak, federasyona itiraz edecek mi 
Bu yolu tercih etmez ise "iyiniyetli" tavrı, diğer futbolculara kötü örnek olmayacak mı İşlediği suçun bedelini ödememek için başkanın himayesine sığınan Deniz, o gün parayı peşin aldığını inkar ederse...Fenerbahçe "federasyonu ve maliyeyi kandırmak, kamuoyunu yanıltmak, Gençlerbirliği'nin kazanılmış haklarını gasp etmek" gibi suçları işlemiş olmayacak mı 
Elbette bu soruların yanıtını ancak düşündüğümüz gibi bir gelişme yaşanırsa alabiliriz. 
Ama bu ülkede sözleşmeli futbolcuyu ayartmak, yanlış beyanlarla bir kulübün çıkarlarını zedelemek nasıl suç sayılmıyorsa, zamanı geldiğinde aynı pişkinlikle işi oldu-bittiye getirmek, ayıplanmayacak davranış olacak sanırım 

Asgari ücret 350 YTL Ya başdanışman maaşı 

Pek kıymetli başdanışmanla Abant'taki hakem seminerinde karşılaştım. 
Kendisi çok şakacıdır..."Hadi bakalım bundan sonra yazacak ne bulacaksın Görevden ayrılıyorum" dedi. Onun uslübuyla, "Gittiğin yerde de takipteyim" yanıtını verdim. 
Futbol Federasyonu'nun "kerameti kendinden menkul" başdanışmanın kısa bir süre sonra Eğitimden Sorumlu danışmanlık görevine atandığını öğrendim. 
Kurum içinde kurumsallaşma adına böyle görev değişiklikleri çok normaldi. 
Ama beyefendinin maaşının son yönetim kurulu toplantısında 15 mi yoksa 16 bin YTL mi olsun şeklinde tartışıldığını duyunca dayanamadım. 
Şimdi sayın Dr. Levent Bıçakcı beye soruyorum... 
Üç kuruş para alan santral memurlarını işten çıkarırken, bir zamanlar Haluk Ulusoy'a yakın diye onlarca çalışanın gözünün yaşına bakmazken, bir başdanışmana başında bulunduğunuz kurumun kasasından verdiğiniz ücret içinize siniyor mu 
Sayın Mehmet Ali Şahin... 
Siz "özerk" federasyonu denetlemekle yükümlü devlet bakanısınız... 
Asgari ücretin 350, öğretmen maaşının 800, 30 yıllık profesöre ödenen paranın iki bin YTL olduğu bu ülkede, başdanışman, eski MHK Başkanı ve ithal yöneticilere federasyon tarafından "uygun görülen" bol sıfırlı ödeneklere şöyle bir göz atmalısınız...Eminim vicdanınızı rahatsız edecek bir şeyler bulacaksınız. 
Haa.. İşin diğer boyutu mu 
Eğer satın alınan hizmetlerin gerçek değeri bu diyorsanız, bekleriz... 
Bu kadrolarla nasıl olsa bir dönem önce ulaşılan sportif başarıyı, kurumsallaşmış bir federasyon olarak kısa sürede yakalar, hatta sollarsınız 



</TEXT>
</DOC>
