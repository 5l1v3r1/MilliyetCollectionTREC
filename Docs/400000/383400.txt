<DOC>
<DOCNO> 383400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur19.html </URL>
<DATE> 2005/10/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Perinatal Tıp Kongresi başladı... 
</HEADLINE>
<TEXT>

     Perinatal Tıp Kongresi ve Dokuz Eylül Üniversitesi Kadın Hastalıkları ve Doğum Anabilim Dalı Başkanı Prof. Dr. Namık Demir, Sağlık Bakanlığı'nın başlattığı kampanya ile bebek ölümlerinin binde 20'ye, anne ölümlerinin yüz binde 40'a düşürülmesinin hedeflendiğini bildirdi. 
     Çoğul gebelikler, erken doğum, gelişmekte olan ülkelerde prematüre, erken doğumun modern tedavisi gibi konuların ele alınacağı Perinatal Tıp Kongresi, Kuşadası'nda başladı. 
     Prof. Dr. Demir, kongrenin açılışında yaptığı konuşmada, alanlarında söz sahibi 45 katılımcının yeni doğan konularını oturumlarda tartışacağını bildirdi. 
     Kongrede ağırlıklı olarak Türkiye'de anne ve bebek ölümlerinin sebeplerinin ele alınacağını ifade eden Prof. Dr. Demir, ülkede anne ölümlerinin gelişmiş ülkelere göre yüksek olduğuna dikkat çekti. 
     Prof. Dr. Demir, 2000 yılında anne ölüm oranının yüz binde 60, bebek ölüm oranlarının ise binde 30 civarında olduğunu kaydetti. 
     Sağlık Bakanlığı'nın başlattığı kampanyayla 2005 yılında bebek ölümlerinin binde 20'ye, anne ölümlerinin yüz binde 40'a düşürülmesinin amaçlandığını belirten Prof. Dr. Demir, basit hijyen önlemleri, doğumların sağlık personeli nezaretinde yapılması ve tüm hastanelerde yeni doğan hekimlerinin bulunmasıyla bunu önemli ölçüde sağlamanın mümkün olduğunu vurguladı. 
     
     ''500 GRAMLIK BEBEKLER YAŞATILIYOR'' 
     McGill Üniversitesi'nden Prof. Dr. Apostolos Papageorgiou da Kanada'da bütün bireylerin sosyal güvenlik şemsiyesi altında olduğunu, erken doğan bebeklerin nakledildiği, her türlü donanıma sahip 6 büyük merkez bulunduğunu söyledi. 
     Bu merkezlerde 500 ila 600 gram arasında doğan bebeklerin yaşatılabildiğini ifade eden Prof. Dr. Papageorgiou, bu başarıda teknolojinin yanı sıra hekim ve hemşire eğitiminin önemli olduğunu vurguladı. 
     Prof. Dr. Papageorgiou, Kanada'da perinatal ölüm oranının binde 6 olduğunu kaydetti. 
     Hollandalı bilimadamı Prof. Dr. Eric Steeger ise Roterdam'da nüfusun yüzde 60'ını göçmenlerin oluşturduğunu, bunların başında yüzde 30 ile Türklerin geldiğini belirtti. 
     Bu nüfustaki bebek ölüm oranlarının Hollandalılara göre daha yüksek seyrettiğini belirten Prof. Dr. Steeger, bunda sosyo ekonomik nedenlerin rol oynadığını bildirdi. 
     Prof. Dr. Steeger, anne adaylarının beslenmeleri ve hijyen kurallarının yanı sıra doğum öncesi kontrolleri ihmal etmemeleri gerektiğini vurguladı. 
     MÖ I. yüzyılda Efes'te yaşayan ve kadın doğum alanında 4 ciltlik eseri bulunan ünlü hekim Soranos adına 2 yılda bir verilen ''Soranos Dostluk ve Bilim'' ödüllerinin de sahiplerine ulaşacağı kongre, 4 Ekim'de sona erecek. 
     Kongre kapsamında son gün gerçekleştirilecek 9. Türk-Yunan Maternal Fetal Tıp ve Obstetri bilimsel toplantısında, Soranos 2005 Ödülleri, Ege'nin iki yakasındaki sanatçılar Zülfü Livaneli ile Mikis Theodorakis'in yanı sıra Prof. Dr. Papageorgio'ya verilecek. 
     
</TEXT>
</DOC>
