<DOC>
<DOCNO> 387379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo17.html </URL>
<DATE> 2005/10/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aziz Yıldırım'ın istediği oldu, Kutlualp istifa etti... 
</HEADLINE>
<TEXT>

     Fenerbahçe Yönetim Kurulu Üyesi Hakan Bilal Kutlualp, yönetim kurulu üyeliğinden istifa ettiğini açıkladı. 
     Büyük Kulüp’te bir basın toplantısı düzenleyen Kutluap, istifasını açıklayarak, başkan Aziz Yıldırım’ın "Ayrıl" isteğini yerine getirdi. 
     Yıldırım, geçtiğimiz cumartesi günü yapılan kulübün olağan yüksek divan kurulu toplantısında, istifa etmesini istediği yönetim kurulu üyesi Hakan Bilal Kutlualp’e, "Ben seninle çalışmam arkadaş, bunu bil. Onun için senin ayrılman lazım buradan. Karar senindir, ama senin olduğun yerde hiçbir yönetim kuruluna Aziz Yıldırım girmez" demişti. 
     
     "POLEMİKLERE GİRİP FENERBAHÇE'YE ZARAR VERMEYİ DÜŞÜNMÜYORUM 

     Fenerbahçe Kulübü Yönetim Kurulu'ndan istifa ettiğini açıklayan Asbaşkan ve Dış İlişkiler Sorumlusu Hakan Bilal Kutlualp, polemiklere girip kulübe zarar vermeyi düşünmediğini, bu nedenle istifa kararı aldığını söyledi. 
     Çiftehavuzlar'daki Büyük Kulüp'te düzenlediği basın toplantısında istifa kararını açıklayan Kutlualp, 15 Ekim Cumartesi günü yapılan yüksek divan kurulu toplantısında, başkan Aziz Yıldırım'ın kendisine yönelik sözlerindeki tarz ve üsluba şaşırmadığını, ancak üzüldüğünü kaydetti. 
     İstifası gündeme geldiğinden bu yana, bunu gerçekleştirmeyişinin, ileri sürüldüğü gibi koltuk sevdasıyla ilgisi olmadığını ifade eden Kutlualp, "Eğer koltuk sevdam olsaydı, o koltukta kalmanın kuralları bellidir. Başkana itiraz etmeyeceksin, biat edeceksin. Orada kalmak bir amaç olsaydı buna uymak kolaydı. Ama onurum ve şahsiyetim biat etmeye izin vermezdi. Son zamanlarda Fenerbahçe'nin, bir başkanın iki dudağı arasında duran bir kulüp değil, demokratik, söz ve eleştiri hakkı olan, her eleştiri yapana kapının gösterilmediği gerçek bir cumhuriyetin niteliklerini taşıması gerektiğinin mücadelesini verdim. Bu mücadele içindeyken mart ayına kadar görevde kalsan ne olur kalmasan ne olur" şeklinde konuştu. 
     "Çamur at izi kalsın" yöntemine itiraz ettiğini vurgulayan Hakan Bilal Kutlualp, "Delegeler tarafından seçilen ve görevleri, kararları istişare etmek olan yönetim kurulu üyelerinin kaderinin, başkanın kararına bırakılması tehlike işaretleri değil midir " dedi. 
     
     "ESAS SUÇUM TRANSFERLERİ BAŞKAN YAPTI DEMEYİŞİMDİR" 

     Başkan Yıldırım'ın "Transferleri Kutlualp değil ben yaptım" demesini anlamlı bulduğunu kaydeden Kutlualp, "Benim esas suçum Bu transferleri başkan yaptı demeyişimdir" dedi. 
     Aziz Yıldırım'ın, her büyük transferi imzalayıp haberi verdikten sonra kendisine coşkuyla ve övgü dolu olmak üzere, büyük iş başardığına dair sözler söylediğini anlatan Kulualp, "Keşke sayın başkan yere göğe sığmayan tebriklerinin arkasında dursaydı. Başkanın ya o günlerde söyledikleri doğru değildi, ya da cumartesi günü söyledikleri. Bir kez de ben kendisine hatırlatmak isterim ki, vefa sadece bir semt adı olmadığı gibi, onur da her kızgınlıkta ağza alınacak kadar küçük bir kelime değildir" şeklinde konuştu. 
     
     "BU KULÜPTEN NE KUTLUALPLER NE YILDIRIMLAR GEÇTİ" 

     Fenerbahçe Kulubü'nün tek sahibinin taraftar olduğunu ifade eden Hakan Bilal Kutlualp, "Bu kulüpten ne Kutlualpler geçti ne Yıldırımlar geçti, geçecek de. Sarı lacivert gökkubbede kimse baki değildir" dedi. 
     Kimsenin kendisini taraftarla karşı karşıya getiremeyeceğini vurgulayan Kutlualp, şunları söyledi 
     "Benim katılacağım yönetim kurulu toplantılarına sayın başkan katılmazmış. Katılmayabilir, ancak bu kadar önemli bir dönemde Fenerbahçe'nin başkansız kalmasına benim gönlüm razı olmaz. İstifa kararımda bu durum etkili olmuştur. 
     Kimseye küskünlüğüm yok, Fenerbahçe'nin ihtiyaç duyduğu her zaman herşeyimle buradayım. Ben kişilere değil Fenerbahçe'ye biat ederim. İlahi adalet insanların istediği gibi hemen tecelli etmeyebilir. Sabır gereken zamandır. Hepimiz bekleyeceğiz. Beklerken de Fenerbahçe'nin başarıları için elimizden geleni yapmaya devam edeceğiz" 
     
     "MEDYA ÜZERİNDE TAHAKKÜM KURMAK İSTİYOR" 

     Aziz Yıldırım'ın medya ile sağlıklı iletişim kuramadığını, bunun da iki önemli sonucu doğurduğunu anlatan Kutlualp, şunları söyledi 
     "Birincisi Fenerbahçe taraftarında medyaya nefret yaratılmasına neden olmaktadır. İkincisi de gazetecilerle sohbet halinde gördüğü her arkadaşını, her yöneticiyi Fenerbahçe'nin sırlarını anlatmakla suçlamaktadır. Bu ciddi bir yanılgı ve tehlikedir. Medya üzerinde tahakküm kurma isteğinin sonucudur. Sayın başkana tavsiyem, gazetecileri düşman olarak görmekten benim ve onların gazetecileri diye ayırmaktan vazgeçmesi ve her öfkelendiğinde ağzına geleni söylememesidir." 

     
</TEXT>
</DOC>
