<DOC>
<DOCNO> 351031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko17.html </URL>
<DATE> 2005/06/11/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Tüzmen "Bu yıl 75 milyar dolarlık ihracatı yakalayacağız" 
</HEADLINE>
<TEXT>

     Devlet Bakanı Kürşad Tüzmen, 2005 yılı ihracat program hedefinin 71 milyar dolar olduğunu anımsatarak, "Bu yıl inşallah hep beraber 75 milyar dolarlık ihracatı yakalayacağız" dedi. 
     Tüzmen, express taşımacılık ve lojistik şirketi DHL’in kokteylinde yaptığı konuşmada, DHL’in, yabancı sermaye girişinin çok fazla olmadığı günlerde Türkiye’ye yatırım yaptığını, Türkiye’nin geleceğine yatırım yapmayı bilen ve bugün pazar payını yüzde 60’lara çıkararak bunun neticesini alan bir firma olduğunu belirtti. 
     İhracatın artırılması için özellikle ihracat ürünleri numunelerinin potansiyel alıcılara anında ulaştırılmasını çok önemsediğini belirten Tüzmen, DHL’in bugüne kadar verdiği hizmetlerle önemli bir boşluğu doldurduğunu ve Türkiye’nin ihracatının geliştirilmesinde perde arkasında çok önemli bir görev aldığını söyledi. 
     Bakan Tüzmen, Türkiye’nin 1983 yılında 11 milyar dolar olan dış ticaret hacminin 2004 yılında 160 milyar dolara ulaştığına dikkati çekerek, "2005’te biz 180 milyar dolar ticaret hacmi yaparken, DHL’in de payı giderek artacaktır. Çok akıllı yatırım yaptılar. Giderek büyüyorlar" diye konuştu. 
     "Bir sırrını vermek istediğini" ifade eden Kürşad Tüzmen, Türkiye’de ithalat-ihracat istatistiklerini en çabuk numune gönderen firmalardan aldıklarını belirterek, yurtdışına gönderilen numune sayısında azalış varsa ihracatta da belli bir azalma görüldüğünü söyledi. 
     Kürşad Tüzmen, sözlerini şöyle sürdürdü 
     "DHL İcra Kurulu Üyesi Nedim Bey’e sordum, ’Vaziyet nasıl’ dedim. 
     ’İhracat numunelerinin hızı artarak devam ediyor’ dedi. Bu demektir ki, bu yıl inşallah hep beraber 75 milyar dolarlık ihracatı yakalayacağız. Biliyorsunuz, program hedefi 71 milyar dolar. Ama, biz sizlerle bunu 75 milyar dolara çıkaracağız, dedik. Haziran ayından itibaren geriye doğru 12 aya bakınca 70 milyar dolar seviyesine erişmiş durumdayız. İhracatımızın ve dış ticaretimizin arttığı ortamda daha fazla söz sahibi ülke haline geleceğiz." DHL Anadolu Satış Müdürü Savaş Yaşar ise Güneydoğu Anadolu Bölgesi’nin büyüme potansiyelinin önemli olduğunu ifade ederek, bölgede yüzde 60 ve Gaziantep’te yüzde 40 pazar payına sahip olduklarını kaydetti. 
     
</TEXT>
</DOC>
