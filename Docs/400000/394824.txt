<DOC>
<DOCNO> 394824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy26.html </URL>
<DATE> 2005/11/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hangi Bakan kaç yurtdışı gezisi gerçekleştirdi 
</HEADLINE>
<TEXT>

     Başbakan Recep Tayyip Erdoğan’ın 76, Dışişleri Bakanı ve Başbakan Yardımcısı Abdullah Gül’ün 94, Devlet Bakan Tüzmen’in 75, Maliye Bakanı Unakıtan’ın ise 55 kez yurtdışı ziyaretinde bulunduğu bildirildi. 
     Dışişleri Bakanı Gül, DYP Denizli Milletvekili Ümmet Kandoğan’ın 58 ve 59. hükümetler döneminde Bakanlar Kurulu üyelerinin, Temmuz 2000 
     itibariyle gerçekleştirdikleri yurtdışı ziyaretlerine ilişkin soru önergesini cevaplandırdı. Gül’ün verdiği bilgiye göre, Başbakan Recep Tayyip Erdoğan 76, Devlet Bakanı ve Başbakan Yardımcısı Mehmet Ali Şahin 23, Devlet Bakanı ve Başbakan Yardımcısı Abdüllatif Şener 21, Devlet Bakanı Mehmet Aydın 62, Devlet Bakanı Kürşad Tüzmen 75, Adalet Bakanı Cemil Çiçek 32, Milli Savunma Bakanı Vecdi Gönül 33, İçişleri Bakanı Abdülkadir Aksu 15, Maliye Bakanı Kemal Unakıtan 55, Sağlık Bakanı Recep Akdağ 30, Milli Eğitim Bakanı Hüseyin Çelik 30 Kültür Bakanlığı döneminde 5 gezi , Ulaştırma Bakanı Binali Yıldırım 37, Çalışma ve Sosyal Güvenlik Bakanı Murat Başesgioğlu 22, Sanayi ve Ticaret Bakanı Ali Coşkun 43, Enerji ve Tabii Kaynaklar Bakanı Mehmet Hilmi Güler 43, Kültür ve Turizm Bakanı Atilla Koç ise 6 kez yurtdışına gitti. Eski Dışişleri Bakanı Yaşar Yakış 13, Devlet Bakanlığı ve Turizm Bakanlığı görevlerinde bulunan Güldal Akşit toplam 19, Milli Eğitim ile Kültür ve Turizm bakanlıkları yapan Erkan Mumcu ise 21 kez yurtdışına çıktı. Eski Tarım ve Köyişleri Bakanı Sami Güçlü 23, eski Bayındırlık ve İskan Eski Bakanı Zeki Ergezen ise 7 yurtdışı gezisinde bulundu. Dışişleri Bakanı ve Başbakan Yardımcısı Abdullah Gül, 58. Hükümet döneminde Başbakan sıfatıyla 5 kez, 59. Hükümet döneminde ise görevi gereği 89 yurtdışı ziyareti gerçekleştirdiğini bildirdi. 
     
     "TASARRUF SAĞLANDI" 
     Gül, Başbakanlık Tasarruf Tedbirleri Genelgesi kapsamında yurtdışı seyahatlerinin zorunlu hallerde yapıldığını, görev süresi ve görevli sayısı en az düzeyde tutularak tasarruf sağlandığını belirtti. 
     Yurtdışına, 2003 yılında geçici görevle gönderilen personel için 5 trilyon 14 milyar 990 milyon 200 bin lira, 2004 yılında ise 5 trilyon 281 milyar 679 milyon 250 bin lira harcandığını kaydeden Gül, şöyle 
     devam etti 
     "Bakanlığımızca, geçmişte olduğu gibi bugün de tasarruf ilkelerine ve bu konuda Başbakanlık tarafından yayınlanan genelgelerde yer alan hususlara uyulmasında azami özen gösterilmektedir. Bununla birlikte Bakanlığımızca gerçekleştirilen yurtdışı seyahatler, ülkemizi ilgilendiren dış politik gelişmeler ile dış ilişkilerdeki yoğunluğa paralel olarak artış gösterebilmektedir. 
     Türkiye-AB ilişkilerinde son bir yılda kaydedilen gelişmeler, birlik ülkelerine yapılan zorunlu seyahatlerde önemli boyutta artışa sebep olmuştur." 
     
</TEXT>
</DOC>
