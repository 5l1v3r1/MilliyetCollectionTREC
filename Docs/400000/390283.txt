<DOC>
<DOCNO> 390283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/dunya/adun.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oval Ofis uyarısı 
</HEADLINE>
<TEXT>


ABD'li yetkililerin Türk diplomatlarına verdiği bilgiye göre, ABD Başkanı Bush, PKK, Türkmenler, Kerkük ve Irak'ın bütünlüğü konularında Barzani'nin dikkatini çekti 

Yasemin Çongar - Washington 


"Irak Kürdistan Bölgesel Yönetiminin Başkanı" sıfatıyla Washington'da en üst düzeyde temaslarda bulunan Mesud Barzani'ye, ABD Başkanı George W. Bush tarafından, "Irak'ın birliğine bağlılığınızı sürdürmelisiniz" ve "Türkiye ile ilişkinizi iyi tutmalısınız" mesajlarının verildiği belirtiliyor. 
ABD'li ve Türk diplomatik kaynaklara göre, Barzani'nin Washington'daki görüşmelerinde, Kuzey Irak'taki PKK varlığı konusu üzerinde de duruldu. Üst düzey bir Türk diplomatı, Bush yönetiminin dün Ankara'ya Barzani ziyareti konusunda ayrıntılı bilgi aktardığını söyledi. 

Her konuda uyarı 
Bu bilgilendirmeye göre, "Türkiye'nin Irak'la ilgili olarak önemle üzerinde durduğu konular, Başkan Bush dahil ABD yetkilileri tarafından Barzani'ye iletilmiş durumda." 
Bu mesajlar, "Irak'ın toprak bütünlüğünün korunması, PKK'nın bölgedeki varlığının denetlenmesi ve aktifleşmesine izin verilmemesi, Türkmenlerin kültürel ve siyasi haklarının gözetilmesi ile Kerkük'te filli bir statü değişikliğine gidilmemesi" olarak sıralanıyor. Bir ABD'li yetkili, Barzani görüşmesi öncesinde Bush için hazırlanan dosyalarda, PKK meselesinin "geniş yer aldığını" belirterek, "Ama Başkan zaten kişisel olarak da bu konunun Türkiye açısından taşıdığı önemi biliyor. Konuyu daha önce de defalarca gündeme getirdi" dedi. 

Ankara önemsedi 
Üst düzey bir Türk diplomatı, "ABD yetkililerinin bilgilendirmesi sizi tatmin etti mi " sorusunu, "Bize anlatıldığına göre, Türkiye için önemli olan bütün konular tek tek gündeme gelmiş. Barzani'ye bu mesajların Beyaz Saray'da, bizzat Başkan tarafından verilmiş olmasını özellikle önemsiyoruz" dedi. 
Ancak Ankara'nın, Barzani ziyaretinin "verdiği görüntüden" duyduğu rahatsızlık sürüyor. Türk yetkililer, Beyaz Saray buluşmasında Barzani'ye, "Başkan" diye hitap eden Bush'un, "Amaç öyle olmasa bile, ister istemez ayrılıkçı heveslere destek oluyormuş gibi algılandığını" vurguluyorlar. 

Rice da söyledi 
PKK konusunun, Barzani'nin önceki gün ABD Dışişleri Bakanı Condoleezza Rice ile yaptığı görüşmede, daha kapsamlı biçimde ele alındığı belirtiliyor. ABD'li yetkililere göre, Barzani, Rice'ın PKK'nın denetlenmesi yönündeki uyarısına katıldığı izlenimini yarattı. 


</TEXT>
</DOC>
