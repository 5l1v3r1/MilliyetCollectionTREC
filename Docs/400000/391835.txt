<DOC>
<DOCNO> 391835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/dunya/axdun02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yılda ikinci kez istifa etti 
</HEADLINE>
<TEXT>


Blair'in görme özürlü Çalışma Bakanı Blunkett yolsuzluk suçlamaları nedeniyle görevini bıraktı 

NEVSAL ELEVLİ Londra 


İngiltere'nin görme özürlü Çalışma Bakanı David Blunkett, bir yıldan az bir süre içinde ikinci kez kabinedeki görevinden istifa etmek zorunda kaldı. 11 ay önce İçişleri Bakanlığı görevinden aşk ve nüfuz skandalı yüzünden istifa eden, ancak 6 ay sonra Başbakan Tony Blair tarafından Çalışma Bakanı olarak tekrar kabineye alınan Blunkett 59 , bu kez ilk istifasından sonra Avam Kamarası Bağımsız Danışma Komisyonu'na bilgi vermeden bir DNA araştırma firmasında çalıştığı ve firmanın borsadaki hisselerini satın aldığı gerekçesiyle yolsuzlukla suçlandı. Blunkett, 3 kez davet edilmesine karşın bilgi vermek için Komisyon'a gitmediğini itiraf etmişti. 

Blair'le görüştü 
Başını skandallardan kurtaramayan Blunkett, yoğun baskılar üzerine dün sabah Başbakan Tony Blair ile görüşerek istifa etti. Başbakanlık kaynaklarına göre Blunkett, Blair'e, "durumunun savunulabilir olmaktan çıktığını, bu nedenle istifasını kabul etmesi gerektiğini" söyledi. İçişleri Bakanı iken Blunkett'ın Amerikalı evli bir kadınla ilişkisi ortaya çıkmıştı. 


</TEXT>
</DOC>
