<DOC>
<DOCNO> 396870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/eko02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar'dan 2-4 milyar dolar yatırım vaadi 
</HEADLINE>
<TEXT>


Katar Başbakan Yardımcısı El Tani, 'Türkiye'de 2 ila 4 milyar dolar arasında yatırıma hazırız. Özellikle turizmle ilgiliyiz' dedi 

ANKARA Milliyet 

Katar Başbakan Birinci Yardımcısı ve Dışişleri Bakanı Şeyh Hamid bin Kasım bin Cebr El Tani, Türkiye'de 2 - 4 milyar dolar arasında yatırım yapmayı düşündüklerini belirterek, yatırım listesinin başında turizmin yer aldığını söyledi. El Tani ve beraberindeki heyet, dün Türkiye Odalar ve Borsalar Birliği TOBB Başkanı Rifat Hisarcıklıoğlu ve Başkan Yardımcısı Zafer Çağlayan ile bir araya geldi. 

Özellikle turizm 
Yatırım yapabilmeleri için inceleme ve araştırmaya ihtiyaçları bulunduğunu belirten El Tani, "Buna dayanarak nasıl yatırımlara gireceğimizi değerlendireceğiz. Fakat, bu heyetin burada bulunması Türkiye'deki yatırımlara ne kadar önem verdiğimizi gösteriyor. Özellikle turizm alanı ile ilgileniyoruz. Turizm bölgelerine yöneleceğiz. Ulaşım, iletişim, teknoloji ve tarım alanlarını da inceliyoruz" diye konuştu. "Ne kadar yatırım öngörüyorsunuz" sorusuna El Tani, "Türkiye için yeni yatırımlara yöneleceğiz. Esas olarak 2 ila 4 milyar dolar arasında yatırım yapmaya hazırız" yanıtını verdi. El Tani, şunları söyledi 
"Aramızda tarihi ilişkiler mevcut. Aynı zamanda çok ortak yönümüz var bizi Türkiye'ye bağlayan. Türkiye bizim için ekonomi ve teknolojinin aktarılması için önemli bir geçiş sayılmakta ve Avrupa ile doğu ülkeleri arasında bir geçit noktasında bulunmakta. Katar'da özellikle müteahhitlik alanında birçok Türk şirketi mevcut. Biz, yatırım alanında işbirliğine girmek istiyoruz. Şu anda iki ülke arasındaki ticaret hacmi çok düşük. Bu oranların artırılması için çaba harcamamız gerekiyor." 
Hisarcıklıoğlu da, Katar'da 5 yıl içinde 120 milyar dolarlık yatırım projelerinin bulunduğunu, Türkiye'nin de Katar'ın da yatırım için cazip iki ülke olduğunu söyledi. 


</TEXT>
</DOC>
