<DOC>
<DOCNO> 378228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlardan 'bölge' ziyareti 
</HEADLINE>
<TEXT>


Orgeneral Özkök, kuvvet komutanlarıyla beraber Van'a gitti. Özkök, "PKK yüzünden dağda taşta bırakılan paraları düşünün. Bunlarla çocuklar daha iyi okullarda okurdu" diye konuştu 

VAN, ELAZIĞ DHA 

Türk Silahlı Kuvvetleri'nin yüksek komuta kademesi 'halkla kucaklaşmak için' Doğu Anadolu'da ziyaretlerde bulunuyor. 
Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert ve Jandarma Genel Komutanı Orgeneral Fevzi Türkeri, Erzincan ve Erzurum'un ardından dün Van ve Elazığ'ı ziyaret etti. Özkök, Van Valisi Niyazi Tanılır'ı ziyaretinde, "Gönlümüz hep Anadolu ve Anadolu insanıyla doludur. Birlik ve baraberliğe en çok ihtiyaç duyduğumuz bir zamanda ziyarete geldik. Çünkü bazı üzücü olaylar yaşadık. Hepimiz ders almalıyız" dedi. Özkök, ziyaretin asıl amacının komutanları görmek değil halkla kucaklaşmak olduğunu belirtti. 
Özkök, Elazığ'ı ziyaretinde de şunları söyledi "Gaz lambasıyla başladım, bakın bu ülke ne hale geldi. Çok daha iyi yerlere gelirdi. PKK yüzünden senelerdir memlekette dağda taşta bırakılan, boşa giden paraları düşünün. Bunlar bölgeye yatırım olarak gelseydi, güzel okullar yapılsaydı, bu bölgenin çocukları daha iyi okullarda, üniversitelerde okuma imk nı bulsaydı fena mı olurdu " 

'Hepimiz üzüntülüyüz' 
Asayişin sağlandığı bölgede her şeyin çok daha kolay olacağını kaydeden Özkök, "Güvenliği sağlarken o şehre ekonomik refahın gelmesine de yardımcı oluyoruz" dedi. Özkök, son günlerdeki olaylar hakkında da, "Bu nahoş gelişmelerden hepimiz üzüntü duyuyoruz. Bunu yapanlar hiçbir şekilde Türk ulusunu da, bir şehri de, kişileri de temsil etmiyor. Halkın huzurunu kaçırmak isteyenlerin halkı sevdiğini söylemeleri tamamen hayal mahsulüdür" diye konuştu. 

Basına 'objektif olun' mesajı 

Orgeneral Özkök, kendisini izleyen gazeteciler aracılığıyla basına "halkı galeyana getirmeyin" mesajını verdi. Basın mensuplarının halk ile idare arasında bir "ara yüz" olduğunu vurgulayan Özkök, şunları söyledi 
"Verdiğiniz haberlerin halk üzerinde önemli etkileri bulunmaktadır. Bu bakımdan çok büyük sorumluluklarınız var. Olayları çok objektif olarak gerçekçi bir şekilde vermeniz lazım. Yanlış olabilecek, tam emin olamadığınız haberler eğer topluma zarar verecekse vermemeniz lazım. Birkaç kişi de yapsa halkın galeyana gelmesi, yanlış yollara yönelmesi mümkün olabiliyor." 


</TEXT>
</DOC>
