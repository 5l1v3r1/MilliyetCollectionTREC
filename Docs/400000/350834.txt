<DOC>
<DOCNO> 350834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur51.html </URL>
<DATE> 2005/06/10/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
İskilip'te çıkan yangında, 50 haneli köyde 44 ev tamamen yandı... 
</HEADLINE>
<TEXT>

     Çorum’un İskilip İlçesi’ne bağlı 50 haneli Karaağaç Köyü’nde 4’ü boş olmak üzere 44 evin tamamen yandığı bildirildi. 
     AA muhabirinin aldığı bilgiye göre, İskilip’e 45 kilometre uzaklıkta bulunan ve orman köyü olan, evlerin tamamı ahşap yapıdan oluşan Karaağaç Köyü’nde, vatandaşların Cuma namazı kıldıkları sırada, elektrik kontağından kaynaklandığı tahmin edilen Halil Oruç’a ait evde yangın çıktı. 
     Rüzgarın da etkisiyle büyüyen yangın, kısa sürede birbirlerine yakın olan evlere sıçradı. Vatandaşların Cuma namazında oldukları sırada çıkan yangını dağda hayvanları otlatan köyün çobanı fark ederek camideki köylülere haber verdi. Camiden çıkanlarla çevre köylerden gelen vatandaşlar, yangına kovalarla taşıdıkları sularla müdahale etmeye çalıştı. 
     Rüzgarın şiddetli olması nedeniyle yangın karşısında çaresiz kaldıklarını ifade eden vatandaşlar, "Evlerimizin yanışını oturup seyretmekten başka elimizden bir şey gelmedi" diye konuştular. 
     Yangında evleriyle birlikte eşyalarının da yandığını belirten vatandaşlar, devletin kendilerine gerekli yardımı yapacağına inandıklarını ifade ettiler. 
     Köyün bulunduğu alanın sarp ve yollarının bozuk olması nedeniyle yangına itfaiye ekipleri 2 saat sonra ancak müdahale edebildi. 
     Çorum Belediyesi ile İskilip, Kargı, Bayat ve Tosya ilçesine bağlı itfaiye ekipleri ve askerlerin müdahale ettiği yangın, yaklaşık 3 saatlik bir çalışmanın ardından kontrol altına alındı. İtfaiye ekipleri, yangını soğutma çalışmalarının devam ettiğini kaydettiler. 
     Köyde, ayrıca tek taş yapı olan caminin ahşap kısımları ile muhtara ait bir traktör de yandı, 10 adet de büyükbaş hayvan telef oldu. 
     
     "ÇOCUKLARIN KARNE HEYECANI..." 

     Köyde ilköğretim okuluna giden çocuklar ise bugün okullarında düzenlenen törenle karnelerini aldı. 
     Çocuklar, sabah saatlerinde okuldan aldıkları karnelerini evlerine bıraktıklarını ve karnelerinin çıkan yangında yanmasından dolayı üzüntü yaşadıklarını kaydettiler. 
     Yangının ardından Çorum Vali Yardımcısı Şahin Bayhan, İl Jandarma Alay Komutanı Jandarma Albay İrfan Şahin, İskilip Kaymakamı Birol Kurubal, İskilip Belediye Başkanı Orhan Öztürk, Çorum İl Genel Meclisi Başkanı Ahmet Ertekin ve öteki yetkililer yangın bölgesine geldi. 
     
     "HİÇ KİMSE AÇIKTA KALMAYACAK..." 

     İskilip Kaymakamı Birol Kurubal, AA muhabirine yaptığı açıklamada, 50 haneli köyde 4’ü boş olmak üzere 44 evin tamamen yandığını, ilk belirlemelere göre 10 adet büyükbaş hayvanın telef söyledi. 
     Köy halkının köye 2 kilometre uzaklıkta yayla evleri bulunduğunu belirten Kurubal, şunları kaydetti 
     "Köy halkının büyük bölümünü yayla evlerine yerleştireceğiz. 
     Köyde bulunan okul ile köye bağlı Ülküoğlu Mahallesi’ndeki ilköğretim okulu kullanılır durumda. Yaylada evi olmayanları da buraya alacağız. 
     Köylüyü mağdur etmeyeceğiz. İskilip Yatılı Bölge İlköğretim Okulu’ndan da 100 yatak, 200 battaniye ve 140 yastık getirerek köy halkına dağıttık. Ayrıca Çorum Valiliği’nce hazırlanan gıda paketleri köylülere dağıtılacak." Bu arada, Karaağaç Köyü’nün 1971 yılında yangın meydana geldiği ve o yangında sadece 1 evin zarar görmeden kurtulduğu diğer evlerin yandığı öğrenildi. 
     

     
</TEXT>
</DOC>
