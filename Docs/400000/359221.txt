<DOC>
<DOCNO> 359221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo17.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool coştu 
</HEADLINE>
<TEXT>


Transferde durgun günler geçiren Kırmızı - Beyazlılar, Figo ile anlaştı. Carragher sözleşmesini uzattı, Gerrard krizi çözüldü. Yıldız oyuncunun bugün imza atması bekleniyor 


Şampiyonlar Ligi şampiyonu Liverpool atağa kalktı... Kırmızı - Beyazlılar, birçok devin peşinden koştuğu Luis Figo ile anlaşma sağladı. İspanya'nın yüksek tirajlı spor gazetesi Marca, Real Madrid'in Liverpool'dan gelen 3 milyon Euro'luk teklifi kabul ettiğini yazdı. Portekizli süperstarın birkaç gün içinde İngiliz ekibine katılacağı belirtildi. Steven Gerrard'ın da takımda kalmak istediğini açıklamasıyla kriz çözüldü. Gerrard'ın bugün imza atması bekleniyor. Başarılı savunma oyuncusu Jamie Carragher da 2 yıl kalan sözleşmesini 2009'a kadar uzattı. 

Rio'ya Real talip 
Manchester United ile h l sözleşme imzalamayan Rio Ferdinand'a da Real Madrid talip oldu. Eflatun - Beyazlılar'ın, M.United'ın haftalık 100 bin poundluk 250 bin YTL teklifini beğenmeyen tecrübeli savunma oyuncusuyla yakından ilgilendiği bildirildi. Samuel'i Inter'e veren Real defanstaki boşluğu Rio Ferdinand ile doldurmayı planlıyor. 

Armstrong yine lider 

Geleneksel Fransa Bisiklet Turu'nun 6. etabını 27 yaşındaki İtalyan pedal Lorenzo Bernucci kazandı. Troyes ile Nancy arasındaki 199 kilometrelik parkuru 4.12.52 geçerek finişe ilk sırada ulaşan Bernucci'yi, favori pedallardan Kazak Alexandre Vinokourov bir tekerlek farkıyla izledi. Üçüncülüğü ise Alman Robert Förster aldı. Üst üste 7. Fransa Bisiklet Turu'nu kazanmayı hedefleyen ve son kez katıldığını açıklayan Birleşik Amerikalı Lance Armstrong ise genel klasmandaki liderliğini sürdürdü. Bisikletçiler bugün Luneville - Karlsruhe arasındaki 228.5 kilometrelik 7. etabı geçecek. 

Savaş gibi final 

Güney Amerika'nın Şampiyonlar Ligi niteliğindeki Libertadores Kupası'nın finali bir futbol maçından çok rugby karşılaşmasını andırdı. İki Brezilya takımını karşı karşıya getiren finalin ilk ayağıda Atletico Paranense ile Sao Paulo 1-1 berabere kaldı. A.Paranense'nin cezası nedeniyle 700 kilometre uzaklıktaki Porto Alegre'de oynanan maçta ev sahibi Aloisio ile öne geçti. Sao Paulo, Durval'ın kendi kalesine attığı golle eşitliği yakaladı. 62 faulle rekor kırılan karşılaşma sırasında iki takım seyircilerinin birbirine girmesiyle ortalık savaş alanına döndü. Finalin rövanşı gelecek hafta Sao Paulo'da yapılacak. 45 yıllık geçmişe sahip kupanın finalinde ilk kez aynı ülkeden iki takım şampiyonluk mücadelesi veriyor. 

Slavkov'a ihraç 

Rüşvet aldığı televizyon görüntüleriyle saptanın Uluslararası Olimpiyat Komitesi'nin IOC Bulgar üyesi Ivan Slavkov'un görevine son verildiği bildirildi. Slavkov, geçen yıl işadamı kılığına giren 2 muhabir ile görüşüp, pazarlık yaparken gizli kameraya alınmış ve görüntüler İngiliz BBC Televizyonu'nda yayınlamıştı. IOC'den yapılan açıklamaya göre, Atina Yaz Olimpiyat Oyunları'ndaki sadece akreditasyonu elinden alınan Slavkov, şimdi de komiteden ihraç edildi. 

Carles Puyol'a ömürlük teklif 

Barcelona, kaptan Carles Puyol'a 2010 yılına kadar sözleşme imzaladı. Bu oyuncuyu kimseye kaptırmak istemeyen Başkan Juan Laporta sözleşmesi 2007 Haziran ayında sona erecek olan tecrübeli savunmacıya 3 yıl daha uzatma önerisinde bulundu. 27 yaşındaki Puyol, yeni sözleşmeyi kabul ettiği zaman en erken 32 yaşında Barcelona'dan ayrılabilecek. Puyol'un yeni sözleşmeye göre yıllık ücreti ise 5.5 milyon Euro olacak. Öte yandan El Mundo Deportivo gazetesi, Real Madrid'den ayrılmak isteyen Owen'ın Barcelona ile görüştüğünü iddia etti. 

Claudio Lopez Zaragoza'da 

Arjantinli golcü Claudio Lopez, İspanya'ya döndü. Yıldız oyuncu, La Liga takımlarından Real Zaragoza'ya iki yıllık imza attı. Özellikle Valencia formasını giydiği dönemde İspanya Ligi'nde 3 sezonda attığı 47 golle dikkat çeken Lopez daha sonra Lazio'ya transfer olmuştu. İtalya'da beklediğini bulamayan Arjantinli golcü, geçen sezonu Meksika Ligi ekiplerinden America'da kiralık olarak geçirmişti. 

Patrick Vieira Juventus yolunda 

Juventus sezonun transfer bombasını Patrick Vieira ile patlamaya hazırlanıyor. Siyah - Beyazlı ekibin Genel Direktörü Luciano Moggi dün Londra'da Arsenalli yöneticiler ile bir araya gelerek, transferi görüştü. İtalyan ekibinin, 2 yıldır peşinde olduğu Fransız süperstar için İngilizler'e 10 milyon Euro ve Stephan Appiah'ı önerdiği ifade edildi. Vieira'nın da Juve forması giymeye sıcak baktığı belirtildi. Bu arada Juventus'un kadrosuna katmak için büyük uğraş verdiği Antonio Cassano'yla ilgili Roma'ya son teklifini yapacağı bildirildi. 


</TEXT>
</DOC>
