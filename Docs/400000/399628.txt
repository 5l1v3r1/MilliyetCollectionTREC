<DOC>
<DOCNO> 399628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko26.html </URL>
<DATE> 2005/12/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yoksul Afrika, ceple ucuza konuşmak istiyor... 
</HEADLINE>
<TEXT>

     Afrikalı cep telefonu operatörleri, kıtadaki milyonlarca yoksul insanın gelişen dünyaya bağlanabilmesi için sanayinin öncüsü olarak rol oynamak istiyor. 
     Cape Town'da düzenlenen konferansta görüşlerini dile getiren iletişim uzmanları ve cep telefonu pazarının yöneticileri, dünyanın gelecek milyarıncı kullanıcılarının, Afrika, Rusya ve Çin'de olacağını tahmin ediyorlar. 
     Afrika'daki cep telefonu operatörlerinin, tarifelerini düşürmek ve servis hizmetlerini ucuzlatmanın yanı sıra yöneticilere vergileri düşürmek konusunda baskı yapmaları gerektiği üzerinde durulan toplantıda, bu sayede operatörlerin, kıtada yaşayan milyonlarca yoksul insanı gelişen pazarlara bağlayabilecekleri kaydedildi. 
     Toplantıda üreticilere, ailelerini doyurmayı bile zorlukla başaran Afrikalılara telefon satabilmek için değişik stratejiler geliştirmelerini öneren uzmanlar, bu sorunun çözümünde çok ucuz modellerin işe yarayabileceğini kaydediyorlar. 
     Uzmanlar, telefon satın almak için gerekli motivasyonun, Afrika'nın fakir ülkelerinde yaşayanlarla Avrupa'daki zenginler için temelde aynı olduğunu ifade ederek, bunu, ''sevilenlerle iletişim kurabilmek'', ''pratik bir alet olmak'' ve ''statü sembolü olmak'' olarak özetliyorlar. 
     
</TEXT>
</DOC>
