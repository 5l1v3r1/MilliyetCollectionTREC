<DOC>
<DOCNO> 395896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas09.html </URL>
<DATE> 2005/11/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bu menüyü okuyunca çok şaşıracaksınız .. 
</HEADLINE>
<TEXT>

     Tayland'ın kuzeyindeki Chiang Mai kentinde yılbaşında açılacak yeni hayvanat bahçesinin lokantasında zürafa, zebra ve timsah eti sunulacağı açıklandı. 
     Doğal Kaynaklar ve Çevre Bakanı Yardımcısı Plodprasop Suraswadi, Chiang Mai Night Safari hayvanat bahçesinin ''Vareekunchorn'' isimli lokantasına gelecek ziyaretçilerin, aynı zamanda çekirge ve sinek yumurtalarının da tadına bakabileceklerini duyurdu. 
     Bakan yardımcısı, türleri yok olma tehlikesiyle karşı karşıya olan hayvanların etlerinin menüde olmaması nedeniyle ''içinin rahat olduğunu'', uygulama tamamen yasal olduğu için de eleştirilerden çekinmediğini sözlerine ekledi. 
     Hayvanları koruma örgütleri ise açıklamaya tepki gösterdi. Tayland Vahşi Hayat Fonu Sekreteri Surapol Duangkae, ''Bu uygulama bizi bir asır geriye götürecek. Hayvanat bahçeleri insanları eğitmek ve hayvan türlerini korumak için vardır'' açıklamasında bulundu. 
     
</TEXT>
</DOC>
