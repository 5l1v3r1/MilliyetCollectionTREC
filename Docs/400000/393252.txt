<DOC>
<DOCNO> 393252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/axsiy01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de soyundu AKP'de giyinecek 
</HEADLINE>
<TEXT>


"CHP'den başka partide siyaset yapamam. Nerede soyunduysam, orada giyinirim" diyen Kayseri Bağımsız Milletvekili Muharrem Eskiyapan, törenle AKP'ye katıldı 

ANKARA Milliyet 


50 yıllık sanayici Muharrem Eskiyapan, Kayseri milletvekili olarak atıldığı 3 yıllık politika hayatında farklı akımlara yönelip arkasında iddialı sözler bırakarak AKP'ye katıldı. 
"CHP'den başka partide siyaset yapamam. Nerede soyunduysam, orada giyinirim" diyen Eskiyapan, dün AKP grubunda Başbakan Erdoğan'ı kutladı. Erdoğan da transferleri, "Yeni ailenize hoş geldiniz" diye karşıladı. 

'Makamda gözüm yok' 
Eskiyapan'ın yanı sıra, CHP yönetimini Kürt sorunu konusunda "ulusal ırkçılıkla" suçlayan Ağrı Milletvekili Naci Aslan için dün AKP grup toplantısında tören düzenlendi. 
Eskiyapan, kürsüden Erdoğan'ı kutlayarak, "50 yıllık iş tecrübemi paylaşmak için geldim. Hiçbir makamda gözüm yok. Ülkemizin menfaatı için buraya geldim, çok mutluyum" dedi. 
Aslan da, "Siyasi mirasyedilerin mirası tükenmiştir. Korkunun ecele faydası yok" diye konuştu. Son katılımlarla AKP'nin TBMM'deki sandalye sayısı 357 oldu. 

Eskiyapan'dan seçmeler 

Eskiyapan'ın kısa siyasi geçmişindeki bazı değerlendirmeleri şöyle 
CHP adayı olduğunda Ben siyasetteki yeni yüzüm. CHP'nin bütün söylemleri kafamda örtüşüyor. Öteki partilerin hiçbiri kafama yatmıyor, beğenmiyorum. Baykal, CHP'yi neden seçtiğimi sordu. "Efendim, ben CHP'den başka partide siyaset yapamam" dedim. Liman modernizasyonu tezkeresine karşı Bugün iktidarda CHP olsaydı ve bu kararı aldırsaydı, onlar AKP'liler cuma namazı sonrası "Müslümanları Hıristiyanlara kırdırıyorsunuz" diye gösteri yapardı. Kemal Derviş'e yakınken Yaklaşımlarıyla büyük ölçüde hemfikir olduğumu gördüm. Bilgisine, tecrübesine inanıyor ve güveniyorum. CHP yönetimine muhalifken Yukarıda pişirip aşağıda şişiriyorlar. 2 yıldır kimsenin bize bir şey sorduğu yok. Önerge verilsin, parmak kaldır, indir, iş bitti. Sarıgül'e yakınken Sarıgül CHP'nin üzerindeki ölü toprağını kaldıracak. Sarıgül'e muhalifken Ben kendini aklamayan bir adamın yanında olamam. Öyle "alnım ak, başım dik" demekle olmaz bu işler. Bağımsızken Bizde Kayseri'de bir laf var "dul avradın arkasında dolaşan kart zampara çok olur" derler. Biz de ona döndük. Bir erken seçim olsa da, üstümdeki bu yükten kurtulsam. "Transfer teklifi var mı " sorusuna Nerede soyunduysam orada giyinirim. AKP'liler bu tutumumu bilir, teklif dahi etmez. Sürem bitene kadar böyle kalırım. 

</TEXT>
</DOC>
