<DOC>
<DOCNO> 391325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yazar/guclu.html </URL>
<DATE> 2005/11/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne olacak bu çocuklarımızın hali 
</HEADLINE>
<TEXT>


Yeri geldiğinde, dünyada çocuk bayramı olan tek ülkeyiz diye fazlasıyla gururlanıyoruz. Ama sonuç ortada. Önce Mehmet Ali Önel'in Star'daki görüntüleriyle şoke olduk. Malatya'da yaşanan rezalet, meğerse yıllardır süregeliyormuş. Ayrıca sadece Malatya ile sınırlı da değilmiş. Bu bilgileri bizzat Başbakan Erdoğan açıkladı. 
Malatya'nın şokunu henüz atamamışken, Uğur Dündar'ın dün gece, CNN Türk'teki görüntüleri, bu konuda artık söylenecek hiçbir sözümüzün olmadığını net bir şekilde ortaya koydu. 
Boşuna kendimizi kandırmayalım. Görüntüler ortada. Muhtemeldir ki bu görüntüler buz dağının görünen kısmı. Kim bilir daha ne büyük rezaletler oluyor, hiç farkında değiliz. 
Peki çocuklarımızı korumakla, kollamakla görevli olanlar nerede Bizim de altına imza attığımız Çocuk Hakları Evrensel Beyannamesi'nin, Anayasa ve yasalarımızın, çocuklarımıza sağladığı öncelik ve ayrıcalıkları, insanlık adına, devlet adına, hükümet adına, kamuoyu adına sahip çıktıklarını iddia edenler ne yapıyor 
Bu çürümüşlük, Başbakan Erdoğan'ın iddia ettiği gibi öteden beri hep vardı da ne yapıldı 
Sadece çocuk yuvaları böyle de okullar farklı mı Aile içi şiddet bitti mi Çocuk işçilerin köle gibi çalıştırılmalarının önüne mi geçildi ... 
Bu konuda ne kadar soru üretirseniz üretin, hepsinin cevabı hayır olacaktır. Çünkü ortada yapılan hiçbir şey yok. Hemen her şey dünden bugüne, daha iyiye değil, maalesef daha kötüye gidiyor. 
Başbakan Erdoğan, sanki dün iktidara gelmişler gibi tüm suçu, önceki iktidarların üzerine attı. Tamam onlar bu konuda fazlasıyla ihmalk rlık etmişler. Peki ya siz üç yıllık iktidarınız döneminde bu konuda ne yaptınız Kamuoyunun öğrenmek istediği bu 
Yasal hazırlıklar tamamlanmış. Yakında TBMM'ye gelecekmiş. Peki bu görüntüler ekranlara yansımasaydı, o yasa teklifi yine Meclis'e gelecek miydi Kaldı ki yasa çıktığında her şey bir anda güllük gülistan mı olacak 
Ama bu bile olumlu bir gelişme. Umarız fazla gecikmez Umarız sorunun çözümü yerine, yeni tartışmaları da beraberinde getirmez. 

En büyük işkence sınavlar 
"Çocuklara yönelik en büyük işkence ne diye " bir araştırma yapılsa, herhalde ilk sırada sınavlar yer alır. Ezilen, köle gibi çalıştırılan, hiç de hijyen olmayan koşullarda öğrenime ve yaşamaya zorlanan, sokaklara bırakılan çocuklar bir yana, eğitim sisteminin içindeki çocuklarımız da kör bir yarışın içerisindeler. 
Sınavlar yüzünden ne çocukluklarını yaşayabiliyorlar ne de gençliklerini. Oysa yüzde 90'ının büyük hayal kırıklıkları yaşayacağı daha en başından belli. Öğrendikleri bilgilerin çok önemli bir bölümü de ne bugün ne de yarın herhangi bir işlerine yaramayacak. Çoğu ezbere dayalı. Ama öğrenmek zorundalar. 
Bayramda bile büyükler tatilin keyfini çıkarırken onlar testlerle boğuşacak. Çünkü başka çareleri yok... 
Çocuklara yapılan işkencenin en büyüğü, onları çocukluklarından mahrum etmektir. Ama ondan da vahimi, sınav sonuçları açıklandığında onlara sen başarısızsın damgasını vurmaktır. Sanki hemen hepsi 100 üzerinde 100 puan alsa okutulacak okullar varmış gibi. 
Sınavlar nedeniyle çocuklarımızın kişiliklerinde derin yaralar açıyoruz. Belki bu yaralar darp izleri taşımıyor ama daha derin tahribatlar yaratıyor. Tıpkı yıllardır tayin bekleyen öğretmenlerin yıkılmış hayallerinde olduğu gibi. 
Özetin özeti Çocuklara sahip çıkmak geleceğe sahip çıkmaktır. Ama biz bunu bir türlü anlayamadık... 



</TEXT>
</DOC>
