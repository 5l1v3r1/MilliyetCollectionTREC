<DOC>
<DOCNO> 379603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun21.html </URL>
<DATE> 2005/09/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TV5'ten skandal Türkiye haritası 
</HEADLINE>
<TEXT>

     Fransız TV5 kanalının yaptığı 24 saatlik Türkiye yayınında ülkemize övgüler vardı ancak Türkiye'nin bir bölümünü 'Kürdistan' olarak gösteren harita büyük tepki çekti... 
     Fransız televizyon kanalı TV5, Türkiye'yi tanıtan "24 saat aralıksız İstanbul" yayınında hafta sonu tüm Avrupa'ya ülkemizi anlattı. Eski Fransa Cumhurbaşkanı François Mitterand'ın yeğeni Fraderic Mitterant ile Amel Smaoui'nin hazırladığı programda, İstanbul'un Kapalıçarşı'sından Boğaz'a, Osmanlı Sarayları'ndan müzelere kadar pek çok mekanı Avrupalı izleyicilere sunuldu. İstanbul'un kültürel ve tarihi zenginliklerinin dışında, günlük yaşam, iş, sanat, edebiyat ve basın dünyası, mutfak zenginlikleri, eğlence ve gece hayatı ayrıntılı bir biçimde ekrana getirildi. 
     İki muhabir, yayını İstanbul'dan, şu sözlerle açtılar "Hepiniz hoşgeldiniz. 24 saat boyunca ben ve arkadaşım sizlere İstanbul'u anlatmaktan zevk duyacağızİstanbul mu dediniz Kentin adı üç kez değişti Bizans, Constantinople ve şimdi ve her zaman için İstanbul... Buraya kentlerin kenti denir". 
     Türkiye'nin Avrupa'ya çok yakın durduğunu vurgulayan muhabirler devam ettiler "Önümüzdeki 24 saat içinde Türk halkının, Türkler'in bize ne kadar yakın olduğunu göreceksiniz. İstanbul'un, Asya ve Avrupa'yı birleştiren bir kent olduğunu, Türkiye'nin Avrupa'nın içinde olduğunu anlayacaksınız." 
     
     VE SKANDAL HARİTA 

     Türkiye, İstanbul ve Atatürk'e övgüler yağdırılan programda gösterilen bir harita ise tüm güzelliklere tüy dikti. Gösterilen haritada Güneydoğu 'Kürdistan' olarak belirtilirken, PKK'lılardan da isyancı olarak bahsedildi. TV5'in haritası izleyicilerden büyük tepki çekti. 
     İstanbul ve Türkiye’nin tanıtımına büyük katkıda bulunan programda böyle bir haritanın bulunması skandal olarak nitelendi. 
     Programa Türkiye Kültür ve Turizm Bakanlığı, Fransa Dışişleri Bakanlığı, THY gibi kuruluşlar destek vermişti. 
     
     BAKAN KOÇ'TAN ELEŞTİRİ 

     Kültür ve Turizm Bakanı Atilla Koç, Türkiye belgeselinde sözde Kürdistan haritasına yer verilmesiyle ilgili olarak, "Genellikle program güzeldi, ama şiddetle reddedeceğimiz hususlar da vardı" dedi. 
     Gazetecilerin sorularını yanıtlayan Bakan Koç, "Dün bir Fransız kanalındaki Türkiye belgeselinde Türkiye topraklarının bir bölümü Kürdistan olarak yer aldı. Sizin de destek verdiğiniz belgeselle ilgili bir tepkiniz oldu mu " sorusu üzerine, "Bizim yanlış bir huyumuz var. Her şeyin, canımızın istediği gibi olmasını istiyoruz. Oraya bakanlık olarak yardım ettik. Genellikle program güzeldi, ama şiddetle reddedeceğimiz hususlar da vardı" dedi. 
     Demokratik bir ülkede tepkinin de demokratik ölçüler içinde verilebileceğini belirten Koç, "O program, güzel bir programdı. O çirkinlik hayati olabilir. Hayati olarak tepki koyduk, koyuyoruz. Bazı çirkinliklerin, görüntülerin dışında, o programa yardım etmekten pişmanlık duymuş da değilim" diye konuştu. 
     Bakanlık olarak nasıl bir tepki verdikleri sorusunu yanıtlarken de Koç, şöyle konuştu 
     "Kültür Bakanlığı olarak tepki konulmaz. Türkiye Cumhuriyeti’nin Dışişleri Bakanlığı vardır. Dışişleri Bakanlığı, uluslararası ilişkilerde kimlere, ne kadar tepki koyulacağının belirlendiği yerdir. 
     Kimin, ne kadar, ne dozda tepki koyacağına Dışişleri Bakanlığı karar verir. Kültür Bakanlığı olarak benim görevim, ’Bu iş yanlıştır’ demektir." 
     
</TEXT>
</DOC>
