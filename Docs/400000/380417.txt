<DOC>
<DOCNO> 380417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko06.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurul başkanı maaşlarına 'Başbakanlık Müsteşarı' sınırı 
</HEADLINE>
<TEXT>


Tartışma konusu olan kurul başkanlarının maaşları, '10. basamaktaki Başbakanlık Müsteşarı' maaşı ile sınırlanıyor. Merkez Bankası Başkanı'nın maaşı da 12 bin YTL'den aynı sınıra çekiliyor 

ÖNDER YILMAZ Ankara 

Hükümet, güvenlik konuları ve radyasyonlu alanlar gibi tehlikeli görevlerde çalışacak memurlara maaşının yüzde 40'ı kadar 'hizmet farkı ek ödeneği' verecek. Merkez Bankası Başkanı'nın maaşında Başbakanlık Müsteşarı için öngörülen gösterge rakamı esas alınacak. 
Hükümetin şimdilik sır gibi sakladığı Kamu Personeli Yasa Tasarısı'nın 'mali hakları' düzenleyen 24 maddesini Milliyet ele geçirdi. Başbakanlık Müsteşarı Ömer Dinçer başkanlığındaki çalışma ekibinin, bütçeye 4 katrilyon liranın üzerinde ek yük getireceğini hesapladığı tasarının 2007'de uygulamaya girmesini planlanıyor. 

Kurul başkanı maaşına sınır 
Tasarıda kamuda ücret dengesini alt-üst ettiği için tartışmalara neden olan üst kurul başkanları ve TMSF Başkanı'na, 10. basamaktaki Başbakanlık Müsteşarı için öngörülen maaş verilecek. Böylece, 1. derecedeki Başbakanlık Müsteşarı, üst kurul başkanlarının üzerinde maaş alacak. Başbakanlık Müsteşarı yaklaşık 4 bin 700 YTL maaş alıyor. Kurul başkanlarının maaşı yüksek olduğu gerekçesiyle dondurulmuştu. Merkez Bankası Başkanı maaşında da 10. basamakta olan Başbakanlık Müsteşarı maaş göstergesi esas alınacak. Merkez Bankası Başkanı çıplak ücret olarak 12 bin YTL alıyor. Buna göre maaşı azalacak.YÖK Başkanı'nın 3 bin 400 YTL'lik maaşı, Başbakanlık Müsteşarı'nın maaşına eşitlenecek. 

Askerin hakları korundu 
Askerlerin mali haklarına dokunulmazken, tasarıya ilk kez giren sözleşmeli subay ve astsubaylara, aynı rütbe ve basamaktaki muvazzaf subay ve astsubaylara verilen maaş düzeyinde maaş verilecek. Stratejik görev yapması nedeniyle TSK'ya verilen, 'ek hizmet ödeneği' uygulaması sürdürülecek. Genelkurmay Başkanı 5 bin 700 YTL olan maaşını almaya devam edecek. Ancak tasarı Bakanlar Kurulu'nda görüşülürken, Genelkurmay Başkanı'nın maaşının, Başbakanlık Müsteşarı'nın maaşına eşitlenmesi gündeme getirilecek. Konuya ilişkin son kararı Başbakan Recep Tayyip Erdoğan verecek. 

1'inde maaş 
Öğretmenler başta olmak üzere ek ders veren memurlar 150 gösterge rakamının aylık katsayı ile çarpımından çıkacak tutarda ek ders ücreti alacak. Bu ücret, bu yılın rakamlarına göre 82 YTL 4 YKr. olacak. Maaş ödemeleri ayın 15'inden 1'ine çekilecek. 

Tehlikeli göreve ek ücret verilecek Tehlikeli görevlerde çalışanların hak ettiği ücreti alması için, 'hizmet farkı ek ödeneği' sistemine geçilecek. Ek ödenek için yapılan hizmetin güçlüğü ve riskler dikkate alınacak. 
Kimyasal maddelerle çalışmak zorunda kalan bir mühendis ile masa başında görev yapan bir mühendisin maaşları aynı olmayacak. Tehlikeli görev yapan mühendise maaşının yüzde 40'ı kadar fazla ödeme yapılacak. Aynı durum masa başında çalışan güvenlik güçleri ile çatışmaya giren güvenlik güçleri mensuplarına da yansıtılacak. 
Bu öneriler Başbakanlık Müsteşarı'nın başkanlığında, Maliye, DPT, Hazine müsteşarları ile Devlet Personel Başkanı'ndan oluşacak komisyonca değerlendirilecek. 
Kurumlar, ek ödenek önerilerini her yıl en geç mayısa kadar Maliye Bakanlığı'na gönderecek. Komisyon, eylüle kadar bu ödemenin yapılıp yapılmayacağını karara bağlayacak. MİT personelinin hizmet farkı ek ödemesi için Başbakan doğrudan yetkisini kullanabilecek. 


</TEXT>
</DOC>
