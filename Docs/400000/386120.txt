<DOC>
<DOCNO> 386120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo15.html </URL>
<DATE> 2005/10/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Potada 13. Bayanlar Cumhurbaşkanlığı Kupası heyecanı... 
</HEADLINE>
<TEXT>

     Basketbolda 13. Bayanlar Cumhurbaşkanlığı Kupası yarın sahibini buluyor. 
     Lig şampiyonu Beşiktaş ile Türkiye Kupası şampiyonu Fenerbahçe, 13. kupayı müzelerine götürmek için mücadele edecek. 
     
     REKOR GALATASARAY'DA 
     Bayanlarda Cumhurbaşkanlığı Kupası'nda rekor Galatasaray'ın elinde bulunuyor. 
     Bayan basketbolunda 1990'lı yıllarda büyük başarılara imza atan Galatasaray, 12 yıldır düzenlenen Cumhurbaşkanlığı Kupası'nda da ulaşılması güç bir rekor kırdı. 
     Sarı-kırmızılılar, kupanın düzenlendiği ilk sezon olan 1992-93'den itibaren 1997-98 sezonuna kadar üst üste tam 6 kez Cumhurbaşkanlığı Kupası'nı müzesine götürme başarısını gösterdi. 
     Şimdiye kadar 8 kez Cumhurbaşkanlığı Kupası'nda finalist olan Galatasaray, son 5 sezondur bu kupada maça çıkamıyor. 
     
     FENERBAHÇE'NİN 4 KUPASI VAR 
     Bayanlarda son yıllarda başarılarıyla dikkati çeken Fenerbahçe ise Cumhurbaşkanlığı Kupası'nda ezeli rakibi Galatasaray'ın üstünlüğüne son verdi. 
     Galatasaray'ı 1998-99 sezonunda yenerek 7. Cumhurbaşkanlığı Kupası'nı alan Fenerbahçe, 1999-2000 sezonunda da tek yabancıyla oynadığı maçta sarı-kırmızılı takımı 67-65 yenip, kupayı kazanmıştı. 
     2000-01 sezonunda ise BOTAŞ Spor'u 72-65 yenerek, üst üste 3. kez kupayı müzesine götüren sarı-lacivertliler, geçen sezon da Erdemirspor'u 79-72 yenerek, kupayı 4. kez kazandı. 
     
     BEŞİKTAŞ İLK KEZ FİNAL OYNUYOR 
     Fenerbahçe'nin yarınki rakibi Beşiktaş, ilk kez bu kupada final oynayacak. 
     Geçen sezon ligde şampiyon olan siyah-beyazlılar, Fenerbahçe'yi yenerek ilk Cumhurbaşkanlığı Kupası'nı kazanmak istiyor. 
     
</TEXT>
</DOC>
