<DOC>
<DOCNO> 350977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yazar/zbirand.html </URL>
<DATE> 2005/06/11/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara, iletişimin önemini kavradı... 
</HEADLINE>
<TEXT>


Genelde toplum olarak bir iletişim sorunumuz vardır. Aile içinden tutun, arkadaş arasında veya iş dünyasında bir türlü yeterli etkinlikte iletişim kuramayız. Birbirimizle haberleşme tembelliğimiz vardır. Bundan dolayı da günlük yaşamımızda sık sık karmaşa yaşanır. 
Hele siyasi dünyamızda bu karmaşa daha da büyüktür. 
Ben şimdiye kadar, toplumla iyi iletişim kurmuş bir hükümete rastlamadım. İletişim şahı sayılan Ecevit dahi, bu yeteneğini kişisel çabasıyla uygulamaya koymuş, ancak bir mekanizma oluşturamadığından dolayı başarıyı yakalayamamıştır. 
Siyaset dünyamızdaki iletişimsizliğin temelinde farkı nedenler yatar. 
Herşeyin başında Başbakanlardan başlayarak, diğer bakanlara kadar yayılmış olan geleneksel uygulamada sözcülük diye bir anlayış yoktur. Başbakan veya Bakan medyanın karşısına hep kendileri çıkmak isterler. TV ışıklarını başkasıyla paylaşmak istemezler. Açıkça söylemeseler dahi, sözcüleri kıskanırlar.Onların randevu ayarlamanın ötesine geçmelerini pek istemezler. 
Hele konuları kendilerinden daha iyi bilen, yetenekli sözcüler özellikle istenmez. Siyasetçinin kendine güven oranı ne kadar düşükse, yanlarına aynı oranda yeteneksiz "basın ilişkilerini" yöneten kişiler seçerler. 
Diğer bir sorun, sözcü diye adlandırılan kişileri, toplantılara almak istememelerinden kaynaklanır. Sözcü niteliğindeki insanları yabancı gibi görürler ve güvenmezler. İşleri bittiğinde tüm sırları satacak insan gözüyle bakarlar. Bundan dolayı da toplantılarına almazlar. Toplantıya girmeyen, Başbakan veya Bakan'ın güvenine sahip olmayan bir sözcü de, medya tarafından hiçbir zaman ciddiye alınmaz. O zaman da, sözcülük mekanizması işlemez. 
Oysa medya'nın sürekli bilgilendirilmeye ihtiyacı vardır. Heran görüşülmesi ve soruları ne kadar soyut veya basit olursa olsun, yanıtlanması gerekir. Bunu da siyasetçi yapamaz. Vakti yoktur. Sözcülük mesleği bundan dolayı yaratılmıştır. 

BAŞBAKAN İLK DEFA SÖZCÜ DENEMESİ YAPIYOR 
Başbakan Erdoğan, ilk defa ciddi bir sözcülük mekanizması denemesine girmiş durumda. Medya' nın yakından tanıdığı Akif Beki sadece sözcülük yapmayacak, aynı zamanda basını sürekli şekilde bilgilendirecek bir basın merkezi oluşturacak. 
Medya bu merkezden, istediği anda istediği bilgiyi alabilecek. 
Televizyonlar veya yazılı basın, sözcüyü arayıp Başbakanın herhangi bir konudaki görüşünü öğrenebilecekler. 
Son derece doğru ve yararlı bir adım. 
Şu kadarını söyleyeyim ki, son Amerika gezisindeki düzenleme, bu yeni yaklaşımın etkin bir örneğini oluşturdu. Başbakanın uçağına 8 gazeteci alıp, onlarla başbaşa görüşmesi, Gül'ün Amerikadaki Sivil Toplum Örgütlerinde çalışan Türklerle toplantı yapması, heyetin Amerikan basını ile temasları son derece başarılıydı. Bunlardan hangisi veya ne kadarı Akif Beki'nin kafasından çıktı bilemiyorum, ancak ne olursa olsun ilk fatura ona çıktı. 
Bu yaklaşımın başarılı sonuç vermesinin tek yolu var. O da, Başbakanın Akif Beki'yi gerçekten yanına alması, ona güvenmesi, onu kıskanmaması, en gizli toplantılarına dahi katmasıdır. Eğer randevu defteri gibi kullanırsa, yine eskiye dönülmüş olur. Eğer Başbakan bu yeni yaklaşımı benimserse, belki diğer bakanları da ona bakıp aynı denemeye girerler ve böyle hükümet ile toplum arasındaki iletişim sorunu bir oranda çözülmüş olur. 
Eki' ye başarılar. 
Bir ilk'i gerçekleştirecek. 



TAİK TOPLANTILARI BU DEFA ÇOK FARKLIYDI Türk- Amerikan İş Konseyi TAİK , daha doğrusu Türkiye ile Amerika arasında iş yapan kişi ve şirketlerin bir araya geldikleri geleneksel Washington toplantısı, bu defa çok farklı geçti. 
Herşeyin başında, katılım geçen yıllara oranla çok fazlaydı. Türk- Amerikan ilişkilerindeki gerilim ve Erdoğan-Bush doruğu bir araya gelince herkes meraklandı. Salonlar tıklım tıklım doluydu. Üstelik, son derece ilginç konular ele alındı ve son derece ilginç konuşmalar yapıldı. Katılım öylesine yüksekti ki, TAK ilk defa kar etti. 
Dış Ekonomik İlişkiler Konseyi'nin şemsiyesi altında çalışan TAİK, sadece iş imkanlarının konuşulduğu bir platform değil, Türk- Amerikan ilişkilerinin ince ayarının yapıldığı bir forum olarak ön plana çıkıyor. Yıllardan beri de aynı rolü oynuyor. 
Türk-Amerikan ilişkileri, savunma alış verişinin dışına çıktıkça, ticaret yaygınlaştıkça ve ekonomik yatırımlar arttıkça daha sağlamlaşıyor. Henüz istenen noktaya belki gelinmedi, ancak doğru yönde ilerleniyor... 



DIŞ VE İÇ GÖRÜNÜŞ FARKI... Genelkurmay 2 inci Başkanı Org. İlker Başbuğ'u Washington toplantılarına kadar tanımazdım. Sizler gibi, bende televizyonlardan, özellikle de aylık "bilgilendirme brifinglerinden" izlerdim. Ekrandaki görüntüsü, sert bakışlı bir askerdi. Sözleri sadece askeri konuları değil, siyasi değerlendirmelerle de dolu olurdu. 
Org. Başbuğ'u bu defa yakından tanıdım. Konuşmalarını dinledim. Yaklaşımını gördüm. Mantık yapısını izledim. Doğrusu bambaşka bir insanla karşılaştım. Bir defa daha, dışardan bakıp insanlar hakkında karar verilmemesi gerektiğine inandım. 
Örneğin, Başbuğ'un, yakında Amerikan Silahlı Kuvvetlerinin Genel Kurmay Başkanlığına getirilecek olan Org.Pace ile açık bir toplantıdaki PKK tartışması, şimdiye kadar iki asker arasında karşılaşmadığımız bir diyalog şekliydi. İzleyicilerin önünde üst rütbeli iki askerin alış verişi ve Başbuğ'un "Kandil dağındaki PKK'lılara karşı Amerikanın askeri bir harekat yapmaktaki çekimserliğini anlayışla karşıladığını, koşulların yerine gelmesi için bir süre daha beklenebilineceğini, ancak o arada ABD askerinin yapabileceği son derece pratik başka önlemleri" anlatıvermesi herkesi etkiledi. Tabii Org. Pace' in söyleyecek fazla lafı kalmadı. 
İginçti... 



KIBRISLILAR İLGİYLE İZLEDİLER... Washington'daki toplantıları en yakından izleyenler Kıbrıs Büyükelçiliği mensuplarıydı. Doğrusunu söylemek gerekirse, ben de onları gıptayla izledim. Acaba Türk diplomatlar, Kıbrıs veya Yunan toplantılarını aynı ilgiyle izlerler mi 
Kıbrıslıların yaptıkları, onları çok yakından etkileyen bir ülkenin Washington'daki faaliyetiydi. Başbakanın konuştuğu toplantıdan tutun, Dışişleri Bakanı Gül'ün katıldığı yemeğe kadar, nereye gitsem Kıbrıs'lılarla karşı karşıya geldim. 
Kıbrıslılar içerdeydi, Ermeniler ise dışarda gösteri yaptılar. Büyükelçilik önünde olsun, Türk heyetlerinin kaldıkları otellerin önü olsun, sık sık Ermeni göstericilerle karşılaştık. Sayıları 10-15' i geçmiyordu, taşkınlık yapmadan ellerindeki pankartları göstermekle yetiniyorlardı, ancak yine de varlıklarını hissettiriyorlardı. 



PKK İÇİN ÇIKIŞ YOLU ARANIYOR... Amerikalılar, Kuzey Irak'taki PKK mevcudiyetini ateş gücüyle çözmek istemiyorlar. Kandil dağına asker yollamanın çok daha büyük sorunlar yaratacağına inanıyorlar. 
Ayrıca, Kandil dağındaki durumun tek başına çözümüyle bir yere varılamayacağını, Türkiye içinde atılacak adımlarla birlikte, eşzamanlı bir girişimi tercih ediyorlar. 
Örneğin, Türkiye'de bir af, PKK'nın üst düzey yöneticilerini Avrupaya göç ettirmek ve Kandil dağındakileri de Türkiye'ye yönlendirmek gibi... Tabii bunun için Kandil dağındakilerin affedilip edilmeyecekleri sorunu ortaya çıkıyor. 
Bu işin içinden çıkılabilir mi 
Ankara böylesine büyük bir adım atabilir mi 
Kimseler bu konuda bir tahminde bulunamıyor. 
Kolay değil, hükümetin böylesine cesur bir adım atabilmesi bana pek gerçekçi gelmiyor. Ancak yine de bir şeyler yapılmalı. Zira yine, çözüm üretmek yerine, karar erteleme alışkanlığımız geri geldi. 
Acaba ileri doğru adım atabilmek için mutlaka iç veya dış baskı mı gerekiyor Yine silahlı yaşama dönülmeye çalışanların etkisi mi artıyor 



DELİLER DÜDÜK ÇALARSA Fatma Sevilmiş ve Halil Gülez birlikte bir kitap yazmışlar.. Adı "Deliler Düdük Çalarsa" Anılar, yorumlar, şiirler içinde yok yok... Zaten yazarlardan Halil Gülez, "Bu kadar karmaşık olan bir kitabı da başka yerde bulamazsınız" diye yazmış... Kitapta iki muhabirin gazetecilik yolculukları da var. 
Fatma Sevilmiş, "Siz, biz, hepimiz varız bu yazılarda. Toplumda her bireyin her şeyi yaşayabileceğine ait bir çok izler bulacaksınız" diyor... Okuyun... Belki kendi ayak izlerinize de rastlarsınız... Gürsel yayınevi 0364 224 79 33 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
