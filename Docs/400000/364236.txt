<DOC>
<DOCNO> 364236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/guncel/agun.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İki aile, kayıplarını Mısır'da arayacak 
</HEADLINE>
<TEXT>


Mısır'daki patlamalardan sonra hayatlarını kaybettikleri tahmin edilen Safiye Güler Yavuz ile Bülent Adalı'nın aileleri, yakınlarını bulmak için Mısır'a gitti 

GÖKHAN KARAKAŞ İstanbul 

Mısır'ın tatil beldesi Şarm el Şeyh'de düzenlenen bombalı saldırının ardından haber alınamayan ve hayatlarını kaybettikleri tahmin edilen bankacı Safiye Güler Yavuz 25 ile muhasebe müdürü Bülent Adalı 30 , Üsküdar'da aynı sokakta oturuyor. 
Yavuz ailesinin tek çocuğu olan Safiye Güler Yavuz, Türkiye İş Bankası Altunizade Şubesi'nde 6 yıldır kıdemli memur olarak çalışıyor. Yavuz'la birlikte tatile giden arkadaşı Bülent Adalı ise Sakarya Üniversitesi İşletme Fakültesi mezunu. Ağabeyi Murat'ın anlattığına göre, yurtdışına çıkmayı çok isteyen Adalı, bu yıl pasaport çıkarttı. İlk yurtdışı seyahati için Mısır'ı seçti. Mahalle arkadaşı Yavuz'la seyahate çıkan Adalı, ailesini patlamanın olduğu gün aradı. Murat Adalı, konuşmayı şöyle aktardı "Patlama günü konuştuk, 'Yarın dönüyoruz aksilik olmazsa' dedi. O görüşmeden sonra haber alamadık." 

'Haberleri yok' 
Anne ve babasının rahatsız olduğunu kaydeden Murat Adalı, "Şu an yazlıktalar. Olaydan haberleri yok. Öldüğü kesinleşmeden bu tür açıklamalar yapılmamalı" dedi. 
Umutlarını koruduklarını kaydeden Murat Adalı, devlet yetkililerinin kendilerine yeterli ilgiyi göstermediklerinden yakındı. Yetkililere ulaşamadıklarını belirten Adalı, "Hiçbir yetkili yardımcı olmuyor. Biz onlara ulaşmaya çalışıyoruz. Bizimle sadece TURSAB Başkanı Başaran Ulusoy ilgileniyor. Dışişleri Bakanlığı'ndan kimse bize ulaşmadı. O nedenle gitmeye karar verdik" dedi. 

Umuda yolculuk 

TAHSİN AKSU 
Safiye Güler Yavuz ve Bülent Adalı'nın yakınları, Yavuz ve Adalı'yı bulmak için dün Mısır'a gitti. Kardeşi Bülent'in hayatta olabileceğini söyleyen ağabey Murat Adalı, "Son aldığımız haberlerde orada durumu kritik olan bir Türk yaralı olduğu belirtiliyor. Ancak doğruluğunu konsolosluk aracılığıyla teyit edemiyoruz. Yüzde bir bile olsa yaşam şansıyla yüreğimizi ferah tutmaya çalışıyoruz" diye konuştu. Adalı'nın dayısı Vedat Aydın da Mısır'a gitti. 

Eşinin hayali uğruna öldü 

GAZİANTEP DHA, İSTANBUL Milliyet 
Mısır'daki patlamada 11 aylık eşi Bilgehan Yalçın ile birlikte terörün hedefi olan İngilizce öğretmeni Çağla Yalçın, Ankara'daki Gülhane Askeri Tıp Akademisi'nde yaşam mücadelesi veriyor. Bilgehan Yalçın'ın ailesi de yasa büründü. Yalçın'ın eniştesi Halil Arıca, "Bilgehan'ın eşinin en büyük hayali Mısır'ı görmekti, eşinin hayali uğruna öldü" dedi. Mısır'dan önceki gün getirilen 25 yaşındaki Yalçın, tedaviye alınmıştı. Vücudunun yüzde 90'ı yanık olan Çağla öğretmenin sağ bacağı diz altından kesildi. Yalçın'ın eşi Bilgehan Yalçın'ın 27 cenazesi de bugün İstanbul'a getirilecek ve Gaziantep'e götürülecek. 

Düğüne gidemedi 
Oğullarının ölüm haberiyle şoke olduklarını belirten 5 çocuk babası Yalçın 55 şunları söyledi 
"Kayıp Türkler olduğunu öğrenince şok yaşadık. Gelinimin yaralı olduğunu ve Ankara'ya gönderildiğini öğrenince Ankara'ya gittim. Tedaviye alındı, dönerken kayıp oğlumun öldüğünü öğrendim" 


</TEXT>
</DOC>
