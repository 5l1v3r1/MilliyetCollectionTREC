<DOC>
<DOCNO> 377404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonyas05.html </URL>
<DATE> 2005/09/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Nicole Kidman aradığı aşkı buldu 
</HEADLINE>
<TEXT>

     Tom Cruise'dan ayrıldıktan sonra bir türlü istikrarlı bir ilişki yaşayamayan Nicole Kidman, sonunda aradığı aşkı buldu. 
     Avustralyalı oyuncu Nicole Kidman, Tom Cruise’dan neden boşandığını tam olarak açıklamadığı gibi, daha sonra da özel yaşamını meraklı gözlerden uzak tutmayı tercih etti. Örneğin, Liz Hurley’nin çocuğunun babası Steve Bing ile arasındaki ilişki hakkında fazla bilgi edinilemedi. Sadece ikilinin Avustralya’da birlikte çekilmiş fotoğrafları basında yayınlandı, o kadar... Kidman’ın davetlerde, galalarda kendisine eşlik eden erkeklerle arasındaki ilişkinin boyutunu öğrenmek de yine mümkün olamadı. 
     
     Konserde görüldüler 
     Ancak ünlü yıldız, Yeni Zelandalı milyarder rugby oyuncusu Eric Watson ile yaşadığı son aşk macerasında kendini ele verdi. 38 yaşındaki yıldız ile 41 yaşındaki yakışıklı milyarder, geçtiğimiz günlerde Stevie Wonder’ın konserinde görüldü. Harlem’deki Apollo Tiyatrosu’ndaki konseri izlemeye gidenler, çiftin birbirlerine sırılsıklam aşık olduğunu anlamakta pek güçlük çekmedi. 
     Nicole Kidman ile milyarder sporcunun aşkı henüz çok yeni... Zaten çok değil, bundan üç-dört hafta önce Kidman, country şarkıcısı Keith Urban ile beraber görülmüş ve aşk dedikoduları bir anda yayılmıştı. Şimdi ise ünlü yıldız, gece gündüz yeni sevgilisiyle beraber... 
     Tom Cruise ile evliyken iki çocuk evlat edinen Kidman’ın anne olmak istediği gelen haberler arasında... Eric Watson’ınsa mükemmel bir baba olacağı film, spor çevrelerinde konuşulup duruyor. 
     
</TEXT>
</DOC>
