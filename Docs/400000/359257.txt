<DOC>
<DOCNO> 359257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun11.html </URL>
<DATE> 2005/07/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bir yolcu ''korku tüneli''nin fotoğrafını çekti 
</HEADLINE>
<TEXT>

     Londra'yı kana bulayan patlamaların görüntüsü ortaya çıktı. Korkunç bombalı saldırılar, 3. kuşak cep telefonları sayesinde yolcular tarafından görüntülendi. Patlamalar sırasında İngiliz bir yolcu "korkunç anı" cep telefondaki fotoğraf makinesiyle görüntülemeyi başardı. 
     Adı Alexander Chadwick olan yolcunun çektiği fotoğraf, Kings Cross istasyonunun yakınında bulunan tünelde patlama anında yaşananları yansıttı. Fotoğrafta trenden tahliye edilen yolcuların "korku tüneli" içindeki halleri açıkça görünüyor. 
     
     Londra'da ölü sayısı 50'yi geçti... 

     Londra’da dün meydana gelen saldırılarda ölenlerin sayısının 50’den fazla olduğu bildirildi. 
     Londra Emniyet Müdürü Sir Ian Blair, düzenlediği basın toplantısında, ölü sayısının 50’den fazla olduğunu, 700 kişinin yaralandığını söyledi. 
     Kesin ölü sayısını belirlemeye çalıştıklarını, sayıda önemli artış olmasını beklemediklerini kaydeden Blair, iki patlama yerinde hala zorlukla çalışıldığını belirtti. 
     Blair, Russel Square’deki trende yapılan çalışmaların tamamlanmasını ardından kesin ölü sayısının belirlenebileceğini kaydetti. 
     Ellerinde saldırıların intihar saldırı olduğunu gösteren herhangi bir kanıt olmadığını ifade eden Blair, bununla birlikte bu aşamada hiçbir ihtimali dışlamadıklarını söyledi. 
     Blair, yaralanan 700 kişiden 100’ünün dün gece hastaneye kaldırıldığını, bunlardan 22’sinin durumunun ağır olduğunu belirtti. 
     Saldırılarla ilgili olarak açılan soruşturmanın sorumlusu olan Emniyet Müdür Yardımcısı Andy Hayman ise her bir patlamada yaklaşık 4,5 kilo güçlü patlayıcı kullanıldığını belirtti. 
     Patlayıcıların metro vagonlarının tabanına yerleştirildiğine inandıklarını söyleyen Hayman, saldırının El Kaide’nin işi olduğuna işaret eden bütün izleri taşıdığını kaydetti. 
     Polis yetkilileri, saldırılarla ilgili bilgisi olan tüm Londralıların polise bilgi vermesini istedi. 
     
     CNN POLİS LONDRA METROSUNDAN HALA CESET ÇIKARIYOR 

     Amerikan CNN televizyon kanalı, polisin Londra metrosundan hala ceset çıkardığını bildirdi. 
     Amerikan CNN televizyonunun internet sitesinde, İngiliz polisinin dün terör saldırısına uğrayan Londra metrosundan hala ceset çıkarmakta olduğu belirtildi. 
     Yeni saldırı olasılığı uyarısıyla birlikte İngiliz polisinin, faillerin ve bağlantılı kişilerin yakalanması için bir insan avı başlatıldığını duyuran CNN, 2. Dünya Savaşı’ndan bu yana en kanlı gününü yaşayan Londra’da ölü sayısının artmasında endişe edildiğini kaydetti 

     
</TEXT>
</DOC>
