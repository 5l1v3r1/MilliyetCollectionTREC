<DOC>
<DOCNO> 350523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/gun02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisliğe hücum 
</HEADLINE>
<TEXT>


Üniversite ve yüksekokul mezunları arasından 2 bin polisin işe yerleştirileceği sınava başvuranlar arasında ilk sırayı öğretmenler ve tarih bölümü mezunları aldı 

Tolga Şardan - Ankara 

Üniversite ve yüksekokul mezunları arasından 10 bin polis alınmasını sağlayan yasayla 2 bin kişiyi işe yerleştirmek üzere gerçekleştirilen sınavda, başvurularda ilk sırayı öğretmenler ve tarih bölümü mezunları aldı. Başarı oranında da fizik ve kimya mezunları ilk sırada yer aldı. 
Cumhurbaşkanı Ahmet Necdet Sezer'in imam hatip mezunlarına polislik yolu açtığı gerekçesiyle veto ettiği ancak hükümetin TBMM'den aynen geçirdiği yasa kapsamında ilk aşamada 2 bin polisin alınacağı sınava 5 bin 77 kişi katıldı. 
7 bölgede yapılan sınav sonucunda erkeklerde ilk 1900, kadınlarda ilk 100 sırayı alan adaylar, sağlık kontrolünden geçirilecek. Adaylar 6 aylık eğitime başlayacak. 

165 ilahiyatçı polis oluyor 
Başvuru yapanlar arasında 100'den fazla dalda 4 yıllık eğitim almış adayların bulunduğu anlaşıldı. 780 öğretmenle tarih eğitimi almış 483 kişi başvurdu. 349 mühendis ile biyoloji eğitimi almış 344, fizik eğitimi almış 313, işletme yönetimi eğitimi almış 296, kimya eğitimi almış 255, ve fen-edebiyat mezunu 242 aday başvuru yaptı. Başvuru yapan ilahiyat mezunu sayısı da 165 oldu. 
Başarı oranında ilk sırayı yüzde 48'le fizik mezunları aldı. Mühendislik, kimya mezunları yüzde 45, mühendisler yüzde 44, tarihçiler yüzde 43, biyoloji mezunları yüzde 42 ve ilahiyatçılar yüzde 41 oranında başarılı oldu. Sınava girenler arasında yabancı dil, hukuk, gazetecilik, felsefe, eğitimi almış adayların da bulunması dikkat çekti. 


</TEXT>
</DOC>
