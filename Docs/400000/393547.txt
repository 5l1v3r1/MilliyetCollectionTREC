<DOC>
<DOCNO> 393547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur44.html </URL>
<DATE> 2005/11/09/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Bakan Gül AB'de son karar halkın 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB'ye üyelik süreci ile ilgili olarak, ''büyük resme bakmak gerektiğini'' söyledi. 
     AK Parti Ankara İl Başkanlığı Siyaset Akademisi 4. dönem eğitim programı, Bakan Gül'ün Kocatepe Kültür Merkezi'nde verdiği ilk dersle başladı. 
     Partisinin iktidarda olduğu 3 yıl boyunca kaydettiği başarıları anlatan Gül, konuşmasında Türkiye'nin AB yolculuğuna ve AB'nin bugün Türkiye ile ilgili açıkladığı İlerleme Raporu ve Katılım Ortaklığı Belgesi'ne de değindi. 
     Gül, değerlendirmeye alacakları söz konusu belgelerde makul görülebileceklerin yanı sıra, makul görülemeyecek görüşler ve tenkitlerin de yer alabileceğini belirterek şunları kaydetti 
     ''Bunlara hiç takılmamak lazım. Büyük resme bakmak gerekir. Büyük resim bize çok büyük avantajlar getiriyor. 3 Ekim'den bu yana, Türkiye'nin statüsü değiştikten sonra, Türkiye'nin, Türk halkının o kadar büyük kazançları var ki... Bunu, orta ve uzun vadede çok daha iyi görebileceğiz.'' Gül, Türkiye'nin 1970'li yıllarda AB'ye girebileceğini, daha sonra da buna benzer fırsatların doğduğunu, ancak bunların değerlendirilemediğini ifade etti. 
     AK Parti iktidarına kadar Türkiye'nin bütün fırsatları kaçırdığını belirten Gül, Türkiye'nin demokrasi iddiasında olduğu dönemlerde, ülkede insanların fikirlerini bile ifade edemediğini söyledi. 
     
     SON KARAR HALKIN 
     Gül, Türkiye, AB'ye tam katılım aşamasına geldikten sonra, üyelikle ilgili son kararı Türk halkının vereceğini kaydetti. 
     Önemli olanın Türkiye'deki hayat standartlarının değişmesi olduğunu belirten Gül, ''Türkiye bu değişimi yaptıktan sonra AB'ye girse de olur, girmese de olur, açık söylüyorum. O, o günkü iktidarın, o günkü halkın vereceği karardır'' diye konuştu. 
     Geçen 3 yılın AK Parti'nin her alandaki başarısını değerlendirmek açısından yeterli bir zaman dilimi olduğunu ifade eden Gül, bu süre zarfında Türkiye'nin demokratikleşme yolunda attığı adımları anlattı. 
     Atılan adımlarla Türkiye'de idare edenlerin işlerini ''şeffaflık'' içinde yürüterek, ''halka hesap verebilir'' bir konuma geldiğini belirten Gül, demokrasi, temel hak ve özgürlükler konularında sağlanan ilerlemeye rağmen, daha yapılacak çok iş olduğunu da söyledi. 
     Gül, demokrasinin, yüzde 99'u Müslüman olan bir ülkede bu denli derinleşmesinin anlamlı olduğuna dikkat çekerek, ''sessiz devrim'' olarak nitelenebilecek reformların, yalnızca Türkiye'yi değil tüm bölgeyi ilgilendirdiğine işaret etti. 
     Dışişleri Bakanı ve Başbakan Yardımcısı Abdullah Gül, konuşmasında, Türkiye'nin ekonomi ve dış politika alanlarında kaydettiği ilerlemeyi de anlattı. 
     Gül'ün Siyaset Akademisi'ndeki dersini, aralarında AK Parti milletvekillerinin de bulunduğu çok sayıda kişi dinledi. 
     
</TEXT>
</DOC>
