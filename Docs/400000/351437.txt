<DOC>
<DOCNO> 351437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun11.html </URL>
<DATE> 2005/06/13/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Saddam'ın avukatı Dava Avrupa'da görülmeli 
</HEADLINE>
<TEXT>

     Irak’ın devrik devlet başkanı Saddam Hüseyin’in avukatlarından Giovanni di Stefano, Saddam’ın, Irak dışında yargılanması gerektiğini söyledi. 
     İsveç’in SVT televizyon kanalına konuşan di Stefano, Saddam’ın, Irak yasalarına göre dokunulmazlığı bulunduğu konusunda ısrarcı olacaklarını ve olası davanın Avrupa’da görülmesini isteyeceklerini belirtti. 
     Di Stefano, mahkemenin, İsveç, Avusturya, İsviçre veya Lahey’de olmasını tercih edeceklerini kaydetti. 
     Kendisinin, adil bir yargılama olması amacıyla İsveç’i uygun gördüğünü ifade eden di Stefano, Irak’ta bunun garanti edilmediğini söyledi. 
     Irak Başbakan Sözcüsü Leyt Kuba, geçen hafta, Saddam hakkında 500 kadar ithamda bulunulabileceğini, ancak devrik liderin bunlardan yalnızca tamamen belgelere dayanan 12’sinden yargılanabileceğini, Saddam’ın tüm suçlardan yargılanmasının zaman kaybı olacağını söylemişti. 
     Kuba, Saddam’ın, aralarında Irak’ın kuzeyinde işlendiği iddia edilen suçların da bulunduğu birçok suçtan, gelecek 2 ay içinde yargılanmasının mümkün olduğunu da belirtmişti. 
     Saddam’ın avukatları ise devrik lideri yargılamak amacıyla kurulan Özel Irak Mahkemesi’nden, ithamlara dair hiçbir belge almadıklarını söylemişlerdi. 
     
</TEXT>
</DOC>
