<DOC>
<DOCNO> 381888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko12.html </URL>
<DATE> 2005/09/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Unakıtan Devlete ait bankalar da kısa zamanda özelleştirilecek 
</HEADLINE>
<TEXT>

     Maliye Bakanı Kemal Unakıtan, ''Türkiye 20 yıldır özelleştirmeyi konuşuyor. 20 yılda yaptığı özelleştirmenin tamamı 8 milyar dolar. Bu sene yapılacak özelleştirme tahmin ediyorum 20 milyar doların üzerinde olacak'' dedi. 
     Kemal Unakıtan, Uluslararası İslami Finans Forumu'nun IIFF 2. gününde düzenlenen ''İslami Pencereler ve Değişim'' konulu oturuma, ana konuşmacı olarak katıldı. 
     Unakıtan, konuşmasında özelleştirme konusuna değinirken, özelleştirmeye devam edeceklerini söyledi. Birçok büyük şirketi özelleştirdiklerini belirten Unakıtan, ''Kulağınızda kalır diye söylüyorum. Daha limanlarımız var. Erdemir, Tekel sigara, Türk Hava Yolları, Petkim, Milli Piyango, enerji dağıtım şirketleri ve ondan sonra enerji üretim ihaleleri var. Özelleştirmelere aynı hızla devam edeceğiz. Devleti ekonomik faaliyetlerden kurtarıncaya kadar özelleştirmeye devam edeceğiz'' dedi. 
     Unakıtan, Türkiye'nin 20 yıldır özelleştirmeyi konuştuğunu ifade ederek, ''20 yılda yaptığı özelleştirmenin tamamı 8 milyar dolar. 2003 ve 2004'te özelleştirmenin altyapısını geliştirmek için çok uğraştık. 2005'in ilk 9 ayında 15 milyar dolar civarında bir özelleştirme yaptık. Bu sene yapılacak özelleştirme tahmin ediyorum 20 milyar doların üzerinde olacak. 20 yılda 8 milyar dolar, bu sene 20 milyar doların üzerinde özelleştirme...'' diye konuştu. 
     Türkiye'ye ilginin devam edeceğine inancını dile getiren Unakıtan, yeni yabancı yatırımcılar beklediklerini söyledi. 
     Yabancı yatırımlar için ellerinden gelen bütün iyileştirmeleri yaptıklarını ifade eden Maliye Bakanı, yabancıların yatırım için izne ihtiyaçlarının olmadığını, ellerini kollarını sallaya sallaya gelebileceklerini, minimum sermaye sınırı bulunmadığını, şirketlerini de 2 günde kurabileceklerini bildirdi. 
     Hükümetin yerli-yabancı sermaye ayrımı yapmadığını vurgulayan Unakıtan, ''İkisine de diyeceğimiz bir söz var, Welcome '' dedi. 
     Unakıtan, yabancı yatırımcıların nitelikli personellerini ülkeye getirebileceklerini, istedikleri gayrimenkulü edinebileceklerini, uyuşmazlıkların da uluslararası mahkemelerde çözüldüğünü kaydetti. 
     Kemal Unakıtan, yaptıkları düzenlemelerle Türkiye'nin yabancı sermaye çekmeye başladığını belirterek, ortalama 1 milyar dolar olan yabancı sermaye girişinin geçen sene 2.5 milyar dolara yükseldiğini, bu yıl rakamda iki misli veya daha fazlasının hedeflendiğini bildirdi. 
     Unakıtan, devlete ait bankaların da özelleştirileceğini, yabancı finansörlere duyurdu. 
     
     "PARASIZ HİÇBİR ŞEY OLMAZ" 

     Konuşmasında, dünyanın neresinde olursa olsun finansın ve finans sektörünün önemli olduğunu vurgulayan Maliye Bakanı Unakıtan, nerede, ne yapılmak istenirse ancak para ile olabileceğini ifade etti. Unakıtan, şunları söyledi 
     "Parasız hiçbir şey olmaz bugünün dünyasında, bir sürü savaşların sebebinin altında para yatıyor. Barışın altında da para yatıyor. Karı ile kocanın geçiminde de para önemli. Ailelerde bile kavgaların büyük çoğunluğu para yüzünden çıkar. Şunu alacağız paramız yok veya Bunu alamıyoruz paramız yok diye devamlı surette aile reisinin başı derttedir. Dolayısıyla para çok önemli. Para ile uğraşan sizler de çok önemlisiniz. Türkiye'de sizleri daha fazla görmek istiyoruz. Türkiye'nin sizlere, yabancı finansa, yatırıma ihtiyacı var." Dünyada her ülkenin daha fazla yabancı sermaye gayreti içinde olduğuna işaret eden Unakıtan, daha sonra yabancı finansçılara Türkiye'nin ekonomik durumuyla ilgili bilgi verdi. 
     2002 yılı sonunda seçimle iktidara geldiklerini belirten Unakıtan, 2000-2001 yıllarında ekonomik krizler yaşandığını, bunların ağır neticeleri olduğunu anlattı. 
     İktidara geldiklerinde makro ekonomik istikrarı, sürdürülebilir büyümeyi, kamu borçlarının azaltılmasını, kamu borç yapısının iyileştirilmesini, ülke riskinin düşürülmesini hedeflediklerini kaydeden Unakıtan, yüzde 29.5 civarındaki enflasyonun bugünlerde yüzde 8'e düşürüldüğünü, yüzde 8 hedefine rahatlıkla ulaşacaklarını söyledi. 
     Enflasyon düşerken büyümeyi de sağladıklarını, 3 yıl üst üste yüzde 5'in üzerinde büyüme gerçekleştirdiklerini, yüzde 5 olan büyüme hedefini de rahatlıkla tutturacaklarını kaydeden Bakan Unakıtan, 4 yıldır Türkiye'nin durmaksızın büyüdüğünü bildirdi. 
     Kişi başına milli gelirin arttığını, bütçe açığının milli gelire oranının düşürüldüğünü, faiz dışı fazla hedefini 3 yıldır tutturduklarını belirten Unakıtan, mali disiplini devam ettireceklerini vurguladı. 
     
     "MALİ DİSİPLİNE DEVAM EDECEĞİZ" 

     Maliye Bakanı Unakıtan, "Mali disipline devam edeceğiz. Mali disiplini devam ettirmeden hiçbir şey olmuyor. Hesabınızı bileceksiniz. Türk Hükümeti şu anda bunları yapıyor. Bunları yaptıkça ülkenin riski düşüyor" dedi. 
     Unakıtan, devleti ekonomik faaliyetlerden çekmek için yaptıkları çalışmaları anlatırken de devleti küçültüp daha etkin hale getireceklerini bildirdi. 
     Kamu net borç stokunun milli gelire oranını, Maastricht kriteri olan 60'ın altına indireceklerini belirten Bakan Unakıtan, borç yapısını da döviz ağırlıklı yapıdan TL ağırlıklı şekle dönüştürdüklerini belirtti. 
     Kemal Unakıtan, kamu harcamalarını azalttıklarını kaydederken de eskiden savunma giderleri bütçeden en fazla payı alırken, bugün en fazla payı Milli Eğitim Bakanlığı'nın aldığını hatırlattı. 
     Vergi gelirlerini yeni vergiler koyarak veya oranları artırarak değil, vergiyi tabana yayarak artıracaklarını, bazı vergileri de düşüreceklerini anlatan Unakıtan, başarılarının devamı için yapısal reformları sürdüreceklerini, sosyal güvenlik reformunu, adalet reformunu, vergi reformunu yapacaklarını söyledi. 
     Unakıtan, konuşmasında, Türkiye olarak 2006-2008 yıllarını kapsayan orta vadeli bir ekonomik program hazırladıklarını, enflasyonu Avrupa ülkelerinin seviyesine çekeceklerini, mali disipline ve dalgalı kur rejimine devam edeceklerini, Merkez Bankası'nın bağımsızlığına fevkalade hassas olacaklarını söyledi. 
     Maliye Bakanı Unakıtan, AB ile 3 Ekim'de müzakerelere başlanacağını da anımsatarak, bunun yepyeni bir motivasyon kazandıracağını bildirdi. 
     Unakıtan, konuşmasının sonunda, Türkiye'de 2002'de 41 milyar YTL kredi kullanılırken, bu rakamın 123 milyar YTL'nin üzerine çıktığını, kredi-mevduat oranının yüzde 25.4'ten yüzde 60.9'a yükseldiğini söyledi. 
     
     KUVEYT TÜRK EVKAF FİNANS KURUMU'NA ÖDÜL 

     Bu arada, Kuveyt Türk Evkaf Finans Kurumu, ilk kez verilen İslami Finansa Katkı Ödülü'ne layık görüldü. 
     Bakan Unakıtan, konuşmasının ardından ödülü Kuveyt Türk Evkaf Finans Kurumu Yönetim Kurulu Başkanı Mohammad Al Omer'a verdi. 

     
</TEXT>
</DOC>
