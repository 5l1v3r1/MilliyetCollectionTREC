<DOC>
<DOCNO> 397559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/zbirand.html </URL>
<DATE> 2005/11/24/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara'da ince ayar arayışı var... 
</HEADLINE>
<TEXT>


Kara Kuvvetleri Komutanı Org. Yaşar Büyükanıt'ın Hürriyet Ankara temsilcisi Nur Batur ile yaptığı görüşmeyi bir nevi "savunma" veya " eleştirilere yanıt" olarak niteliyorum. Her ne kadar gazete manşetine "F- 16'ları ihtiyaç olursa uçururuz" anlamı yüklenmişse de Büyükanıt meydan okumuyor. "Bombalarız " demiyor. 
Ne yazık ki sözlerinden bu anlam çıkarılabilir. Demecini tersten okuyanlar "Kürtleri bombalarız" sonucuna varabilirler. Oysa Büyükanıt, sadece bir uyarıda bulunuyor. Ülke bülünme noktasına gelirse, F-16'ların dahi kullanılabileceğine işaret ediyor. 
Belki zamanlaması talihsiz bir cümle. Belki ilk bakışla ve sadece başlıklarla yetinilirse yanlış anlamalara yol açabilecek bir söz. Ancak, söyleşinin tamamını okuduğunuz taktirde, asıl ağırlığın, kişi olarak kendisine yapılan saldırılara verildiği anlaşılıyor. 
Org. Büyükanıt, ayrıntılı olarak kimlerden saldırı geldiğini de anlatıyor ve bunun TSK'yı zedeleyeceğinden kaygılandığının altını çiziyor. 
K.K.K. demecinde ayrıca, benim iki gündür yaptığım bir tespiti doğrulayan bir noktaya da değiniyor. Bölge halkının kaybedilmeye başlandığını söylüyor. İşin sadece askeri önlemlerle çözülemeyeceğini hatırlatıyor. Olayın ekonomik ve sosyal boyutlarının ihmal edildiğine dikkat çekiyor. Başka şeklide okumak gerekirse, Org. Büyükanıt siyasi iktidarların geçmiş yıllarda 1999-2005 bu yönden adım atmamış olmalarına dikkat çekiyor. 
K.K.K.'nın bu demeci çok farklı yorumlanacaktır. Ancak, komplo teorilerine girmeden, tümü iyi okunduğu taktirde önümüzdeki 30 Ağustos'ta Genelkurmay Başkanı olacak bir komutanın gelişmeleri nasıl yorumladığı daha net anlaşılıyor. 
Bu söyleşiyi doğru değerlendirmekte, toplum olarak çok yarar var. Eğer bir hükümet-asker çatışması veya Genelkurmay pazarlığına çekersek işleri daha germiş oluruz. 
Ankara'da bir ince ayar arayışı var. 
Kavga yerine, temel bir politika çerçevesinde buluşabilirsek çok yararlı olur. 



ERDOĞAN GÜNEYDOĞU'DA RİSK ALDI MI Başbakan Erdoğan'ın, gerilimin en yüksek olduğu bir sırada gittiği Güneydoğu'daki turunun yapılış şeklinden tutun da, gezi sırasında yaşananlar, birçok güvenlik uzmanına göre, riskli bir işmiş. Gezinin son dakikada planlanması, gereken önlemlerin alınması için yeterli zamanın bulunmaması ve bazı gazetelerin yazdıklarının aksine, çelik yelek dahi giymemesi dikkatleri çekmiş. 
Peki, Başbakan'ın izlenimleri ne olmuş 
Neden böyle bir risk almış 
Geziye başından itibaren Başbakan'ın yanında katılanlarla konuştum. Başbakan'ın çekinmediğini ve bunu da bir cesaret gösterisi gibi yapmadığını söylediler. Anlaşılan, bazı danışmanları haber verilmesi durumunda riskin daha da artacağını düşünmüşler. 
Bölgede gördükleri ardından Başbakan halkın kaybedilmemiş olduğu sonucuna varmış."Son derece gergin günlerdi. Biz başka bir ses duyabilirdik. Sert tepkilerle karşılaşılabilirdi. Olmadı. Sokakta dolaşırken düşman bakışlar yoktu.Protesto eden veya pankart açan da oldu, ancak bakışlar düşmanca değildi. İnsanlar içlerinden geçeni döktü. Pankartları indirin, ayıptır deyince hemen indirdiler." diyen, Başbakanın yakınındaki bir yetkili, Erdoğan'ın genelde memnun döndüğünü söyledi. 
Başbakan'ın bölgede ve ardından da grup toplantısında yaptığı konuşmalar, AKP hükümetinin olaya nasıl yaklaştığının işaretlerini- ayrıntılara girmeden- verdi. Erdoğan, Güneydoğu sorununu çözmek için, top tüfekli seçeneği ilk sıraya koymuyor.Demokratikleşme ve yatırımları ön plana çıkartmak, güvenlik boyutunu da ikinci planda tutmayı tercih ediyor. 
Bunda başarılı olabilir mi 
Eğer Devletin tüm kurumları koordinasyon içinde ve aynı yaklaşımla hareket ederlerse, PKK' nın işi zorlaşır. Örgüt'ün istediği, Türkiye Cumhuriyeti Devletinin silahla ve sert tepki göstermesi. Böylece toplumu yanına çekebilecek, insanları kışkırtabilecek. 
Önemli olan, işte bu tuzağa düşmemektir. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
