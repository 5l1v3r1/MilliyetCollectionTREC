<DOC>
<DOCNO> 382767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/yazar/guclu.html </URL>
<DATE> 2005/09/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci de borç batağında 
</HEADLINE>
<TEXT>


Ekonomi, her geçen gün daha iyiye gidiyor teraneleri sürerken, yetişkinlerden sonra öğrencilerin de borç batağı içinde boğulma noktasına geldikleri ortaya çıktı. 
Büyükleri, kontrolsüzce dağıtılan kredi kartları bitiriyor. Üniversite mezunlarını da işsizlik. Yüz binlerce kredi kartı mağduru var. Şimdi öğreniyoruz ki 253 bin de YURTKUR mağduru varmış. 
Mağdur yaratmayı seviyoruz. Bankerzedeler, emlakzedeler, ofşorzedeler, titanikzedeler ve daha neler neler. 
Hükümet kredi kartları için harekete geçmiş. Şu önlemleri zamanında alsalar olmaz. İlle de canlar yanacak. İlle de sorun çıkacak. Başka türlü harekete geçen yok. Çok yazık .. 
253 bin kişi hakkında, öğrencilikleri sırasında aldıkları borçları ödeyemedikleri için icra takibi başlatılmış. Sanki ödeyecekleri güçleri varmış gibi. 
Yüz binlerce üniversite mezununun, bir karışlık k ğıt parçası olmanın ötesine geçemeyen diplomalarından başka neleri var ki, borçlarını neyle ödeyecekler İcraya gidenler nelerini alacaklar 
İş vardı da onlar mı çalışmadılar Kazandılar da borçlarını mı ödemediler 
Şu anda işsizlik oranı en yüksek kesim, üniversite mezunları. Hani şu MEB ve YURTKUR'un haklarında icra takibi başlattığı, işsiz üniversiteliler. 
Bunlardan on binlercesi, öğretmen. Hani öğrencilerin boş geçen derslerini doldursunlar diye boş gözle bekledikleri öğretmenler. MEB, artık yaşama sevinçlerini kaybetme noktasına gelen bu öğretmenler hakkında, icra takibi başlatacağına, onlara önce iş verseydi keşke. En azından batık kredilerini tahsil ederdi... 
Üniversitelerde boş kalan kontenjanlar ile yeni açılan fakültelere yönelik ek yerleştirme başvuruları, pazartesi günü başlıyor. Üniversiteyi kazanamayan binlerce öğrenciye üniversite olanağı sağlayacak olan ek yerleştirmeden, bu yıl ÖSS'ye girip de ÖSYM tarafından hiçbir yükseköğretim kurumuna yerleştirilmeyen öğrenciler yararlanabilecek. 
Ek Yerleştirme Kılavuzları, il ve ilçelerde bulunan ÖSYM bürolarından alınabilecek. Büroların adresleri osym.gov.tr adresinden öğrenilebilecek. Adaylar, kendi puanlarından daha düşük puana sahip olan fakülte ve yüksekokulları tercih edebilecekler. 

Gençlerin kimlik arayışı 
27 üniversitede öğrencilerle yüz yüze görüşülerek gerçekleştirilen "Türkiye'de Üniversite Gençliği Değerleri Korkular ve Umutlar" konulu araştırma, üniversite gençliğinin kafasının bir hayli karışık olduğunu ortaya koydu. 
TESEV tarafından gerçekleştirilen araştırmaya göre, gençler bilime olduğu kadar kadere de inanıyor. 
Kız öğrenciler, erkek öğrencilere göre daha modern. Erkekler geleneksel aile yapısını ve erkek egemenliğini savunurken, kız öğrenciler demokratik aile yapısını önemsiyorlar. Erkekler, bilinen ve daha yapılanmış işlerde çalışmayı, kızlar ise daha çok kendilerini geliştirecek işleri tercih ediyorlar. 
TESEV'in araştırması, bilinenlere akademik açıdan farklı bir bakış açısı getiriyor. Tespitler içerisinde en çarpıcı olanı ise, geleceğe yönelik umutlarının giderek azalması. Haksız da sayılmazlar. O sınav, bu okul derken yarış atı gibi hazırlanıp her türlü yarışı kazandıktan sonra geldikleri nokta, sıfıra sıfır elde var sıfır. İşte o zaman, okumuşların yıkılmışlığı, okumayanlara göre çok daha ağır oluyor. 
Üniversite mezunlarının işsizlik problemi bir an önce çözüme kavuşturulmalıdır. Yoksa bu durum, sadece seçimlerde iktidarı zora sokmakla kalmaz, ülkeyi de mutsuzlar kervanına dönüştürür. 
Özetin özeti Gençleri mutlu olmayan bir ülkede yetişkinler de mutlu olmaz... 



</TEXT>
</DOC>
