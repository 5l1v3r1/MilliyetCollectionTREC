<DOC>
<DOCNO> 391138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo22.html </URL>
<DATE> 2005/10/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Galatasaray'da idmanda Hasan Şaş sinirli hareketleriyle dikkat çekti... 
</HEADLINE>
<TEXT>

     Turkcell Süper Ligi'nde haftayı deplasmanda Gençlerbirliği mağlubiyetiyle kapatan Galatasaray, Diyarbakırspor maçı hazırlıklarına ara vermeden başladı. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen antrenmanda, Gençlerbirliği karşısında forma giyen oyuncular, ayrı koşu ile kondisyon çalışması yaptılar. 
     Çalışmalarını antrenör Erdal Keser'le birlikte yapan diğer oyuncular ise koşu, pas, şut ve yan toplardan gol çalışmasının ardından, bire bir adam geçme antrenmanı gerçekleştirdiler. 
     İdmana, sakatlığı süren Ümit Karan'ın yanı sıra, Gençlerbirliği karşılaşmasında kasık adalesinde çekme oluşan Cihan da katılmazken, Sabri ile Orhan ise koşu yapmakla yetindi. 
     
     SİNİRLİ HASAN ŞAŞ 

     Gençlerbirliği karşısında bu sezon ligdeki ilk yenilgisini alan sarı-kırmızılılarda oyuncuların moralsiz olduğu gözlenirken, özellikle Hasan Şaş, agresif hareketleriyle dikkat çekti. 
     Bire bir adam geçme ve gol çalışması esnasında Volkan'dan çalım yiyen Hasan Şaş, kondisyon salonunun camından kendisini izleyen genç oyuncuların gülmesi üzerine onlara karşı tepki gösterirken, daha sonra basın mensuplarına da tepkisini yönelterek, ''Siz de her şeyi çekmeyin'' dedi. 
     Galatasaray, Diyarbakırspor maçı hazırlıklarını yarın yapacağı antrenmanla sürdürecek. 

     
</TEXT>
</DOC>
