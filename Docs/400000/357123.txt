<DOC>
<DOCNO> 357123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur34.html </URL>
<DATE> 2005/06/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Antalya'da doktora garip gözaltı... 
</HEADLINE>
<TEXT>

     Antalya'da dün akşam Cumhuriyet Savcısı'nın talimatıyla ''Adli görevini yapmadığı'' gerekçesiyle gözaltına alınan psikiyatrist, sevk edildiği adliyede serbest bırakıldı. 
     Edinilen bilgiye göre, dün akşam ''icapçı doktor'' olarak nöbet tuttuğu sırada, polisin sevk ettiği bir şüpheliye rapor almak istemesi, ancak görev yeri olan Antalya Devlet Hastanesi'nde bulunmadığı gerekçesiyle Cumhuriyet Savcılığı'nın talimatıyla gözaltına alınan psikiyatrist E.Ö, adliyeye sevk edildi. 
     Emniyet Müdürlüğü'nde bulunduğu sırada tansiyonunun düşmesi sonucu Antalya Devlet Hastanesi'nde müşahede altına alınan ve gözaltında bulunduğu geceyi hastanede geçiren E.Ö, gözaltına alınması talimatını veren Cumhuriyet Savcısı Umur Asrav'a ifade verdi. Doktor E.Ö, ifadesinin ardından serbest bırakıldı. Doktor E.Ö, adliye çıkışında gazetecilerin soruları üzerine, yanlış anlama sonucu gözaltına alındığını ve karşılıklı uyumla sorunun çözüldüğünü söyledi. 
     
     NEDEN GÖZALTINA ALINDI 

     AA muhabirinin aldığı bilgiye göre, Antalya Devlet Hastanesi'nde görevli psikiyatrist E.Ö'nün gözaltına alınmasına neden olan olay, şöyle gelişti 
     ''Demircikara Polis Merkezi ekiplerince, bir otomobili açmaya çalıştığı gerekçesiyle gözaltına alınan bir şüpheli, doktor raporu alınması amacıyla Antalya Devlet Hastanesi'ne getirildi. Cumhuriyet Savcılığı'nın bilgisiyle gerçekleşen gözaltı sırasında, şüphelinin dengesiz davranışlar sergilemesi üzerine, uzman hekimden de psikolojik durumunu belirleyen rapor alınmasına karar verildi. 
     Şüpheliyi hastaneye getiren polis memuru, ''icapçı doktor'' olan E.Ö'nün Antalya Devlet Hastanesi yerine, Atatürk Devlet Hastanesi'nde nöbette olduğunu öğrendi. Polis memuru ile doktor da telefonla tartıştı. Doktor E.Ö, Atatürk Devlet Hastanesi'nde serviste yatan hastalarla ilgilendiğini ve şüphelinin bu hastaneye getirilmesini isterken, polis memuru durumu Cumhuriyet Savcılığı'na bildirdi. Görevli savcı Umur Asrav da doktor E.Ö'nün 'adli görevini ihmal ettiği' gerekçesiyle gözaltına alınması talimatını verdi.'' 
     
     TABİP ODASI BAŞKANI'NIN AÇIKLAMASI 

     Antalya Tabip Odası Başkanı Naci İşoğlu yaptığı yazılı açıklamada, Psikiyatri Uzmanı Dr. E.Ö'nün görevli olduğu sırada, ''adli görevi ihmal'' ve ''polis memuruna hakaret'' ettiği gerekçesiyle gözaltına alınarak, yaklaşık 20 saat özgürlüğünden yoksun bırakıldığını savundu. 
     İşioğlu, açıklamasında şu görüşlere yer verdi 
     ''Bir hekimin görevini yaptığı sırada gözaltına alınması, ciddi anlamda kaygı vermektedir ve gözaltı işlemi açıkça hukuka aykırıdır. Adli görevini ihmal ettikleri gerekçesiyle hekimlerin gözaltına alınması, yapılan hukuki iyileştirmelere rağmen, ülkemizdeki kişi güvenliği konusunda ciddi sorunlar olduğunu göstermektedir. Kaygılıyız ve bu tarz uygulamaları kabul etmemiz mümkün değildir.'' 
     
</TEXT>
</DOC>
