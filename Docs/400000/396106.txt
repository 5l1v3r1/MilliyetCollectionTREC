<DOC>
<DOCNO> 396106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo21.html </URL>
<DATE> 2005/11/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gerets idmanda Ergün ile Ümit'i yedek, Hasan Kabze'yi ise as kadroya aldı 
</HEADLINE>
<TEXT>

     Galatasaray, Turkcell Süper Ligi’nde Çaykur Rizespor’la deplasmanda yapacağı karşılaşmanın hazırlıklarını, bugün tek anrtrenmanla sürdürdü. 
     Teknik direktör Eric Gerets yönetiminde Florya Metin Oktay Tesisleri’nde gerçekleştirilen ve 1 saat 15 dakika süren çalışmada futbolcular, koşunun ardından çift kale maç yaptı. 
     Belçikalı teknik adamın çift kale maçta Ergün ile Ümit’e yedek, Hasan Kabze’ye ise as kadroda yer vermesi dikkati çekerken, Diyarbakırspor maçında taraftarlarca ıslıklanan Volkan’ın ise oldukça hırslı olduğu gözlendi. 
     Yedek takımın as kadroyu 3-2 yendiği karşılaşmada yedeklerin gollerini Zafer, Yaçın ve Ayhan, as takımın gollerini ise Iliç ile Necati kaydetti. 
     Sarı-kırmızılıların çalışmasına, dün antrenmana katılmayan Necati, Ergün, Song, Saidou ve Iliç de dahil olurken, sakatlığı bulunan oyunculardan Hakan ile ülke milli takımından hasta dönen Heinz antrenmana çıkmadı. Ayrıca yine sakatlığı nedeniyle milli takım kadrosundan çıkartılan Hasan Şaş da bugünkü antrenmanda kısa süre koşu yapmakla yetindi. 
     Kulüp doktoru Cengiz Dinç, Marek Heinz’ın Çek Cumhuriyeti Milli Takımı’nda boğaz enfeksiyonu geçirdiğini ve rahatsızlığının sürdüğünü belirterek, "Havanın soğuk olması nedeniyle onu salonda çalıştırdık" derken, Hakan Şükür’ün ise milli takımdan bel ve diz ağrılarıyla döndüğünü kaydederek, "Hakan’ın tedavisi sürüyor. Bugün yine kontrolü var. Son ana kadar kendisini maça yetiştirmeye çalışacağız" diye konuştu. 
     Çaykur Rizespor maçı hazırlıklarını yarın sabah basına kapalı olarak gerçekleştireceği idmanla tamamlayacak olan Galatasaray, öğlenden sonra Rize’ye gidecek. 

     
</TEXT>
</DOC>
