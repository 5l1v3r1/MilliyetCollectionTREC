<DOC>
<DOCNO> 369054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur31.html </URL>
<DATE> 2005/08/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbul Tabip Odası Bebek ölümlerinin nedeni salgın 
</HEADLINE>
<TEXT>

     İstanbul Tabip Odası Yönetim Kurulu Üyesi Güray Kılıç, son dönemde yaşanan bebek ölümlerinin, "bütün dünyada rastlanılan endemik enfeksiyonlardan farklı olarak bir salgının açığa çıkması" olduğunu söyledi. 
     Hastane enfeksiyonlarının yol açtığı bebek ölümlerinin nedenlerini incelemek, kontrolü için çözüm önerileri geliştirmek üzere Türk Tabipler Birliği ve İstanbul Tabip Odası ile konuyla ilgili uzmanlık dernekleri tarafından başlatılan çalışmanın ön inceleme sonuçları bir basın toplantısıyla açıklandı. 
     Toplantıda, İstanbul Tabip Odası adına basın açıklamasını okuyan Kılıç, yapılan çalışma sonucu hazırlanacak raporun, Hükümet ve Sağlık Bakanlığı yetkilileri ile tıp fakülteleri ve hastanelerin bilgisine sunulacağını söyledi. 
     Son iki aydır kamuoyunun gündeminde olan ve 3 şehirde 18 bebeğin ölümüyle sonuçlanan vakaların incelemelerinin sürdüğünü anlatan Kılıç, şu ana kadar elde edilen bulguların, Edirne ve Manisa’daki ölümlerin, hastane enfeksiyonları nedeniyle gerçekleştiğini, Manisa’daki iki ölümün ise enfeksiyon dışı nedenlere bağlı olduğunu gösterdiğini kaydetti. 
     Meydana gelen bebek ölümlerinin, Türkiye’nin sağlık sisteminin mevcut durumu göz önüne alındığında sürpriz olmadığını ifade eden Kılıç, şunları söyledi 
     "Bugün önümüzdeki sorun, bütün dünyada rastlanılan endemik enfeksiyonlardan farklı olarak bir salgının ortaya çıkmasıdır. 
     Ölümlerin böyle salgın şeklinde ortaya çıkması, bir şeylerin eksik olduğu ve veya ihmal edildiğini açığa çıkarmaktadır. Ve ciddiye alınması gereken bir durumdur." Sorunun kaynağı araştırıldığında, öncelikle sağlık personelinin seçimi, istihdamı ve eğitimi konusunun öne çıktığını belirten Kılıç, hastanelerde hemşire ihtiyacının büyük olduğunu söyledi. 
     Kılıç, yoğun bakım ünitelerinde kullanılması gereken kağıt havlu, sıvı sabun ve el antiseptikleri gibi enfeksiyonları azaltan malzemelerin yetersiz olduğunu, yeni doğan yoğun bakım yatağı eksikliği gibi altyapı sorunlarının da bulunduğunu söyledi. 
     Basın toplantısına, İstanbul Üniversitesi İÜ Cerrahpaşa Tıp Fakültesi Çocuk Sağlığı ve Hastalıkları Anabilimdalı Öğretim Üyesi Prof. Dr. Yıldız Perk, Türkiye Hemşireler Derneği Yönetim Kurulu Üyesi Prof. Dr. Seçil Aksayan ve Türk Tabipler Birliği Uzmanlık Dernekleri Koordinasyon Kurulu Üyesi Ali Özyurt da katıldı. 
     
</TEXT>
</DOC>
