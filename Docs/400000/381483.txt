<DOC>
<DOCNO> 381483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/yasam/axyas01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP'liler, camiye ses çıkarmadı' 
</HEADLINE>
<TEXT>


İSTANBUL Milliyet 

İstanbul Belediye Başkanı Kadir Topbaş, Milliyet'in duyurduğu ve büyük tartışma yaratan Göztepe Parkı'na cami kararının ardından yaptığı açıklamada, 60 bin nüfuslu bölgede 4.5 kilometrelik alan içinde 2 tane cami bulunduğunu ve parka en yakın caminin 1200 metre mesafede olduğunu söyledi. 
Dün gazetecilerin sorularını yanıtlayan Topbaş, konunun yeniden müzakere edileceğini belirterek, şunları söyledi "Bize ulaşan bilgilere göre, birileri o bölgedeki vatandaşlarımıza, 'Tepki koyunuz, baskı yapınız' diyor. Bu, kimseye bir şey kazandırmaz." 

'Prensip kararı almışlar' 
Cami kararının CHP grubunda tartışıldığını da iddia eden Topbaş, şöyle devam etti "Grupta, 'Biz camiye karşı çıkmayalım. Bu, Meclis'ten AKP'nin oylarıyla geçer. 2 tane de cemevi var, cemevleri de geçer' denilmiş. Grupta, camiye karşı olmadıklarını, bu konuyla ilgili kendilerinin Meclis'te oy vermemekle birlikte, aleyhte de konuşmayacaklarını prensip kararına bağlamışlar." 


</TEXT>
</DOC>
