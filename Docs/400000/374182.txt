<DOC>
<DOCNO> 374182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur29.html </URL>
<DATE> 2005/08/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hastanede çocukları doktor yerine odacı mı sünnet etti 
</HEADLINE>
<TEXT>

     Gaziantep İl Sağlık Müdürü Yusuf Ziya Yıldırım, Gaziantep’teki özel bir hastanede 4 çocuğun doktor yerine odacı tarafından sünnet edildiği iddiaları üzerine soruşturma başlattıklarını söyledi. 
     Yıldırım, AA muhabirine yaptığı açıklamada, yerel ve ulusal gazetelerde iddialara ilişkin yayınlanan haberler üzerine, olayın yaşandığı öne sürülen özel hastanenin doktor ve yöneticileriyle görüştüklerini belirtti. 
     Yazılı savunmalarını istedikleri doktor ve yöneticilerin iddiaları yalanladıklarını, 4 çocuğu uzman doktorun sünnet ettiğini öne sürdüklerini belirten Yıldırım, özel hastane hakkında Cumhuriyet Başsavcılığı’na suç duyurusunda bulunan Meryem Fırtına ve Mehmet Akkoyun ile de görüştüklerini ifade etti. 
     Odacı tarafından sünnet edildikleri öne sürülen çocukların muayenesinin yapıldığını kaydeden Yıldırım, şunları söyledi 
     "Sünnet sonrası çocuklarda ortaya çıkan yaraların iyileşme süreci de dikkatle izlenecek. Çocukların kontrollerinin bitmesinin ardından gerekli raporu hazırlayacağız. Eğer olay ailenin anlattığı gibiyse, doktor ve hastane yöneticileri hakkında gereken cezai müeyyide mutlaka uygulanacaktır." Gaziantep’te geçen günlerde Meryem Fırtına ve Mehmet Akkoyun, özel bir hastanede, çocukları Mehmet 12 ve Hakan Fırtına 6 ile İlhan ve Musa Akkoyun’u 6 doktor yerine merkezin odacısının sünnet ettiğini ve sünnetin hatalı yapıldığını iddia ederek suç duyurusunda bulunmuşlardı. 
     
</TEXT>
</DOC>
