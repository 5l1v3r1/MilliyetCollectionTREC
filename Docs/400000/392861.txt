<DOC>
<DOCNO> 392861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur10.html </URL>
<DATE> 2005/11/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kazadan sağ kurtuldu, yardım istemeye giderken öldü 
</HEADLINE>
<TEXT>

     
     Ramazan TUNCER NURDAĞI Gaziantep , DHA 
     
GAZİANTEP'in Nurdağı İlçesi'nde, bariyerlere çarpan TIR'ından yara almadan çıkan sürücü 50 yaşındaki Duran Karakaya, trafik polislerinden yardım istemeye giderken otomobilin altında kalarak yaşamını yitirdi. 
     Olay, Tarsus- Adana-Gaziantep TAG Otoyolu'nda meydana geldi. Duran Karakaya yönetimindeki 80 KK 608 plakalı TIR, yağış nedeniyle kayganlaşan yolda kontrolden çıkarak bariyerlere çarptı. Kazadan yara almadan kurtulan şoför Karakaya, otoyolun diğer tarafında bekleyen trafik polislerinden yardım istemeye gitmek istedi. Yolun karşısına geçmeye çalışan Duran Karakaya'ya, Fikri Yıldız yönetimindeki 80 AP 488 plakalı otomobil çarptı. Otomobilin altında kalan Karakaya olay yerinde yaşamını yitirdi. Otomobil sürücüsü Yıldız gözaltına alınırken, soruşturma sürdürülüyor. 
     
</TEXT>
</DOC>
