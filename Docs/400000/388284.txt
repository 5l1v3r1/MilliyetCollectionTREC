<DOC>
<DOCNO> 388284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko56.html </URL>
<DATE> 2005/10/20/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
"Cari açık ve sıcak para ekonomi için risk oldu" 
</HEADLINE>
<TEXT>

     Merkez Bankası Başkanı Süreyya Serdengeçti, cari açık ve sıcak paranın Türkiye ekonomisi açısından risk oluşturmadığını söyledi. 
     Serdengeçti, TBMM Plan ve Bütçe Komisyonu'na ''ekonomik görünüm'' konusunda bilgi verdi. Basına kapalı yapılan toplantı, yaklaşık 3 saat sürdü. 
     Alınan bilgiye göre, sıkı maliye politikaları, hedefe uyumlu gelirler ve fiyatlama politikasının sürdürülmesi gerektiğini belirten Serdengeçti, ''Reform süreci hız kaybetmemelidir'' dedi. 
     2000 yılından bugüne kadar reel büyümenin yüzde 27.9 olduğuna işaret eden Serdengeçti, bunun Çin ve bazı küçük ülkeler dışındaki en yüksek oran olduğunu vurguladı. Serdengeçti, ''Ekonomimizin 19'ten bugüne, 4 yıllık süreçte bu oranda büyüdüğü hiçbir dönem olmamıştır'' görüşünü kaydetti. 
     En hızlı büyüyen ve ihracatını en çok artıran sektörlerin verimliliğini en fazla artıran sektörler olduğuna dikkati çeken Serdengeçti, son üç yılda istikrar nedeniyle nominal ve reel faiz oranında önemli düşüş olduğunu vurguladı. 
     Faizlerin henüz arzu edilen seviyede olmadığını belirten Serdengeçti, şöyle konuştu 
     ''Faizlerin daha da düşmesi, yaşanan tecrübeler çok net göstermiştir ki Merkez Bankası'nın suni bir biçimde kısa vadeli politikasıyla faiz oranlarının düşürmesiyle değil, yapısal reformlarla ekonominin iç ve dış şoklara karşı dayanıklı hale gelmesi, makro ekonomik dengelerin tesis edilmesi, beklentilerin iyileşmesi, kamu borç stoku ile ilgili endişeler azaldıkça gerçekleşecektir.'' Cari işlemler açığı ve sıcak paranın Türkiye ekonomisi için risk oluşturmadığına işaret eden Serdengeçti, ''Dalgalı kur rejiminde sıcak para girişi riski azaltıyor'' dedi. 
     Özelleştirme gelirlerinin borç için kullanılmasının piyasaya olumlu katkısı olacağını, bunun faiz düşüşünü de tetikleyeceğini vurgulayan Serdengeçti, dış piyasalardaki olumsuzlukların Türkiye ekonomisine absorbe edilerek yansıdığını söyledi. 
     Son dönemde özelleştirmeden elde edilen gelirin 20 yıldakinden iki kat fazla olduğunu ifade eden Serdengeçti, CHP Trabzon Milletvekili Akif Hamzaçebi'nin, ''Galataport'tan 49 yılda elde edilecek gelir de bunun içinde mi'' sorusuna, ''evet'' yanıtını verdi. CHP İstanbul Milletvekili Ali Kemal Kumkumoğlu'nun ''ekonomideki iyileşme hangi kesime olumlu yansıdı '' sorusuna Serdengeçti, market ve alışveriş merkezlerinin ekonomideki iyi havadan olumlu olarak etkilendiğini söyledi. 
     Milletvekillerinin sahte para basımıyla ilgili soruları üzerine Serdengeçti, ''Bizdeki de Avrupa'da görüldüğü kadar...'' dedi. 
     
</TEXT>
</DOC>
