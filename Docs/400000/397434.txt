<DOC>
<DOCNO> 397434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur32.html </URL>
<DATE> 2005/11/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Müşterilerinin kredi kartlarıyla iddia oynayan sigortacı yakalandı 
</HEADLINE>
<TEXT>

     Müşterilerinin kredi kartı bilgilerini kullanarak iddia oynayan sigortacı gözaltına alındı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği, başkalarına ait kredi kart bilgileri kullanılarak internet siteleri üzerinden iddia oynandığına dair şikayetler üzerine soruşturma başlattı. 
     Kıbrıs’ta bir şirkete ait internet sitesini takibe alan Mali Büro Amirliği ekipleri, İskitler’de sigortacılık yapan bir kişinin müşterilerine ait kredi kartlarını kullanarak bahis oynadığını tespit etti. Sigorta şirketinin sahibi İbrahim A. 24 gözaltına alındı. 
     İddiadan kazandığı paraları kendi hesabına aktardığı bildirilen İbrahim A.’nın sigorta işlemini yaptığı 8 ayrı müşterisinin kredi kart bilgilerini habersiz kullandığı kaydedildi. 
     
     SAHTE PARA 
     Öte yandan, Mali Büro Amirliği ekipleri, bankaya para yatıran iki kişinin sahte YTL kullandıkları ihbarı üzerine bu kişilerle ilgili soruşturma başlattı. Olayla ilgili 10 adet 20 YTL sahte banknot ele geçildi. 
     İstanbul’dan gönderilen sahte paralarla ilgili soruşturmanın sürdüğü bildirildi. 
     
</TEXT>
</DOC>
