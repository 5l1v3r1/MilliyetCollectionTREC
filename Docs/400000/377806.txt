<DOC>
<DOCNO> 377806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo14.html </URL>
<DATE> 2005/09/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İspanyol basını Nihat'a 1 yıldız verdi, Eto'o haftanın yıldızı... 
</HEADLINE>
<TEXT>

     Şenhan Bolelli bildiriyor 

İspanya Birinci Futbol Ligi'nin La Liga 2. haftasında CD Alaves'i 2-1 yenen Real Sociedad'da 13 dakika forma giyen Nihat Kahveci'nin antrenman eksikliği göze çarptı. 
     Sakatlığının ardından yaklaşık 7 ay sonra tekrar Anoeta Stadı'nda Real Sociedadlı taraftarlarla buluşan Nihat, oynadığı az süre içinde bir varlık gösteremedi. 
     İspanyol basını, Nihat'ın ilk 11'de sahaya çıkmamış olmasını şaşırtıcı olarak gösterse de Türk futbolcunun 13 dakikalık oyunuyla henüz hazır olmadığının ortaya çıktığını yazdı. Gazetelerdeki değerlendirmelerde Nihat'a bir yıldız verildi. 
     Öte yandan La Liga'da 2. haftanın sonunda ülkenin kuzey batısındaki Galisya Bölgesi'nin iki takımı Celta Vigo ve Deportivo'nun ilk iki sırayı paylaşması dikkat çekti. 
     Şampiyonluğun en büyük adayı FC Barcelona'da ise Mallarco'ya karşı 2 gol atan Eto'o haftanın yıldızı olarak ön plana çıktı. Cuma günkü antrenmanda çarpışma sonucu beyin travması geçirip geceyi hastanede kontrol altında geçiren Eto'o, pazar günü ilk 11'de sahaya çıkıp kafayla 2 gol attı. 
     Kendi sahasında oynadığı maçta Celta Vigo'ya 3-2 yenilen Real Madrid ise hakeme öfkeli. Celta Vigo lehine verilen penaltının doğru olmadığını ve 3. golde topun kale çizgisini geçmediğini savunan Real Madrid, Robinho'nun attığı golün ofsayt gerekçesiyle geçersiz sayılmasında da hakemin büyük hatasının olduğunu öne sürüyor. 
     
     TOP TOPLAYICILAR ATILDI 

     Bu arada İspanya'da haftanın en ilginç olayı 3. Lig'deki Ourense-Fuenlabrada maçında yaşandı. 
     Karşılaşmanın hakemi Carlos Moreno, ev sahibi Ourense 2-0 öndeyken, topu geç verip oyunu yavaşlattıkları gerekçesiyle 3 top toplayıcıyı oyundan attı. 

     
</TEXT>
</DOC>
