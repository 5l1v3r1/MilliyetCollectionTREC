<DOC>
<DOCNO> 390435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko28.html </URL>
<DATE> 2005/10/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Telsim, Motorola ile anlaştı... 
</HEADLINE>
<TEXT>

     Telsim, borçlar konusunda Motorola'yla anlaşmaya varıldığını duyurdu. 
     Telsim Yönetim Kurulu Başkanı Ferruh Tunç imzasıyla yapılan yazılı açıklamada, Telsim'in, borçlarıyla ilgili olarak Motorola'yla kesin bir anlaşmaya vardığı belirtildi. 
     Açıklamada, anlaşmanın şartlarına ilişkin şunlar kaydedildi 
     ''Motorola, Telsim'den, sözleşmelerden ve sözleşmelere dayalı aldığı tahkim kararından kaynaklanan tüm hak, alacak ve teminatlarını Bayındırbank'a temlik etmiştir. 
     Motorola, çeşitli ülkelerde Telsim aleyhine açtığı tüm davalardan ve Türkiye Cumhuriyeti aleyhine ICSID Uluslararası Yatırım Anlaşmazlıkları Çözüm Merkezi nezdinde açtığı davadan gayrıkabilirücu feragat etmiştir. 
     Anlaşmaya göre, Motorola Telsim'den olan alacaklarını 500 milyon dolar karşılığı Bayındırbank'a temlik etmiştir. Motorola'ya Telsim varlıklarının satış bedelinin 2 milyar 500 milyon doları aşması halinde, aşan bedelin yüzde 20'si civarında ilave ödeme yapılacaktır. 
     Motorola, Uzan Ailesi aleyhine New York'ta açtığı RICO davası kapsamında Uzan Ailesi'ne yönelik dava ve takip haklarından Türkiye ve belirli ülkelerde feragat etmiştir. Bu feragat, yönetim ve denetimi TMSF'de bulunan Uzan Grubu şirketleri aleyhine olan takip haklarını da kapsamaktadır.'' 
     
</TEXT>
</DOC>
