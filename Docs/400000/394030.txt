<DOC>
<DOCNO> 394030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun26.html </URL>
<DATE> 2005/11/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Arafat'ın telefonu, kalemi ve güvercin biblosu masasının üzerinde 
</HEADLINE>
<TEXT>

     Filistin'in efsanevi lideri Yaser Arafat'ın ölümünün üzerinden bir yıl geçerken, son yıllarını geçirdiği karargahtaki masasında bir telefon, kalemler, mumlar ve güvencin biblosu duruyor. 
     Filistinlilerin bağımsızlık mücadelesinin simgesi Arafat'a ait bu ve diğer eşyalar, bir müzede sergilenecek. 
     Arafat'ın İsrail tanklarının menzilinde son 2,5 yılını geçirdiği, çalıştığı, yemek yediği ve uyuduğu bu küçük büro, ölümünden bu yana kapalı tutuluyordu. 
     Yaser Arafat'ın korumalarından İmad Ebu Zeki, ''Bu küçük oda, kuşatma yılları boyunca onun çalışma odası, yatak odası ve yemek odası oldu. Ölümünden beri onu yeniden göreceğimi düşünerek her gün bu odaya giriyorum. Bizim için sadece bir lider değil, bir baba gibiydi'' diye konuştu. 
     Ebu Zeki, Arafat'ın elektrik kesildiğinde masasındaki bu mumları kullandığını söyledi. 
     Bir seccade ile bir Kuran'ın bulunduğu odadaki duvarda, Filistin topraklarının haritası, El Aksa Camii'nin fotoğrafı ve İsrail ordusunca 2003'te öldürülen Filistin yanlısı bir İngilizle bir Amerikalı kadının fotoğrafları bulunuyor. Ebu Zeki, Arafat'ın misafirlerine şeker ikram ettiği kutuyu da gösterdi. 
     Odanın bir köşesinde havalandırma cihazı görülüyor, çünkü odadaki tek pencere siyaha boyalı ve kum torbalarıyla korunuyor. 
     Albay Münir El Zohbi ise ''Kuşatma sırasında burada onunla yerde şiltelerde uyuyorduk. Bombardımanlar sırasında asla odayı terk etmedi ve hiç kaygılanmadı. Tıpkı bir arslan gibiydi, bizi coştururdu. Hayatı boyunca tek bir an soluklanmadı. Hayatını Filistin'e adamıştı ve Filistin için de öldü'' dedi. 
     Arafat, geçen yıl 11 Kasım'da Fransa'nın başkenti Paris'teki bir hastanede hayata veda etmişti. 
     
</TEXT>
</DOC>
