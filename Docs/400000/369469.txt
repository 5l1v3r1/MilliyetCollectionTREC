<DOC>
<DOCNO> 369469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yazar/guclu.html </URL>
<DATE> 2005/08/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK için Anayasa değişir mi 
</HEADLINE>
<TEXT>


Sınavlar, başvurular ve kayıtlar derken, bir süreliğine, köşemizi başka sayfalara taşımıştık. Çalışmalarımız, okullar açılana kadar, hafta içinde yine sürecek. Hafta sonlarında gerçek köşemize döneceğiz ve iyice biriken güncel eğitim konularını irdelemeye devam edeceğiz. 
Hükümet, YÖK'le ilgili çalışmalarını el altından sürdürüyor. Gerekirse Anayasa değişikliğine gideceğini de açıkladı. Peki bunu gerçekleştirebilir mi İşte o zor. Anayasa'yı tek başına değiştirebilecek oy çoğunluğunu çoktan kaybetti. CHP, ANAVATAN ya da DYP'den destek alması gerekir ki, her üçü de YÖK'e karşı olmalarına rağmen hükümete güvenmiyor. Anayasa değişikliği zor gözüküyor. İşte bu nedenle, hükümetin B planını devreye koyduğu ve bu yönde çalışma başlattığı belirtiliyor. B planının ise 2547 Sayılı YÖK kanunu üzerinde ciddi bir revizyon olduğu söyleniyor. Yani YÖK'ü kaldırma yerine YÖK'te kontrolü ele geçirmeyi planlıyor. Yapılabilir mi Kesinlikle yapabilirler. Bugüne kadar bu yöntemi neden denemediler Asıl merak edilen konu bu. Muhtemeldir ki, çok daha büyük bir operasyon yapmak istiyorlardı, başaramayınca bu yolu izleme kararı aldılar. YÖK'te kontrolü ele geçirirlerse her istediklerini yapabilirler mi Kesinlikle evet. Katsayılar da değişir, türbana izin de çıkar. Bunun sinyalleri de gelmeye başladı. 
İstanbul Ticaret Odası'nda yönetim değişikliği ile birlikte ilk icraatlardan birisi, Ticaret Üniversitesi'nin rektörünü göndermek oldu. YÖK'te de kontrol sağlandığında, dengeler bütünüyle değişecektir. 
20 yeni üniversitenin açılması ve rektörlerin hükümet tarafından atanmasından sonra Üniversitelerarası Kurul'daki ağırlıklar da bir değişeceğe benziyor. Hükümetin atadığı rektörlere, hükümete sempatiyle bakan vakıf üniversiteleri de eklendiğinde, heyecanlı tartışmaların olacağı kesin. YÖK, üniversiteler, katsayı ve türban, eylülde tekrar gündeme oturabilir... 

Öğretmen atamaları 
Milli Eğitim Bakanlığı, öğretmen atamaları konusunda tam anlamıyla köşeye sıkışmış durumda. 150 bine yakın öğretmene ihtiyacı var. Ama 10 bin kadro alabildi. Ayrıca sözleşmeli öğretmenlik için de 30 bin kadro sözü aldı. Ancak nedense Maliye Bakanlığı bir türlü olur vermiyor. Belli ki onlar da IMF'den izin alamıyor. Bu da Türkiye'yi ve ekonomiyi kim yönetiyor sorusunu bir kez daha gündeme getiriyor. Hakikaten ekonomiyi kim yönetiyor Okullar açılmadan bu kadro sorunu çözülmeli. MEB sözleşmeli kadrolar için tüm altyapıyı hazırlamış durumda. Sadece onay bekliyor. Bu onay, 30 bin rakamı 50 bine çıkarılarak hemen verilmeli ki, okullar açılmadan kim, nerede öğretmenliğe başlayacağını bilsin. Zaten çok kısa olan öğretim süresi, bir de bu yüzden kesintiye uğramamalı... 

Tekstilcilere bravo 
Milli Eğitim Bakanlığı'nın başlattığı Bilgisayarlı Eğitime Destek Kampanyası'na yoğun ilgi sürüyor. Bakan Çelik ve Başbakan Erdoğan, bu konuda iyi çalışıyor. Tüm işadamları tek tek aranarak, katkıları isteniyor. 
Bu amaçla yapılan ilk toplantıda, Türkiye Tekstil İşverenleri Sendikası'nın kampanyaya 30 milyon dolarlık destek sağlayacağı açıklandığında, "Herhalde sürçü lisan söz konusu, öldük bittik, mahvolduk diyen tekstilcilerde bu kadar para ne arar " diyenler çıkmıştı. Bu kadar paraları varsa önce kendilerini kurtarsınlar, diyenler olmuştu. 
Ama dünkü gazetelerde çarşaf çarşaf ilanlar vardı. Başbakan Erdoğan ve Halit Narin arasında bugün 30 milyon dolarlık katkı için protokol imzalanıyormuş. Bu parayla 21 bin bilgisayar alınıp Türkiye'nin dört bir tarafına dağıtılacakmış. Hedef 1 milyon bilgisayar. Hükümet bunu gerçekleştirirse alkışı hak eder .. 



</TEXT>
</DOC>
