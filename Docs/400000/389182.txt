<DOC>
<DOCNO> 389182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun35.html </URL>
<DATE> 2005/10/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Avusturya'dan Türkiye'ye zeytin dalı 
</HEADLINE>
<TEXT>

     Avusturya Dışişleri Bakanı Ursula Plassnik, gelecek yılın ilk altı ayında üstlenecekleri AB dönem başkanlığı süresince, ''Türkiye'ye adil ve iyi bir muhatap olacaklarını'' belirtti. 
     Avusturya'nın resmi gazetesi konumundaki Wienerzeitung'a özel demeç veren Plassnik, Ankara'nın da diğer adaylarla aynı kriterleri yerine getirmesi gerektiğini belirterek, ''Türkiye de dahil olmak üzere kimsenin bizim dönem başkanlığımızdan korkmasına gerek yok. Zaten Türkiye şimdiye kadar da korkmadı. Adil ve iyi bir muhatap olacağız. Müktesebatın gözden geçirilmesi sona erince Türkiye ve Hırvatistan ile görüşmelere başlayacağız'' dedi. 
     Plassnik, Avusturya'nın Lüksemburg zirvesinde Türkiye'nin tam üyeliğine bir seçenek getirilmesinde ısrar etmesinin ''ikili ilişkilere zarar vermediğini'' belirterek, şöyle dedi 
     ''Lüksemburg zirvesiyle Avrupa düzeyinde yeni bir şey öğrenildi, katı görüşmelerin sonunda uzlaşmaya varıldı. Avrupa Birliği'nin yeni üye alma gücünün müzakere çerçevesine şart olarak eklenmesi önemli bir adımdı. Bu konu bizi, olayın mali boyutu da düşünülecek olursa, önümüzdeki hafta ve aylarda meşgul edecek.'' ''Türkiye için Hırvatistan'dan daha katı şartların söz konusu olup olmadığına'' ilişkin bir soru üzerine Plassnik, ''Hayır. Ankara örneğin insan hakları ve yasaların uyumu konusunda diğer adaylarla içerik olarak aynı kriterleri yerine getirmek zorunda. Ama bundan bir yıl önce bu özel duruma uyacak bir görüşme korsesi hazırladık. Şimdi de AB'nin yeni üye alma gücüne açıklık getirdik'' dedi. 
     İsviçre'nin bir dizi ikili anlaşmayla AB'ye bağlanma konusunda kendisine özel bir yol çizdiğini, bunun Türkiye'nin karşı çıktığı ''imtiyazlı ortaklık'' olup olmadığı yolundaki bir soruya ise Plassnik şu yanıtı verdi 
     ''İsviçre ile AB arasındaki ilişkilerin farklı modeller olduğunu ve 'ya hep, ya hiç teorisinin' her zaman geçerli olmadığını gösteriyor. İsviçre'nin şimdiki durumunun AB ile ilişkilerinin son durağı olup olmadığını da şimdiden kimse söyleyemez. Türkiye konusundaki tartışmalarda da bu noktaya dikkat çektim. Lüksemburg'da elde ettiğimiz şey, Türkiye ile müzakere çerçevesine bir B planının da ilave edilmesi. Türkiye'nin kriterleri yerine getirememesi ya da AB'nin yeni üye alma gücünün olmaması halinde. Katılım hedefine ulaşmak mümkün olmazsa, Türkiye önemli stratejik bir ortak ve AB'nin komşusu olarak kalacak. Ayrıca ülkenin AB ile mümkün olduğunca sıkı bir şekilde bağlanmasının yolu bulunacak. Türkiye'nin şimdiden bu olasılığı göz önünde bulundurmak istememesi doğal.'' Gazetenin, ''Batı Balkan ülkelerinin Türkiye'den daha önce AB'ye üye olup olmayacakları'' yolundaki sorusuna ise Plassnik, ''Bu konuda spekülasyon yapmak istemiyorum. Batı Balkan ülkeleri AB'ye götürecek yol oldukça zor bir yol, ama bu Avrupa barış projesinin bir parçası. Bu konuda çaba harcamak kendi çıkarımıza. Kendi güvenliğimiz, yakın komşularımızın istikrar, güvenlik ve gelişmesine sıkı sıkıya bağlı'' yanıtını verdi. 
     
</TEXT>
</DOC>
