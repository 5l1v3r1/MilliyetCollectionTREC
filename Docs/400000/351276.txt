<DOC>
<DOCNO> 351276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko03.html </URL>
<DATE> 2005/06/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ATO İşyerlerimizi yabancı isimlerden arındıralım 
</HEADLINE>
<TEXT>

     Ankara Ticaret Odası Başkanı Sinan Aygün, işyerleri ve ürünlerin yabancı isimlerden arındırılması çağrısı yaparken, "Kaliteli mal izlenimi vermek için ürünlere İtalyan, Fransız etiketi koymakla kendi sanayimizin kuyusunu kazıyoruz" dedi. 
     ATO Başkanı Aygün, yaptığı yazılı açıklamada, şirketin faaliyet konusuna giren mal ve hizmetin yabancı dilde olması ya da şirket ortakları arasında bir yabancının olması durumunda şirket isminde yabancı kelime bulundurulmasına istisnai olarak izin verildiğini anımsattı. "Caddeye çıktığımızda görüyoruz ki istisna bir genel kural haline gelmiş. Etrafta Türkçe konuşan olmasa kendimizi yabancı bir ülkede hissetmememiz mümkün değil" diyen Aygün, kaliteli izlenimi vermek için ürünlere yabancı etiket konulmasını eleştirdi. 
     İşyerlerine ve ürünlere yabancı isim koyma merakının Türkçe"yi kullanılmaz hale getirdiğini belirten Aygün, şunları söyledi 
     "Mehmet"in hakkını Coni"ye veriyoruz. Tekstil ürünlerimiz Avrupa"da bir numarayken, ceketin içine, gömleğin yakasına yabancı yafta yapıştırmakla, o ülkelere, o ilkelerin dillerine, sanayisine paye verirken, kendi dilimizi küçümsüyoruz. Türkiye global ekonomide yerini, yabancı ülkelerin dili markaları ile değil, kendi kimliği, ana dili, güçlü yerli markalarıyla alması gerekir. Simiti simmit, balonu baloon, salonu saloon, pazarı baazar şeklinde yazarak Türkçe"yi eğip büküyoruz. Bu eğip bükmekle ne biz İngiliz, ne ürünümüz İngiliz malı oluyor. Balık yerine fish, ev yerine house demekle kimliğimiz değişmiyor, ama olan Türkçe"ye oluyor. Gelin bu toplumsal talebi bir kampayaya dönüştürelim. İşyerlerimizi, markalarımızı yabancı isimlerden arındıralım." 
     
</TEXT>
</DOC>
