<DOC>
<DOCNO> 381993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo47.html </URL>
<DATE> 2005/09/27/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
PSV teknik direktörü Hiddink ''Fenerbahçe çok sağlam ekip'' 
</HEADLINE>
<TEXT>

     Fenerbahçe’nin, Avrupa Şampiyonlar Ligi E Grubu’nda yarın akşam karşı karşıya geleceği Hollanda’nın PSV Eindhoven takımının teknik direktörü Guus Hiddink, sarı-lacivertlilerin çok sağlam bir ekip olduğunu ve çok az zayıf noktasını gözlemlediklerini söyledi. 
     Şükrü Saracoğlu Stadı’nda düzenlediği basın toplantısında yarınki maçla ilgili değerlendirmelerde bulunan Hiddink, "Fenerbahçe’yi birkaç kez izledik. Çok sağlam bir ekip olduğunu gördük. Çok az zayıf noktasını gözlemledik. Milan ile yaptıkları maçı son 5 dakikada kaybettiler. O maç Fenerbahçe’nin inanılmaz mücadele ettiğini, takım içindeki uyumu ve gücü gösteriyor" dedi. 
     Fenerbahçe’yi çalıştırdığı 1990-1991 sezonundan bu yana sarı-lacivertli ekibin çok yol kat ettiğini anlatan Hiddink, "Gerek Avrupa’da, gerekse diğer alanlarda oldukça yol aldılar. Statları aynı yerde ama iki dönemki stat arasında dağlar kadar fark var. Bunun yanında iki dönemin bütçesinin de çok farklı olduğunu görüyoruz. Bunu, aldıkları oyunculardan görebiliyoruz. Dünya çapında oyuncuları var" diye konuştu. 
     Hollandalı çalıştırıcı, Schalke 04’ü gruptaki ilk maçta yenerek Şampiyonlar Ligi’ne iyi bir başlangıç yaptıklarını ve İstanbul’da da aynı sonucu almak istediklerini belirtirken, yarın statta oluşacak atmosferi tahmin edebildiğini, şartlar zor olmasına karşın hedeflerine ulaşmak için İstanbul’da bulunduklarını kaydetti. 
     Bazı oyuncularının sakatlıkları nedeniyle kafasında soru işaretleri oluştuğunu, ancak son antrenmandaki performanslarına göre yarın kadroyla ilgili bir karar vereceğini bildiren Hiddink, kaleci Gomes, Lamey, Alex ve Afellay’dan en az ikisinin sahada olacağını söyledi. 
     -DAUM’A YANIT- Fenerbahçe Teknik Direktörü Christoph Daum’un, düzenlediği basın toplantısında, sarı-lacivertli ekiple ilgili Pierre Van Hooijdonk’tan bilgi aldıkları yönündeki açıklama yaptığının hatırlatılması üzerine Hiddink, "Gerçekten Fenerbahçe’yi iyi tanıyoruz. Bunu gerçekleştirmemiz için Van Hooijdonk ile temasa geçmemize gerek yok. 
     Günümüzde bunun için birçok olanak var" yanıtını verdi. 
     Geçen sezona göre, giden ve gelen oyuncularla takımın yüzde 60’ının değiştiğini anlatan Hiddink, şöyle devam etti 
     "Buna rağmen Şampiyonlar Ligi’ne iyi bir başlangıç yaptık. 
     Hedefimiz bir üst tura çıkmak. Geçen yıl da hedefimiz şampiyonluğa oynamak değil, bir üst tura çıkmaktı. Bu konuda bütçeler çok önemli. 
     Fenerbahçe’nin bütçesi Avrupa’da en üst seviyelere oynamaya imkan verebilecek bir bütçe." Guus Hiddink, takımdaki sakat oyuncular nedeniyle kadro konusunda çok fazla seçeneği bulunmadığını kaydederek, "Rakibin zayıf noktalarını göz önünde bulundurarak en iyi takımı kuracağız" dedi. 
     Öte yandan, Hiddink’in sarı-lacivertlileri çalıştırdığı 1990-1991 sezonunda Fenerbahçe’de yöneticilik yapan Birleşik Fenerbahçeliler Vakfı Başkanı Aziz Yılmaz, konakladıkları otele giderek Hollandalı teknik adama bir kutu çikolata ikram etti. 
     Yılmaz, antrenman için stada hareketlerinden önce Hiddink ile bir süre sohbet etti. 
     Bu arada, Fenerbahçe maçı için Hollanda’dan yaklaşık 200 taraftarın İstanbul’a geldiği bildirildi. 
     
</TEXT>
</DOC>
