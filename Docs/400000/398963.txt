<DOC>
<DOCNO> 398963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko29.html </URL>
<DATE> 2005/11/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ford Transit, İngiltere'de yılın aracı seçildi... 
</HEADLINE>
<TEXT>

     Ford Otosan'ın Kocaeli Fabrikası'nda üretilen Transit ve Transit Connect, Ford Otosan'ın ihracat yaptığı önemli pazarlardan İngiltere'de, filo işletmecileri tarafından yılın ticari aracı seçildi. 
     Ford'dan yapılan yazılı açıklamada, Ford Transit ve Ford Transit Connect'in, İngiltere Otomobil Filosu İşletmecileri Derneği ACFO tarafından düzenlenen ''2005 Yılı Filo Otomobili ve Ticari Araçları Ödülleri''nde kendi sınıflarında birinci oldukları kaydedildi. 
     Araştırmada, Ford Transit Connect ve Ford Transit'in, ''kullanım performansları, genel maliyetleri ve sürücü açısından kullanışlı olma'' gibi kriterlere göre değerlendirildiği belirtilen açıklamada, sözü edilen araçların İngiltere'nin önde gelen filo yöneticileri tarafından birinci seçildiği aktarıldı. 
     Ford Transit Connect'in geçtiğimiz iki yılla birlikte üçüncü kez bu ödüle layık görüldüğü aktarılan açıklamada, ''Filo işletmecileri tarafından 11 yıldır bu başarıyı elde ederek bir ikon haline gelen Ford Transit ise İngiltere'nin en sevilen ticari aracı olarak rakipsizliğini korudu'' denildi. Araçların başarısını değerlendiren Ford Otosan Satış ve Pazarlama Müdür Yardımcısı Aykut Özüner, Kocaeli fabrikasının, faaliyete geçtiği 2002 yılından itibaren Avrupa'daki fabrikalar içinde en iyi skorları elde ettiğini dile getirdi. 
     Tüm Avrupa'ya araç ihraç ettiklerini ve bu ülkelerde pek çok filo anlaşmaları olduğunu kaydeden Özüner, ancak özellikle İngiltere'nin kendileri için çok kritik bir pazar olduğunu belirterek, bu nedenle, ACFO üyeleri tarafından gerçekleştirilen araştırma sonuçlarına göre, Transit Connect'in üçüncü kez ve Transit'in de üst üste 11'inci kez birinci seçilmesinin, kendilerini mutlu ettiğini bildirdi. 
     Filo yöneticilerinin, işyerlerinde faaliyetlerin devamlılığını sağlayan ticari araçlarla ilgili alım kararını veren kişiler olmaları nedeniyle, elde edilen başarının çok daha önemli olduğunu belirten Özüner, Transit'in 40. yılını kutladığı bu günlerde, halen ödüller kazanmasının yapılan araştırma geliştirme çalışmalarına bağlı olduğunu belirterek, bu başarıların, Transit ve Transit Connect'in, dayanıklılığını ve kalitesini geliştirmek için sürekli yapılan çalışmaların ve yatırımların sonucu olduğunu kaydetti. 
     
</TEXT>
</DOC>
