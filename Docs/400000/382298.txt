<DOC>
<DOCNO> 382298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo01.html </URL>
<DATE> 2005/09/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Real Madridli Brezilyalıların gol sevinci polemik yarattı... 
</HEADLINE>
<TEXT>

     Şenhan Bolelli 
İspanyol 1. Futbol Ligi'nin La Liga yıldızlar topluluğundan oluşan Real Madrid takımında, Brezilyalı futbolcuların gol sevinci polemik yarattı. 
     Sezon başından bu yana hakem hataları gerekçesiyle polemiklerin yaşandığı Real Madrid'te bu kez Brezilyalı futbolcular Ronaldo, Roberto Carlos ve Robinho'nun Alaves maçında atılan goller sonrası yaptıkları sevinç gösterisi, Alaves kulübünce sert dille eleştirildi. 
     Real Madrid'in 3-0 kazandığı maçta Ronaldo, Roberto Carlos ve Robinho yere sırt üstü yatarak ayaklarını ve ellerini havada sallayıp hamamböceği olarak adlandırılan dans yapmışlardı. 
     Alaves Kulübü Başkanı Dimitri Piterman, maç sonrası Brezilyalı futbolculara ''Palyaçolar'' diye hitap ederken, ''Bu üç ufaklık, itibarlarına uygun bir şekilde davranmayı öğrenmeliler'' açıklamasında bulundu. 
     İspanya'da bir radyoya konuşan Ronaldo ise, ''palyaço'' sözüne karşılık olarak Piterman'ı kastederek ''Bir dergiye çıplak poz veren biri bize bunu söyleyemez'' dedi. 
     Hiçkimseyi incitmek gibi bir düşüncelerinin asla olmadığını vurgulayan Brezilyalı yıldız futbolcu, ''Hamamböceği yapar mıyız yapamaz mıyız diye sadece bir gazeteci ve David Espinar Ronaldo'nun basın sorumlusu ile iddiaya girmiştik. Şimdi onlar kadın kıyafetinde restauranta gitmek zorundalar'' şeklinde konuştu. 
     Real Madridli Brezilyalıların sevinç gösterilerinin ardından İspanya'da gol sonrası nasıl sevinilmeli tartışması da başladı. 

     
</TEXT>
</DOC>
