<DOC>
<DOCNO> 390794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/spo01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburen Tigana 
</HEADLINE>
<TEXT>


Beşiktaş, son ana kadar Le Guen'den ümidini kesmedi. Önceki akşam siyah - beyazlılarla yeniden görüşen Fransız çalıştırıcı olumsuz yanıt verdi. Bunun üzerİne Tigana ile gelecek sezonu opsiyonlu 1.5 yıllık anlaşma yapıldı 

BİLAL MEŞE 


Beşiktaş, nihayet Jean Tigana'da karar kıldı. İki haftaya yakın, Rıza Çalımbay'ın yerini doldurmak için uğraş veren Başkan Yıldırım Demirören, zorunlu olarak takımı Fransız çalıştırıcıya teslim etti. 
Dünya çapında bir teknik direktör getireceği iddiasıyla yola çıkan Demirören, Türkiye - Belçika - Fransa üçgeninde, takımı teslim edeceği çalıştırıcı bulmak için onlarca isimle temas kurdu. Liste başında olanlar, ya fazla para istedi, ya da Beşiktaş'a dudak büktü. 

Demirören'in son şansı 
Bugüne kadar Lucescu, Vicente del Bosque ve Rıza Çalımbay'ı göndererek, Beşiktaş'ı ayağa kaldırmaya çalışan Demirören için, yeni teknik adam son şans olacaktı. Bu nedenle ince eleyip, sık dokuyan, camia tarafından kabul görecek bir ismi getirmeyi planlayan Yıldırım Demirören, son ana kadar tercihini Le Guen'den yana kullandı. Ancak Fransız çalıştırıcıyı ikna etmek mümkün olmadı. Guen ile son olarak önceki akşam bir görüşme yapan ve ısrarını dile getiren siyah - beyazlılar, olumsuz yanıt alınca, Tigana ile masaya oturdu. 
Demirören ve arkadaşlarının istediği, uzun vadeli sözleşmeye karşı çıkan Fransız teknik adam, "Sezon sonuna kadar bir anlaşma yapalım. Bu süreçte hem siz beni, hem de ben sizi tanırım. Zaten birbirimizden memnun kalırsak devam ederiz" dedi. Menajer Ceylan Çalışkan da Tigana'yı ikna etmek için büyük uğraş verdi ve sonunda amaca ulaşıldı. 

20 sayfalık rapor 
Bunun üzerine Demirören, Tigana ile gelecek sezonu opsiyonlu olmak üzere toplam 1.5 sezonluk bir anlaşma sağlandı. Beşiktaş'ın yeni teknik patronunun, yıllık 1.4 milyon Euro Yaklaşık 2.3 trilyon lira alacağı öğrenildi. Tigana'nın yardımcılığını Stephane Guy'un yapacağı, ayrıca bir kondisyoner de getireceği ifade edildi. Fransız hoca bugün İstanbul'a gelecek. 
Kartal'ın Bolton maçının yanında, iki de lig maçından oluşan kasedini izleyen Tigana'nın, Başkan Yıldırım Demirören'e 20 sayfalık bir rapor hazırladığı vurgulandı. Futbolcuların teknik kapasitesini beğenen Fransız hocanın, Demirören'e, "Kaybedilen bir şey yok. Daha önümüzde 24 maç var. bu takımın şampiyon olması da ihtimaller arasında" dediği öğrenildi. 

Kesin dönüş 

NECMİ KEPÇETUTAN 

Dünya Kupası'nda futbolu ve golleriyle zirve yapan İlhan Mansız'ın talihi, art arda gelen sakatlıklarla değişiverdi. Deyim yerindeyse, hayatı tepetaklak oldu. Sakatlıkla boğuşurken zor dönemler geçirdi, amacı "İlhan bitti" diyenlere cevap verebilmekti. 
Aklından bile geçirmediği dönemde, Ankaragücü kucak açtı ona. Sarı-lacivertli ekipteki ilk günlerinde de sıkıntı yaşadı golcü Uyum sağlayamadı başkente, futboldan kopma noktasına geldi. 
Sarı - lacivertli kulübün genç yöneticisi Serhat Arıkan durumdan vazife çıkardı. Yönetim de ona yetki verdi. Genç yönetici, Mansız'a adadı kendini. Ve, İlhan'ın yeniden doğmasını sağladı. 
İlhan Ankaragücü'ne geliş öyküsünü şöyle anlattı "Tatil için Çeşme'deydim. Burada Cemal Aydın ile tanıştık, konuştuk. İki taraf da istekli olduğu için bu transfer gerçekleşti. Sakatlığımdan korkmuş olmalılar ki başka kulüplerden teklif gelmedi. İlhan Mansız'ın bitmediğini kanıtlama fırsatıydı bu. 17 ay sahalardan uzaktım. Performansım yavaş yavaş yükseliyor. Ankaragücü camiasına sıkıntılı bir dönemde bana kucak açtıkları, güvendikleri için minnettarım. Bir anlamda futbola kesin dönüş yaptım." 
Ankara'daki ilk günlerinin de bunalımlı geçtiğini belirten İlhan Mansız, "Bazı doktorlar sakatlığımın ameliyatla geçeceğini, Alman Wolfarth ise on günlük iğne tedavisiyle düzeleceğimi söylüyordu. Türkiye'ye sakat sakat para kazanmaya geldi şeklinde düşünülmesi beni rahatsız etti. Oynayamayacak olsam aldığım peşinatı geri verir futbolu adam gibi bırakırdım" diye konuştu, 
En son üç yıl önce Avrupa Şampiyonası play-off maçında Milli Takım'da görev aldığını belirten İlhan, futbolun nankör bir meslek olduğunu söyleyerek, şöyle konuştu 
"Zor dönemlerimde hizmet ettiğim kulüpten, milli takımdan insanların sormasını beklerdim. Haluk Ulusoy ve Can Çobanoğlu'ndan başka kimse aramadı. İnsan en azından antrenöründen bekliyor." 

Kleberson yok 

İnönü Stadı'nda son olarak oynadığı Kayserispor ve Bolton Wanderers maçlarından beraberlikle ayrılan Beşiktaş, bugün Ankaragücü karşısında bu şanssızlığına son vermek istiyor. Siyah-beyazlılarda, sakatlıkları bulunan Tayfur, İbrahim Toraman, Gökhan ve kart cezalısı Koray ile tam olarak hazır olmayan Kleberson bugün forma giyemeyecek. Kulüp doktoru Ayhan Optur, Sevilla maçı düşünülerek Brezilyalı futbolcunun riske edilmeyeceğini açıkladı. Öte yandan Volkan, Güven ve Mehmet de 18 kişilik kadroda yer almadı. 


</TEXT>
</DOC>
