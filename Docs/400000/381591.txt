<DOC>
<DOCNO> 381591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko49.html </URL>
<DATE> 2005/09/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
SCM Grubu'nda Erdemir ihalesi öncesi ayrılık 
</HEADLINE>
<TEXT>

     Erdemir ihalesi için ön yeterlilik sağlayan Ukrayna kökenli System Capital Management SCM grubu şirketlerinden Azovstal-Metinvest, ihaleye katılmama kararı aldı. 
     SCM'den yapılan açıklamada, Erdemir ihale sürecinde yapılan değerleme çalışmaları ve Özelleştirme İdaresi Başkanlığı'ndan temin edilen bilgiler doğrultusunda, SCM'nin başlangıçta Erdemir'i kendi metal ve maden tesislerine entegre etme ile ilgili oluşturduğu planların, belirtilen ihale koşulları altında istenilen etkinlikte uygulanamayacağı sonucuna varıldığı bildirildi. 
     SCM Genel Müdürü Igor Syry, SCM'nin Erdemir'i doğru ve önemli bir yatırım olarak değerlendirdiğini belirterek, SCM için Erdemir'in öneminin sadece karlılığında değil, ayrıca bu tesisin SCM'nin metal ve maden tesislerine entegrasyon olasılığında yattığını kaydetti. 
     Açıklamada, değerleme çalışmaları sonucunda, SCM'nin, Erdemir için planlanan yatırım programının şirketin Ukrayna'daki tesislerinde düşük maliyetlerle gerçekleştirdiği hammadde ve yarı mamul üretimindeki beklentilerini önemli ölçüde kısıtlayabileceği ve Erdemir'in mevcut metal ve maden tesisleriyle entegrasyonunun, efektif olmayacağı sonucuna varıldığı ifade edildi. Açıklamada, şu görüşlere yer verildi 
     
     ''ALTIN HİSSE, ÇIKAR ÇATIŞMASINA NEDEN OLABİLİR'' 
     ''SCM, İsdemir'in yatırım programına yapılacak önemli düzenlemeler sonrasında, büyük ölçüde ekonomik etki sağlanabileceğine inanmaktadır. Diğer taraftan, Erdemir ihalesinde Türk hükümetinin kendi stratejik kararları olduğunun bilincindedir ve bu kararları anlamaktadır. Ancak bir yatırımcı olarak bu kararlar, SCM'nin plan ve hedefleriyle örtüşmemektedir. Erdemir'in özelleştirilmesinden sonra, hükümetin, veto hakkını tanıyan altın hisseyi elinde bulundurması, iki taraf için de dezavantaj olabilecek olası bir çıkar çatışmasına neden olabilir. 
     Tüm etkenler değerlendirildiğinde, SCM bu durumda ihaleye katılmamanın en uygun çözüm olduğu sonucuna varmıştır.'' Igor Syry, SCM'nin uluslararası pazarlardaki operasyonlarını genişletme hedefi doğrultusunda, fırsatları takip etmeye ve değerlendirmeye devam edeceğini kaydetti. 
     
</TEXT>
</DOC>
