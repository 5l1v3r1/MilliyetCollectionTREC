<DOC>
<DOCNO> 398248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur07.html </URL>
<DATE> 2005/11/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çocuktan alma haberi 
</HEADLINE>
<TEXT>

     11 yaşındaki Muhammet Kabak, "Helikopter düştü" diyerek Ağrı'yla birlikte Türkiye'yi ayağa kaldırdı. Eleşkirt ilçesi tarafına giden bir helikopterin Kösedağ'a çarparak düştüğünü öne süren Muhammet'in ihbarının, havadan ve karadan iki gün süren çalışmalar sonucu doğru olmadığı anlaşıldı. 
     Ağrı'da bir helikopterin düştüğü yolunda iddia önceki gün saat 12.40 sıralarında bir haber ajansı tarafından duyuruldu. İddia televizyonlarda yer alınca Erzurum ve Ağrı'daki gazeteciler olay yerine hareket etti. 
     Askeri birlikler, güvenlik kuvvetleri, köy korucuları, Kösedağ eteklerindeki bölgede arama çalışmalarına başladı. Deniz seviyesinden 3 bin 800 metre yükseklikte sürdürülen çalışmalar hava kararıncaya kadar devam etti. Ağrı Valisi Yusuf Yavaşcan ve Erzurum Jandarma Bölge Komutanı Tümgeneral Mehmet Tayfun Yıldız'ın da katıldığı arama çalışmalarına gece ara verildi. Doğubeyazıt Tugay Komutanlığı'nda bulunan Sikorsky helikopter, iddiaları araştırmak üzere dün sabah bölgede tarama yaptı. Ancak hiçbir ize rastlanamayınca, helikopter Doğubeyazıt'a döndü. 
     İhbarı yapan 75. Yıl İlköğretim Okulu beşinci sınıf öğrencisi 11 yaşındaki Muhammet ise kazayı gördüğü konusunda ısrarlıydı "Okulun dördüncü kat penceresinden bakıyordum. Bu sırada bir helikopterin Kösedağ yönünde hızla yere düştüğünü gördüm. Sonra ateş ve dumanlar çıkmaya başladı. Sınıf arkadaşlarıma haber verdim. Onlar da ateş ve dumanları fark etti. Hemen okul müdürüne giderek, gördüklerimi anlattım." Müdür Nizamettin Güloğlu ise, "Kösedağ okula çok uzak ama, çocuklar alevler gördüklerini belirtince jandarmayı aradım" dedi. 
     
     Vali Bunlar çocuk... 
     Kar kalınlığının yaklaşık bir metreyi bulduğu bölgedeki arama çalışmalarına katılan Vali Yavaşcan ise "İhbarı, her ihtimale karşı ciddiye aldık. Doğru da çıkabilirdi. Öğrencilerle ilgili herhangi bir soruşturma yok. Zaten bunlar çocuk" diye konuştu. Bu arada iki gün süren arama çalışmalarına katılan gazeteciler de donma tehlikesi atlattı. 
     
</TEXT>
</DOC>
