<DOC>
<DOCNO> 351645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/dunya/adun.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 'Genişleme sürecek' dedi 
</HEADLINE>
<TEXT>


Lüksemburg'da toplanan AB dışişleri bakanları, liderler zirvesi için hazırladıkları taslak metinde, Türkiye ile 3 Ekim'de müzakerelerin başlamasını öngören Aralık Zirvesi kararlarını teyit ettiler 

Güven Özalp - Lüksemburg 


Bir yandan Avrupa Anayasası'nın reddedilmesinin yarattığı kriz, diğer yandan da bütçe konusunda yaşanan anlaşmazlıkla boğuşan Avrupa Birliği AB , bütün bu olumsuzluklara rağmen 16 -17 Haziran'da Brüksel'de yapılacak liderler zirvesinin sonuç bildirisinde Türkiye'ye "Genişleme devam ediyor" mesajı vermeyi kararlaştırdı. 
Dün Lüksemburg'da zirveye hazırlık amacıyla toplanan AB dışişleri bakanları, "Genişlemenin rafa kalktığı" yolundaki iddiaların aksine sonuç bildirisinin taslak metninde, Türkiye ile 3 Ekim'de tam üyelik müzakerelerinin başlamasını öngören Aralık 2004 kararlarının geçerliliğini yaptığı atıfla teyit etti. 
Dışişleri bakanları tarafından AB liderlerinin önüne gönderilmek üzere, üzerinde uzlaşıya varılan metinde, "Avrupa Birliği Konseyi, 16 -17 Aralık 2004'te genişleme konusunda aldığı kararları hatırlatır ve bu kararların tam olarak uygulanmaları gereğinin altını çizer" denildi. Zirve sonuç bildirisinde sadece Bulgaristan ve Romanya'ya "ülke isimleriyle" atıf yapılırken, Hırvatistan ve Türkiye için genel bir yaklaşım sergilendi. Bunda Türkiye konusuna atıf konusunda üye ülkeler arasında yaşanan derin görüş ayrılıkları etkili oldu. 
AB kaynakları, anayasa ve bütçe gibi iki önemli konunun tartışılacağı zirvede, Türkiye'nin tartışma konusu yapılmamasının Ankara açısından daha "hayırlı" olduğuna vurgu yapıyorlar. Zirve sonuç bildirisini değerlendiren üst düzey bir AB yetkilisi, "Eğer Türkiye, tartışma konusu yapılacak şekilde liderlere bırakılsaydı bu ortamda 17 Aralık kararlarının gerisine düşme riski gündeme gelebilirdi" dedi. 


</TEXT>
</DOC>
