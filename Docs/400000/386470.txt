<DOC>
<DOCNO> 386470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur40.html </URL>
<DATE> 2005/10/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
At arabasıyla hırsızlık yapmak isterken kaza yaptı 
</HEADLINE>
<TEXT>

     Gaziantep’te, bir çimento fabrikasından hırsızlık yapmaya çalışırken fark edilen kişi, kaçmak için kullandığı at arabasının bariyerlere çarpması sonucu yaralandı. 
     Yaralanan ata ise olay yerine çağrılan veteriner müdahale etti. 
     Alınan bilgiye göre, Gaziantep Çimento Fabrikası’ndan at arabasına demir yüklerken, fabrikanın güvenlik görevlileri tarafından fark edilen A.G, at arabasına binerek kaçmak istedi. At arabası, atın ürkmesi sonucu bariyerlere çarparak devrildi. 
     Kazada yaralanan A.G, olay yerine gelen 112 sağlık ekibi tarafından Gaziantep Devlet Hastanesi’nde tedavi altına alındı. 
     Yaralanan atın da tedavisinin yapılması için Büyükşehir Belediyesi’nden veteriner hekim istenildi. 
     Uzun süre beklenen veteriner hekimin gelmemesi üzerine, basın mensupları, zabıtayı arayarak veteriner hekim gönderilmesini istediler. 
     Yaklaşık 3 saat sonra olay yerine gelen Şehitkamil Belediyesi veteriner hekimi Gülay Kara, yaralı atı muayene etti. 
     Kara, ayağında derin bir yara oluştuğu belirlenen atın, Gaziantep Hayvanat Bahçesi’ne götürülüp burada tedavi edilmesi için araç istedi. 
     Ancak Hayvanat Bahçesi’ne kuş gribi hastalığı nedeniyle hayvan giriş-çıkışlarının yasaklandığının bildirilmesi üzerine, veteriner Kara, atın Hayvan Hastanesi’ne kaldırılmasını istedi. Yaralı at, Hayvan Hastanesi’ne götürülmek için de uzun süre bekledi. 
     
</TEXT>
</DOC>
