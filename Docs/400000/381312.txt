<DOC>
<DOCNO> 381312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yasam/ayas.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakana 'çiftliğe ödül' tepkisi 
</HEADLINE>
<TEXT>


Tarım ve Köyişleri Bakanı Mehdi Eker'in, önce sahilleri kirleten balık çiftliklerinden birine ISO ödülü vermesi, ardından da bunu protesto edenleri görmemek için güzerg hını değiştirmesi çevrecileri kızdırdı 

YAŞAR ANTER Bodrum DHA 

Muğla ve özellikle Bodrum sahillerindeki cennet koyları çöplüğe çeviren balık çiftliklerine karşı halk ve turizmciler önlem alınmasını beklerken, Tarım ve Köyişleri Bakanı Mehdi Eker, bu çiftliklerden Kılıç Su Ürünleri Yetiştiriciliği Tesisleri'ne ISO 14001 'Çevre Yönetim Sistemi Belgesi' verdi. Eker, Güllük Körfezi'nde çiftliğin bulunduğu Salih Adası'na giderken, halkın tepkisi üzerine güzerg hını değiştirdi. 
Eker, dün Muğla Kültür Balıkçıları ve Su Ürünleri Yetiştiricileri Derneği'nin daveti üzerine Bodrum'daydı. Önceden Güvercinlik Köyü'nden Salih Adası'na gideceği açıklanan Bakan Eker, protestolar nedeniyle güzerg hını değiştirdi. Eker, ellerinde pankartlarla kendisini bekleyen Torba Güzelleştirme Derneği üyeleri, Boğaziçi köylüleri, turizmciler ve çevrecilerden oluşan protestocu grupla karşılaşmamak için geceyi geçirdiği Rixos Otel'in sahilinden lüks bir motor yata binerek, doğrudan Salih Adası'na gitti. 

'1 mavi bayrak gitti' 
Güvercinlik sahilinde, ellerinde çiftliklerin çevre kirliliğine neden olduğunu kanıtlayan bilimsel raporların bulunduğu dosyalar ve ilgili makamlara verdikleri dilekçelerle bekleyen grup, Eker'in güzerg h değiştirdiğini öğrenince tepki gösterdi. Bir tatilci, "6 yıldır Torba ve Kaynar Koyu'nda, temizliğin simgesi 2 mavi bayrak vardı. Bu yıl Torba'nın bayrağı alındı. Kaynar Koyu'na da uyarı verildi" dedi. Turizmciler ile çevre sakinleri, konuyu Avrupa İnsan Hakları Mahkemesi'ne kadar götüreceklerini söylediler. 

'Karşı karşıya getirilmesin' 
Denizde 8 milyon euro maliyetle kurulan tesisleri gezen ve belge sunum törenine katılan Eker ise, turizm ve balıkçılık sektörlerinin kırmızı ve mavi kuvvetler gibi birbirleriyle karşı karşıya getirilmesinin doğru olmadığını kaydetti. Mehdi Eker, "Her 2 sektör de deniz ve çevreye zarar vermemeli. Her 2 sektörün temsilcileri üretim ve faaliyet kalitelerini AB standartları ve uyum yasalarına göre ayarlamalı ve kalitelerini artırmalı" diye konuştu. 




</TEXT>
</DOC>
