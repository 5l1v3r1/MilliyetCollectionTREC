<DOC>
<DOCNO> 375375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy07.html </URL>
<DATE> 2005/09/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Baykal ''Sevsinler senin o döneriz sözlerini'' 
</HEADLINE>
<TEXT>

     CHP Genel Başkanı Deniz Baykal, Dışişleri Bakanı ve Başbakan Yardımcısı Abdullah Gül’ün, "AB başka koşullar öne sürerse çeker gideriz" açıklamasına tepki göstererek "17 Aralıkta attıkları imzayla kavga ediyorlar. 
     Sevsinler o senin döneriz sözlerini" dedi. 
     Partisinin Ankara İl Kongresi’ne katılan CHP Genel Başkanı Deniz Baykal, hükümete ağır eleştirilerde bulundu. 
     Hükümetin, Türkiye’nin temel sorunlarına çözüm bulamadığını iddia eden Baykal, Türkiye’nin geleceği konusunda kaygılı olduğunu dile getirdi. 
     
     AB POLİTİKALARI 

     Hükümetin Avrupa Birliği politikalarının başından beri yanlış olduğu konusunda uyarılar yaptıklarını anlatan Baykal, Dışişleri Bakanı Abdullah Gül’ün, "Yeni koşul gelirse çeker gideriz" ve Başbakan Recep Tayyip Erdoğan’ın, "Vereceğimiz bir şey kalmadı" yönündeki sözlerine atıfta bulunarak, "Sayın Başbakan ve Dışişleri Bakanı Avrupa’dalar, bu olmaz, bu olursa biz döneriz diyorlar. Sevsinler sizin o döneriz sözlerinizi. Neyle kavga ediyorlar, 17 Aralıkta attıkları kendi imzalarıyla kavga ediyorlar" diye konuştu. 
     
     ETNİK VE ŞERİTAÇI TERÖR 

     Konuşmasında, İstanbul Fatih Camii’nde cuma namazı çıkışı Hizb-ut Tahrir adlı şeriatçı örgütün yaptığı gösterilere değinen Baykal, Türkiye Cumhuriyeti’nin laik ve demokratik yapısının tehlike içinde olduğunu söyledi. 
     Hükümetin, bu tür olaylara seyirci kaldığını belirten Baykal, "AKP olmasaydı bu gösteri de olmayacaktı" dedi. 
     
     EN BÜYÜK SORUN İŞSİZLİK 

     Türkiye’de son üç yılda işsizlik oranlarında çok büyük bir artış olduğuna dikkat çeken Baykal, "Hükümet işsizlik sorununu yeneceğini ifade ediyordu. Son üç yılda işsizlik stoğu kabardı. Şu anda Türkiye’nin en önemli sorunu işsizlik. Toplumsal barışın, aile içindeki huzurun sağlanması bu sorunun çözümü ile mümkündür ancak. Bu sorunu doğal karşılamaya kimsenin hakkı yok. Yüzde 10 büyüme vardı ama işsizlik rekor düzeyde. Şimdi diyorlar ki, büyüme yüzde 5 olacak. O zaman işsizlik ne olacak " diye konuştu. 
     AKP’nin ömürünü tamamladığını artık herkesin gördüğünü ifade eden Baykal, kamuoyunda AKP’nin alternatifinin bulunmadığı yönünde bir izlenim yaratılmaya çalışıldığını öne sürdü. Baykal şunları söyledi 
     "AKP’nin tek alternatifi CHP’dir. Yapılan yanlışlar karşısında CHP vardır. Türkiye’nin geleceğinde tekrar CHP vardır." 
     
</TEXT>
</DOC>
