<DOC>
<DOCNO> 355379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun07.html </URL>
<DATE> 2005/06/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Filistin'de ’UFO heyecanı’ 
</HEADLINE>
<TEXT>

     Gazze DHA 

      FİLİSTİN’in güneyindeki Gazze Şeridi’nde dün gece ’UFO heyecanı’ yaşandı. 
     Filistinliler, gece saatlerinde Gazze üzerinde beliren ışıklı bir cismi önce bir İsrail helikopteri sansa da, gökyüzünde ışık saçan cismin helikopter olmadığı çok geçmeden anlaşıldı. Yüzlerce Filistinli gökyüzündeki bu tanımlanamayan cismi izlemek üzere sokaklara döküldü. Görgü tanıkları, ışık saçan cismin gökyüzünde 30 dakika kadar kaldıktan sonra ortadan kaybolduğunu anlatırken, bir yıldıza göre çok daha parlak olan cismin yıldızlardan daha sık aralıklarla ’yanıp söndüğünü’ belirtti. 
     UFO heyecanı 33 yaşındaki Ahmet adlı bir taksi şoförünün de kaza yapmasına neden oldu. Gökyüzündeki cismi seyretmeye dalınca kullandığı aracın kontolünü kaybeden Ahmet, başından geçenleri, "Hayatımda daha önce böyle bir ışık görmedim. Önce ışığın İsrail uçaklarından fırlatılan bir füze olduğunu düşündüm, fakat dikkatle inceleyince bir füze olmadığını anladım" şeklinde anlattı. 
     43 yaşındaki muhasebeci Mustafa ise önce biraz ürktüğünü, ardından da ailesiyle beraber yaşadıkları binanın çatısına çıkarak gökyüzündeki cismi kameraya aldığını anlattı. Filistinli muhasebeci kendi bir bilim kurgu filminde gibi hissettiğini ve çok heyecanlandığını söyledi. 
     Avni adlı bir üniversite öğrencisi ise cismin ne olduğunu kimsenin bilemediğini, ancak saçtığı ışığı izlemenin heyecan verici ve güzel bir duygu olduğunu söyledi. 
     
</TEXT>
</DOC>
