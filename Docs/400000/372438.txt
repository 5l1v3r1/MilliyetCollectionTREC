<DOC>
<DOCNO> 372438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun33.html </URL>
<DATE> 2005/08/24/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Irak'ta şiddet devam ediyor... 
</HEADLINE>
<TEXT>

     Irak’ın Necef kentinde, Şii gruplar arasındaki çatışmalarda 1 kişi öldü, 10 kişi yaralandı. 
     Çatışmanın, Hazreti Ali türbesinin karşısında bulunan Şii lider Mukteda Sadr’ın bürosunun yeniden açılmasına, Necef sakinlerinin karşı çıkması üzerine başladığı belirtildi. 
     Görgü şahitlerinin verdikleri bilgiye göre, Sadr’ın yandaşları ile halk arasında 3 saat boyunca kalkan görevi gören polisin çekilmesiyle, taraflar birbirine girdi. Çatışma sırasında büro da ateşe verildi. 
     Büro, Sadr’ın liderliğinde Amerikan askerlerine karşı başlatılan ayaklanmanın ardından, geçen yıl ağustos ayında kapatılmıştı. 
     Sadr’ın bir sözcüsü, çatışmadan, hükümetteki en güçlü Şii partisiyle bağlantılı Bedir Tugaylarını sorumlu tuttu. 
     
     OTOBÜSE SALDIRI 
     Bu arada, silahlı kişilerin İran’dan dönen Şiilerin otobüsüne saldırmasıyla 4 kişi öldü, 8 kişi yaralandı. 
     Bağdat’ın kuzeyindeki Halis kasabası yakınlarındaki saldırının gece yapıldığı, otobüstekilerin, Meşhed’deki bir türbe ziyaretinden dönmekte oldukları belirtildi. 
     
</TEXT>
</DOC>
