<DOC>
<DOCNO> 378621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun46.html </URL>
<DATE> 2005/09/15/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Şaron "Filistinlilerin kendi devletlerini kurma hakkı var" 
</HEADLINE>
<TEXT>

     İsrail Başbakanı Ariel Şaron, Filistinlilerin kendi devletlerini kurma hakkı olduğunu ve İsrail’in Filistinlileri yönetme arzusunda olmadığını söyledi. 
     Şaron, BM devlet ve hükümet başkanları zirvesinin düzenlendiği New York’ta BM Genel Kurulu’nda yaptığı konuşmada, Filistinlilere barış ve uzlaşma çağrısında bulunarak, İsrail’in Gazze Şeridi’nden çekilmesinden sonra şimdi barış isteğini kanıtlama sırasının Filistinlilerde olduğunu kaydetti. 
     Ariel Şaron, konuşmasında Filistinlilere "terörden ve nefret kültüründen kurtulma" çağrısında da bulunarak, "Filistinliler daima bizim komşularımız olacaklar onlara saygı duyuyoruz ve onları yönetme arzusunda değiliz. Aynı zamanda özgürlüğü ve egemen bir ulusal mevcudiyeti hak ediyorlar" dedi. 
     Şaron, Filistin yönetimine uzun süredir yaptığı, silahlı örgütlerin silahsızlandırılması çağrısını da yineleyerek, "Filistin yönetimine teröristlerden kurtulmaları çağrısı yapıyorum" diye konuştu. 
     İsrail Başbakanı Şaron’un konuşması, BM Genel Kurulu’nda alkış toplarken, Filistin Dışişleri Bakanı Nasır El Kidva’nın alkışlamadığı dikkati çekti. 
     
</TEXT>
</DOC>
