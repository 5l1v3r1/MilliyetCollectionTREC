<DOC>
<DOCNO> 353740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo23.html </URL>
<DATE> 2005/06/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Trabzonspor, yeni sezon hazırlığına 11 futbolcu ile başladı 
</HEADLINE>
<TEXT>

     Trabzonspor, yeni sezon öncesi hazırlık çalışmalarına bugün basına kapalı yaptığı antrenmanla başladı. 
     Mehmet Ali Yılmaz Tesisleri'nde, yeni sezon öncesi ilk hazırlık çalışmasını yapan bordo-mavili takımın antrenmanından basın mensuplarının görüntü alınmasına izin verilmedi. 
     İdmanın başlamasına 10 dakika kala basına kapatılan antrenmandan görüntü alamayan gazeteciler tesislerden ayrıldı. 
     11 futbolcunun katıldığı antrenmanın başlangıcında teknik direktör Şenol Güneş'in yer almadığı gözlendi. 
     Trabzonspor Kulübü Başkanı Atay Aktuğ ve teknik direktör Şenol Güneş'in bugün bir araya gelerek, transfer görüşmesi yaptığı öğrenildi. 
     Bolu'nun Gerede ilçesine yarın gidecek olan Trabzonspor, burada 10 günlük kamp çalışması yapacak. Teknik direktör Şenol Güneş'in yarın bir basın toplantısı yapacağı bildirildi. 
     
     SHAKTAR DONETSK'İN TOLGA ISRARI 
     Ukrayna ekibi Shaktar Donetks Kulübü'nün, Trabzonspor'un milli oyuncusu Tolga Seyhan'ı kadrosuna katma çalışmaları sürüyor. 
     Kulüp menajeri Arkadia'nın bugün İstanbul'da, kulüp asbaşkanı Ömer Sarı ile bir görüşme daha yaptığı öğrenildi. 
     Tolga'nın transferinin 1-2 gün içinde netleşebileceği kaydedildi. 
     
</TEXT>
</DOC>
