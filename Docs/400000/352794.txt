<DOC>
<DOCNO> 352794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/bbas.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersan yandı 
</HEADLINE>
<TEXT>


A ve Genç Milli Takım için yapılan tüm çağrılara yanıt vermeyerek ABD'ye giden Ersan İlyasova büyük olasılıkla kadro dışı kalacak 


Akdeniz Oyunları'na hazırlanan A Milli Basketbol Takımı'nda, davet mektuplarına yanıt vermeyen ve Milli Takım kampına katılmayan Özbek asıllı genç yıldız Ersan İlyasova Disiplin Kurulu'na sevkedildi. 
Milli Takım Genel Menajeri Doğan Hakyemez, tüm girişimlerine karşın Ersan'ın ne A, ne de genç milli takım kamplarına katılmadığını ve bunun suç unsuru oluşturduğunu belirterek, hazırladıkları dosyayı dün Disiplin Kurulu'na yolladıklarını söyledi. Hakyemez, "Ersan kesinlikle ceza almalı çünkü milli forma her şeyin üzerindedir. Milli Takım coachu Tanjevic kendisi ile iki kez görüşmüş ve uyarmıştı. Ersan'ın, kulübünün de uyarılarını hiçe saymış olduğunu öğrendik. Kendisi, NBA seçmelerine katılmayı tercih etti. Menajeri Tolga Tuğsavul ile görüştüm. O da, 'Ersan'ı burada draft olabilmesi seçilebilmesi için çalıştırıyorum. Bu, onun da istikbali, benim de istikbalim. Gelemiyoruz' cevabını verdi. Artık yapacak birşeyimiz kalmadı" dedi. 
Disiplin Komisyonu, Ersan için vereceği kararı yarın yapacağı toplantıda belirleyecek. Ersan'ın büyük olasılıkla kadro dışı kalacağı belirtildi. 

Mirsad Türkcan Akdeniz'de yok 

Basketbol Milli Takımı'nın tecrübeli forveti Mirsad Türkcan, omuzundaki sakatlığı nedeniyle Akdeniz Oyunları kafilesinden çıkarıldı. Ay - Yıldızlı oyuncunun omuzunda ödem oluştuğu ve 15 gün süreyle antrenman yapamayacağı doktor raporuyla tasdik edildi. Milli Takım Genel Menajeri Doğan Hakyemez, Mirsad'ın, sakatlığıyla ilgili raporu kendilerine ulaştırdığını belirterek, "Hidayet de 19 Haziran'da balayından dönecek, Akdeniz Oyunları'na katıldıktan sonra da 3 Temmuz'da vatani görevini yapacak" dedi. 

A Milliler'e doping testi 

Türk sporunda üst üste yaşanan doping skandalları, Akdeniz Oyunları öncesi Gençlik ve Spor Genel Müdürlüğü'nü harekete geçirdi. Genel Müdür Mehmet Atalay'ın talimatıyla Akdeniz Oyunları'nda yer alacak tüm sporcuların doping taramasından geçirileceği belirtildi. Bu bağlamda dün kafilede yer alacak A Milli Basketbol Takımı da sabah ve öğleden sonra olmak üzere iki aşamada doping testinden geçti. 


</TEXT>
</DOC>
