<DOC>
<DOCNO> 362859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur47.html </URL>
<DATE> 2005/07/20/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Alanya'da tur teknelerinde artık dansöz oynatılması yasaklandı... 
</HEADLINE>
<TEXT>

     Alanya Kaymakamlığı, 4 kişinin ölümüyle sonuçlanan tekne kazasından sonra ilçede tekne işletmeciliğine sıkı tedbirler getirerek, teknelerde dansöz oynatılmasını ve yüksek sesle müzik yayını yapılmasını yasakladı. 
     Alanya Kaymakamlığı tarafından yapılan yazılı açıklamada, tekne sahip ve işletmecileriyle dün yapılan toplantıda 25 maddelik karar alındığı ve bu kararlara mutlaka uyulacağı bildirildi. 
     Kaymakamlık tarafından alınan kararlara göre, tur tekne sahip ve işletmecilerinin uyması gereken kurallar şöyle 
     Tur teknelerinin yolcu listesi ile kaptan ve personel listeleri, Liman Başkanlığı’na sefer öncesi verilecek. Tüm teknelerdeki seyyar ve hareketli masa, sandalye, TV ve benzeri malzemeler sabitlenecek. Tekne sahiplerince Kimlik Bildirme Kanunu gereğince tekne çalışanlarına ait bildirimler, personelin görev listesiyle sabıka kayıtları Liman Başkanlığı, İlçe Emniyet Müdürlüğü ve Sahil Güvenlik Bot Komutanlığı’na tebliğ tarihinden itibaren beş gün içinde verilecek. 
     Bütün teknelerin tek tek Liman Başkanlığı ile Sahil Güvenlik Bot Komutanlığı tarafından denize elverişlilikleri, teknelerde yolcu sigortalarının olup olmadığı, hizmet botu, can simidi ve yeleği, yangın söndürme malzemesi, projektör, su tahliye aparatının yedeğiyle birlikte bulunup bulunmadığı, gece tura çıkmalarının uygun olup olmadığı, aydınlatma fişeği, kapasitenin üzerinde yolcu olup olmadığı, kapasiteyi gösterir tabela, can yeleği kullanma planı, tekne terk planlarının olup olmadığı ve diğer ilgili mevzuat gereğince en az 15 günde bir olmak üzere mutlaka denetlenecek. 
     Belediye Başkanlığı’nca teknelerin pis sularının temizlenmesi için çalışma yapılacak ve personel görevlendirilecek. Gezi tekneleri, eksikliklerini tamamlayana kadar gece turuna çıkamayacak. İçerisinde içki satılan teknelerin, belediyeden içkili işletme ruhsatı alması zorunlu hale getirildi. Ruhsat almayan teknelerin çalışmasına izin verilmeyecek. 
     Belediye Başkanlığı’nın, bağlanması talebinde bulunduğu tekneler İlçe Emniyet Müdürlüğü’nce bağlanacak. Tekneler, Vergi Dairesi’nce de sık sık vergi denetimine tabi tutulacak. Pis sularını vidanjör veya kurulacak tesise basmayan tekne sahiplerine Çevre Kanunu ile Hıfzısıhha Kanunu’na göre Sağlık Grup Başkanlığı’nca yasal işlem yapılacak. 
     Teknelerin çöpleri belediye tarafından düzenli olarak alınacak. 
     Kaçak elektrik kullananlar tespit edilerek cezalandırılacak. Tedaş, tekneler üzerinde elektrik kaçağı denetimi yapacak. Belediye tarafından kaçak su kullananlar hakkında yasal işlem yapılacak. Gezi teknelerinde dansöz oynatılamayacak, sahilden bir mil açığa kadar olan mesafede ve balıkçı barınağı çıkışı ile fenere kadar olan alanda yüksek sesle müzik çalınamayacak, canlı müzik yapılamayacak. 
     Uygunsuz davranışları ve düzensizlikleri devam edenlerin tekneleri barınaktan çıkarılacak. Sahil Güvenlik Bot Komutanlığı ve Liman Başkanlığı, görevlerini aksaksız olarak yapacak. Tekne sahiplerince yolculara yolculuktan önce can yeleği ve can simidinin kullanılış biçimi mutlaka anlatılacak. Sağlık Grup Başkanlığı, Belediye Başkanlığı ve Tarım İlçe Müdürlüğü’nce ayrı ayrı gıda, temizlik, hijyen ve diğer konularda denetim yapılacak. 
     Halen yürürlükte olan ve 2003-2004 yıllarında alınan diğer tedbirlere aynen uyulacak. Gece turuna çıkan gezi tekneleri, en geç 01.00’de barınağa dönmüş olacak. Sahil Güvenlik Komutanlığı ile Deniz 
     Polisi, teknelerde, personele alkol kontrolü yapacak. Tekne çalışanları, denizcilik kılık kıyafet talimatnamesine göre giyinecek. 
     Ahşap teknelerde havai fişek gösterisi kesinlikle yapılmayacak. Sacdan yapılan teknelerde de havai fişek atılması izne tabi olacak. Emniyet açısından, mağara önlerinde yüzme molaları verilmeyecek. Karar, Belediye Başkanlığı, Liman Başkanlığı ve Sahil Güvenlik Komutanlığı’nca bütün tekne sahiplerine tebliğ edilecek." 
     
</TEXT>
</DOC>
