<DOC>
<DOCNO> 374611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo07.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahis sorgusu 
</HEADLINE>
<TEXT>


Yasa dışı bahis olayına isimleri karıştığı için PFDK'ya sevk edilen altı futbolcu dün İstanbul'da ifade verdi 


Akçaabat Sebatspor ile Kayserispor arasında geçtiğimiz sezonun 27. haftasında oynanan Süper Lig maçı öncesi patlak veren yasa dışı bahis olayıyla ilgili soruşturma İstanbul'da başladı. 
Şike Araştırma Kurulu'nun raporu doğrultusunda, Futbol Federasyonu tarafından tedbirli olarak Disiplin Kurulu'na sevk edilen futbolculardan Metin Aktaş, Bayram Toysal, Hamza Gezmiş, Alişen Kandil, Serdal Boyraz ve Orhan Kaynak, federasyonun Levent'teki merkez binasında ifade verdi. 
Disiplin Kurulu önce kaleci Metin Aktaş'ı dinledi. Tecrübeli eldiven, yaşanan olayda eşinin üzerine kayıtlı olan aracın plakasının geçmesi nedeniyle ifade verdiğini belirtip, "Eşimin adına kayıtlı olan aracı daha önce baldızıma satmıştık. Bunlarla alakam yok" dedi. Metin Aktaş, bahis olaylarının en önemli ismi olarak öne çıkan Kenan Erol'u tanıyıp tanımadığı şeklindeki bir soruyu ise "Akçaabat'ta Kenan Erol'u tanımayanı döverler. Ama benim yakın bir ilişkim yok" diye yanıtladı. 
Denizlispor'a transfer olan Serdal ise, "Benim bu olaya karıştığım konusunda en ufak bir belge varsa, lisansımı yırtarım" açıklamasını yaptı. 



</TEXT>
</DOC>
