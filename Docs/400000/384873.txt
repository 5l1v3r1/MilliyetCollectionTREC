<DOC>
<DOCNO> 384873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo27.html </URL>
<DATE> 2005/10/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fenerbahçeli Servet Şans verilene kadar devamlı çalışacağım... 
</HEADLINE>
<TEXT>

     Fenerbahçeli futbolcu Servet Çetin, çalışmalarını sürdürüp kısa süre içinde form olarak takım arkadaşlarıyla aynı seviyeye gelmek istediğini söyledi. 
     Samandıra Tesisleri'nde gerçekleştirilen antrenman sonrası basın mensuplarına konuşan Servet, gün geçtikçe daha iyi duruma ulaştığını belirterek, ''Takım izinli olsa bile ben çalışarak arkadaşlarımın seviyesine gelmeye çalışıyorum. 1-2 haftaya kadar inşallah arkadaşlarıma yetişeceğim. Takımda istikrarlı bir 11 olduğu doğru. Sakatlık her futbolcu için çok zor. Sonuçta şu anda oynayan arkadaşlarım da çok başarılı. Görev verilirse herkes elinden geleni yapar. Ben de elimden geleni yaparım. Şans verilene kadar devamlı çalışacağım. Yoğun çalışıyorum. En kısa zamanda iyi bir formla geri döneceğim'' şeklinde konuştu. 
     Fenerbahçe'nin Turkcell Süper Lig, Avrupa Şampiyonlar Ligi ve Türkiye Kupası'nda birçok maç yapacağını kaydeden Servet, ''Formayı bazen kaybedip, bazen kazanacağız. Herkes forma şansı bulacaktır. Ama önemli olan şansı iyi değerlendirebilmek'' dedi. 
     Konyaspor maçında Anelka'nın elle müdahalesiyle kazanılan golün futbol kamuoyunda oldukça çok tartışıldığını da belirten Servet, ''Hakemin hatası var ama artık geçmişte kaldı ve ne hakeme, ne bize fazla yüklenilmemesi gerekiyor'' derken, Dünya Kupası Eleme Grubu'nda kritik bir dönemeçte bulunan A Milli Futbol Takımı için de, ''Milli takımımız Arnavutluk'u, Danimarka da Yunanistan'ı yenecek ve biz gruptan çıkacağız'' diyerek sözlerini tamamladı. 
     
</TEXT>
</DOC>
