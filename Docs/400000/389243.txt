<DOC>
<DOCNO> 389243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy09.html </URL>
<DATE> 2005/10/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ABD Irak'ta bir tek PKK'lı yakalayamadı 
</HEADLINE>
<TEXT>

     Irak’taki ABD kuvvetleri, Türkiye tarafından aranan PKK’lılar listesinden bir tek kişiyi yakalayamadı. Bir ABD yetkilisi, "Bunlar, ABD kuvvetlerinin bulunmadığı yerlerdeler" dedi. 
     Türkiye, geçen ilkbaharda Irak’taki ABD birliklerine dağıtılmak üzere ABD’ye Irak’ta bulundukları bilinen 150 PKK’lıdan oluşan bir liste iletti. Ancak aylarca geçmesine karşın ABD’nin bu listedeki bir tek ismi ele geçiremedi. Bir ABD yetkilisi, konunun "askeri" olduğunu belirterek, yorumda bulunmak istememekle birlikte "Bunlar PKK’lılar , bizim kuvvetlerimizin bulunmadığı yerlerdeler. 
     ABD kuvvetleri, direnişin olduğu bölgelerdedir" diye konuştu. 
     Buna karşın, Irak’taki PKK varlığı konusunda Türkiye ile çok iyi olan, giderek yoğunlaşan bir diyaloğun olduğunu, son aylarda üst düzey ziyaretlerin sıkılaştırıldığını kaydeden yetkili, Başbakan Recep Tayyip Erdoğan’ın "sabrımız taşıyor" açıklamasının anımsatılması üzerine, "İnsanların neden sabırsızlandığını anlıyoruz. Bu, Türkiye için ciddi bir konudur, bizim için de" ifadesini kullandı. 
     Geçen ilkbaharda Irak’taki ABD askeri birliklerine dağıtılan liste 150 isimden oluşuyor. Listenin başında Osman Öcalan’ın adı bulunuyor. 
     Listede ayrıca örgütte bir dönem yöneticilik yaptıktan sonra Öcalan ile birlikte hareket eden Faysal Dunlayıcı, Nizamettin Taş ve Kani Yılmaz’ın yanı sıra, Rıza Altun, İsa Altunsoy, Cemil Bayık, Murat Karayılan gibi isimlere yer verildiği ifade edildi. 
     Irak’taki PKK’lıların varlığı ve yakalanacak PKK’lıların Türkiye’ye iadesi gibi konular, Ağustos ayı başında Washington’da Türkiye, ABD ve Irak arasında teknik düzeyde yapılan "üçlü toplantı"da ele alınmıştı. 
     Sorun ayrıca, son dönemde Ankara’yı ziyaret eden üst düzey sivil ve askeri ABD yetkilileri ile de görüşülmüştü. 
     

     
     ANKA 
     
</TEXT>
</DOC>
