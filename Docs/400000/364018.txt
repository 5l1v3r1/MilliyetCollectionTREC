<DOC>
<DOCNO> 364018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun12.html </URL>
<DATE> 2005/07/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Esrarengiz hastalık 17 can aldı... 
</HEADLINE>
<TEXT>

     Çin'in güneybatısındaki Siçuan eyaletinde 17 çiftlik çalışanı ''esrarengiz'' bir hastalıktan öldü, 12 kişinin durumunun ağır olduğu bildirildi. 
     Eyaletin sağlık yetkililerinden Zeng Huajin, China Daily gazetesine yaptığı açıklamada, söz konusu hastalığın domuzlar arasında yayılan streptokok basilinden kaynaklandığı olasılığı üzerinde durduklarını belirtti. 
     Zeng, ''Bu hastalığın akut solunum yetmezliği sendromu SARS, şarbon veya kuş gribi olmadığını kesinlikle söyleyebilirim'' diyerek, hastalığa streptokok basilinin yol açması durumunda araştırmaları sürdürmeleri gerektiğine işaret etti. 
     Yetkililer, ilk olarak eyaletin Jianyang ve Ziyang şehirlerinde 12 kasaba ve 15 köyde ölen domuz veya koyunlarla temasta bulunan 20 çiftlik işçisinde geçen hafta ateş, mide bulantısı ve kusma gibi belirtiler görüldüğünü ifade ettiler. 
     Hafta sonunda benzer şikayetlerle hastanelere başvuranların sayısı 58'i buldu. Bunlardan 29'unun iyileştiği bildirildi. 
     Çin sağlık ve tarım bakanlıklarının bölgeye özel ekipler gönderdiği açıklanırken, Siçuan'dan dışarıya satılan dondurulmuş domuz etinde sakınca olmadığı ve bölgeden canlı domuz satılmadığı kaydedildi. 
     Bu gelişmeler üzerine bölgeden domuz eti alan Hong Kong'da alarm durumu ilan edildi. 
     
</TEXT>
</DOC>
