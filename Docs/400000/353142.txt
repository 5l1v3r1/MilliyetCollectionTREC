<DOC>
<DOCNO> 353142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/gun08.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'e bir beraat daha 
</HEADLINE>
<TEXT>


İSTANBUL Milliyet 

Milliyet, polisin Sedat Peker ve grubuna yönelik "Kelebek Operasyonu" kapsamında yasal izinle yaptığı teknik dinlemeleri yayımladığı için yargılandığı davadan beraat etti. 
Muhabirimiz Tolga Şardan'ın, "çıkar amaçlı suç örgütü kurmak ve liderliğini yapmak" suçundan yargılanan Peker'e yönelik operasyonlara ilişkin yaptığı haberlerle ilgili, "gizliliğin ihlal edildiği" iddiasıyla, 4422 sayılı "Çıkar Amaçlı Suç Örgütleriyle Mücadele Kanunu"nun 10. maddesine aykırı davranıldığı öne sürülerek dava açılmıştı. Cumhuriyet savcısı, İstanbul 11. Asliye Ceza Mahkemesi'nde görülen davanın dünkü duruşmasında 4422 sayılı kanunun, '5320 sayılı Ceza Muhakemesi Kanunu'nun Yürürlük ve Uygulama Şekli Hakkındaki Kanun' ile 1 Haziran'da yürürlükten kaldırıldığını söyledi ve davaya konu eylemin suç olmaktan çıkması nedeniyle beraat talebinde bulundu. Mahkeme başkanı da, eylemin suç olmaktan çıktığını dikkate alarak, Şardan hakkında beraat kararı verdi. 


</TEXT>
</DOC>
