<DOC>
<DOCNO> 389225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko34.html </URL>
<DATE> 2005/10/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
KOBİ'ler internete olumlu bakıyor... 
</HEADLINE>
<TEXT>

     KOBİ'lere yönelik çözümler sunan TURKTICARET.Net'in, 62 ilden yaklaşık bin üyesiyle gerçekleştirdiği anket sonucunda, yeni Türk Ticaret Kanunu Taslağı'nın şirketlere web sitesi kurma zorunluluğu getirmesi konusuna KOBİ'lerin olumlu baktığı belirlendi. 
     TURKTICARET.Net'ten yapılan yazılı açıklamada, ankete göre KOBİ'lerin yüzde 68'i, kanun taslağının internet alanında getireceği zorunluluğun olumlu etkileri olacağına inandığı kaydedildi. 
     Ankette, katılımcıların yüzde 27'sinin web sitesi kurma mecburiyeti getirilmesinin ticaretin daha sağlıklı şekillenmesine, yüzde 11'inin ise şeffaflığın hızlanmasına yardımcı olacağını belirttiği aktarıldı. 
     KOBİ'lerin yüzde 8'inin bu uygulamanın rekabeti yoğunlaştıracağını ve bu sayede ürünle hizmet kalitesinin yükseleceğini düşündüğü aktarılan açıklamada, KOBİ'lerin yüzde 22'sinin web sitesi kurma zorunluluğunun yurtdışına açılmayı hızlandıracağına inandığı belirtildi. 
     Ankete katılan KOBİ'ler arasında site kurmanın pratikte bir işlevi olmayacağını söyleyenlerin oranı ise yüzde 4, taslağın bu haliyle yasalaşacağına inanmadıklarını ifade eden üyelerin oranının ise yüzde 17 olduğu kaydedildi. 
     
</TEXT>
</DOC>
