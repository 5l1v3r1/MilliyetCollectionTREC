<DOC>
<DOCNO> 390962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/siyaset/axsiy01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Cumhuriyet sloganlarla korunmaz 
</HEADLINE>
<TEXT>


Erdoğan, "İş yapmayanlar eski yaraları kaşımaktan başka bir şey yapmıyor. Kalkınma, adalet, demokrasi üzerinde yükselmeyen Cumhuriyet'in bekasını kimse sağlayamaz" dedi 

Elçin Ergün - Gaziantep 


Başbakan Recep Tayyip Erdoğan, Van Yüzüncü Yıl Üniversitesi Rektörü Prof. Yücel Aşkın'ın tutuklanmasıyla başlayan ve 29 Ekim törenlerinde devletin zirvesinde soğuk rüzg rlar estiren "Cumhuriyet tartışması"na, Gaziantep'ten yanıt verdi. Cumhuriyet'in sloganlarla korunamayacağını söyleyen Erdoğan, "İş yapmayanlar eski yaraları, zaafları kaşımaktan başka bir şey yapmıyor" dedi. 

İşle sahip çıkıyoruz 
Erdoğan, DSİ Genel Müdürlüğü'nün Gaziantep'te yaptığı Kayacık Barajı'nın açılışında yaptığı konuşmada, önceki gün yapılan 29 Ekim törenlerini hatırlatarak, Cumhuriyet'e sloganlarla değil, iş yaparak sahip çıktıklarını belirtti. 
Erdoğan, "Bu sevinci herkesin yaşamasını istiyoruz. Partizanlık ya da doğu - batı ayrımı yapmadan vatandaşların mutluluğunu amaçlıyoruz. Kilitlendiğimiz hedefe koşarken, birileri ülkenin fotoğrafını karartmak için ellerinden geleni yapıyor" diye konuştu. 

Bunlar istismar 
Taş üstüne taş koymayan, bugüne kadar hiç iş yapmayan kesimler olduğunu savunan Erdoğan, sözlerini şöyle sürdürdü 
"Bunlar istismar alanlarını kaşımaktan başka bir şey yapmıyor. Ellerinden başka şey de gelmiyor. Bize göre Cumhuriyet'in temel direği, adalet, kalkınma, demokrasi, haksız rekabetle mücadeledir. Bu sütunlar üzerinde yükselmeyen Cumhuriyet'in bekasını kimse sağlayamaz." 
Erdoğan, Esenboğa'dan ayrılırken de Cumhurbaşkanı Sezer'le aralarında "soğukluk olduğuna" ilişkin bir soruya da gülerek "İyi günler" demekle yetindi. 
Erdoğan, 3 yıl içinde yarım kalmış 124 yatırım projesini tamamladıklarını belirterek, "124 tesisle ekonomiye 3.5 milyar YTL katkı sağladık" dedi. 

Kıbrıs'ı da pazarlarım 
AKP Gaziantep İl Başkanlığı'nın verdiği iftar yemeğinde muhalefete çatan Erdoğan, İstanbul'da bir alışveriş merkezinin açılışında söylediği "Türkiye'yi pazarlamakla mükellefim" ifadelerini eleştirenlere şöyle yanıt verdi 
"Siyasette de marketing pazarlama var. Bunu bilmiyorlar. Bilim adamlarına müracaat etsinler siyasette bir pazarlamanın olabileceğini öğrensinler. Ben ülkemi pazarlıyorum. Aynı şeyi KKTC için de söylüyorum." 


</TEXT>
</DOC>
