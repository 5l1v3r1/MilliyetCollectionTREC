<DOC>
<DOCNO> 390829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yazar/yilmaz.html </URL>
<DATE> 2005/10/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mardin'de kadından kadına köprü 
</HEADLINE>
<TEXT>


MARDİN 

Mardin'de yapıların büyüleyici olduğunu bilirdim de, çocuklarının bu kadar şen olduğunun farkına varmamıştım. Binlerce yıllık tarih sayfalarının içine girer gibi gezindiğim sokaklarda, çıplak ayaklarına geçirdikleri terlikleriyle koştururlarken, "sürpriz şekerler" gibiler. 
Kamera gördüklerinde itiş kakış içinde, "Benim fotoğrafımı çeksene" diye yarışıyorlar. Dijital kameraların ekranında "pozlarını" görmek eğlenceli bir oyuna dönüşmüş. Turistlerin ellerindeki kameraları oyuncakları yapmayı başarmışlar 

Soran çocuklar 
Mahallenin çocukları yanınızdan hiç ayrılmak istemiyorlar, sohbet ediyorlar 
"Adın ne " 
"Nereden geldin " 
"Burada kalacak mısın " 
"Yine gelecek misin " 
"Kaç kardeşsin " 
"Hepiniz Müslüman mısınız " 
Sorularla kendi dışlarında kalan dünyaya ayna tutmaya çalışıyorlar. Mardin, büyük ölçüde kaybettiği Süryani nüfusu "kuyum işçiliğini" yerinde pazarlayarak kente geri dönmeye başlıyor. 1932 yılında Şam'a taşınan Süryanilerin dini merkezleri Deyrüzzaferan Manastırı'nda ayakta tutulan yaşam bu toprağın ekmeğine, aşına geçmiş. Arapça en yaygın dil, Kürtçe ve Türkçeyi daha az duyuyoruz. 
Çokkültürlülük Mardin'de yabancılaşmayı önlüyor. Kendini ötekileştirmediğin bir coğrafya. Birbirine yabancı objeler, çeşitli zaman dilimlerinden geçip önünüze akmış. Uçsuz bucaksız Mezopotamya Ovası'na uzanan Mardin'de sınırlar çizmek o kadar kolay değil. 

Tasarımdan üretime 
"Gündüzü seyranlık, gecesi gerdanlık" denilen Mardin, son 4 yıldır konaklanan bir turizm kenti olma yolunda. Henüz Almanlar geceleme sayısını ikiye çıkarmışlar, Fransızlar gibi Japonların ilgisi artıyor. Mardin'in konaklarından iki tanesi restorasyon geçirmiş ve şehrin kimliğini yansıtan oteller olmuşlar. 40-50 odaları var. Bahar aylarında, gelenleri gidenleri eksik olmuyor. 
Mardin'in bu kez konuğu Kadın Girişimciler Derneği KAGİDER üyesi 30 kadar kadın. KAGİDER koordinatörlüğünde GAP-GİDEM Girişimcilik Merkezi, Çok Amaçlı Toplum Merkezi ÇATOM ve Yeditepe Üniversitesi'nin işbirliğiyle gerçekleşen, "Kadından Kadına Köprü" projesinin töreni için geldik. 

İstihdamı artırmak 
Dünya Bankası'nın DB düzenlediği "Yaratıcı Kalkınma Fikirleri" yarışmasında, 724 proje arasından, "10'ar bin dolar" ödül almayı hak eden 20 çalışmadan birisi. 
Yeditepe öğrencileri Mardin'de 3 hafta misafir edilmişler ve içlerinden 4 öğrenci de buradaki izlenimlerini "ürüne" dönüştürüp "üretilebilir" tasarımlar ortaya çıkarmış. 
Bunlardan şarap şişesi tasarımı Mardin'de üretilemeyecek ama "masa örtüsü", "Osmanlı terliği", "bıttım sabun kutusu" yöreye özgü üretime uygun bulunmuş. 
KAGİDER'in Proje Koordinatörü Yasemin Tutal Güzelkan, "Türkiye'de kadın istihdamını önümüzdeki 10 yılda belirli bir noktaya çekmeyi hedefledik. Yürüyen 1 milyon dolarlık projemiz var" diyor. 
Hedefleri büyük "Girişimci Kadınlar FederasyonuÖ" 
18 yaşında meslek hayatına atılıp iç ve dış piyasada kendi markasını pazarlayan moda tasarımcısı Bahar Korcan da, meslektaşlarıyla birlikte dernek kurmak üzere olduklarını anlatıyor. Birbirine kenetlenerek güçlenmeyi öğreniyoruz. 



</TEXT>
</DOC>
