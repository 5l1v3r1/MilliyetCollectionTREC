<DOC>
<DOCNO> 386145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur07.html </URL>
<DATE> 2005/10/12/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Eczacılar uyarıyor Piyasada kuş gribi ilacı yok, aldanmayın 
</HEADLINE>
<TEXT>

     Eczacılar Birliği Başkanı Mehmet Domaç, piyasada "kuş gribini önlediği" iddiasıyla ilaç satılmasına karşın, kuş gribine karşı üretilmiş özel bir ilaç bulunmadığını bildirdi. 
     Eczacılar Birliği Başkanı Mehmet Domaç, ANKA’ya yaptığı açıklamada, Türkiye’de kuş gribi görülmesinin ardından ortaya çıkan "kuş gribine yönelik ilaçlar" konusunu değerlendirdi. 
     Domaç, kuş gribinin virüsten kaynaklanan bir hastalık olduğunu hatırlattı. Kuş gribi virüsüne benzeyen grip virüsü için piyasada üretilmiş bir ilaç bulunduğu kaydeden Domaç, buna karşın, henüz tamamen kuş gribine yönelik bir ilaç geliştirilmediğini vurguladı. "İnsanlara kuş gribi de bir virüs olduğu için virüs önleyici ilaçlar belki olur düşüncesiyle öneriliyor" diyen Domaç, "Hastalığın özel bir ilacı yok, yanlış anlaşılmasın" dedi. 
     
     "’KUŞ GRİBİNİ YÖNELİK İLAÇ SATIYORUZ’ SÖZÜ KÜLLİYEN YALAN" 

     Numune Hastanesi Enfeksiyon Hastalıkları Bölümü’nden Doçent Doktor Önder Ergönül de, piyasada kuş gribine yönelik ilaç bulunmadığını doğruladı. Kuş gribinin hayvanlardan insanlara solunum ve temas yoluyla geçtiğini söyleyen Ergönül, insandan insana geçme vakasının henüz Dünya Sağlık Örgütü tarafından tespit edilmediğinin altını çizdi. 
     Hastalığının "H5" ve "N1" adıyla bilinen iki virüsten kaynaklandığını kaydeden Ergönül, hastalığa yakalandığı düşünülen vatandaşlara ilk 48 saat içinde virüs önleyici ilaçların doktor kontrolünde verilebileceğini belirtti. 
     Piyasada bazı eczanelerin "Kuş gribine karşı önleminizi aldınız mı " ilanları ile grip aşısı yaptığını söyleyen Ergönül, "Kuş gribinin özel bir ilacı yok, hasta doktorlar tarafından karantinaya alınır ve ilaç doktorlarca uygulanır, bu ilanlar külliyen yanlış" dedi. 
     
     KUŞ GRİBİ NEDİR 

     100 yıldır bilinen virüsle ilgili ilk salgın vakası 2003 
     yılında Asya’da görüldü. Özellikle yabani kuşlar, evcil kuşlar ve kümes hayvanlarına bulaşan virüsün 16 alt grubu var. En çok tavuk ve hindileri etkileyen bu hastalık, kümes hayvanları ile uğraşan insanlara solunum yolları sıvıları ve özellikle dışkı temasıyla geçiyor. Virüsün henüz insandan insana geçtiği tespit edilmese de, genetik yapısının değişmesi ihtimali salgına karşı yaygın önlem alınmasının en önemli nedeni. 2004 yılında Hollanda’da yapılan ve Science dergisinde yayımlayan bir araştırmada virüs ile enfekte edilen kedinin virüsü başka kedilere bulaştırması üzerine, bilim dünyası hastalığın değişerek insanlara da bulaşması ihtimaliyle harekete geçti. Bu yüzden virüsün görüldüğü her yerde "Hayvan Salgın Yasası" gereğince karantina ve imha yöntemleri uygulanıyor. 
     
</TEXT>
</DOC>
