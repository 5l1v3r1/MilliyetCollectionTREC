<DOC>
<DOCNO> 356307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo31.html </URL>
<DATE> 2005/06/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trabzonspor'a bir ''sambacı'' daha .. 
</HEADLINE>
<TEXT>

     Trabzonspor Kulübü Başkanı Atay Aktuğ, Brezilya’nın Botafogo takımında forma giyen Rafael Marguez Pinto ile anlaşmak üzere olduklarını söyledi. 
     Gazetecilerin sorularını yanıtlayan Aktuğ, Brezilya’da yöneticilerin transfer görüşmeleri yaptıklarını belirterek, "Kaleci konusunda Botafogo takımında oynayan Jefferson ile anlaştık. Nişanı olduğu için hafta sonu gelecek. Stoper olarak da yine aynı takımda oynayan Pinto ile anlaşmak üzereyiz. Sanırım bugün Pinto ile büyük olasılıkla anlaşırız" dedi. 
     Forvette Zurawski’nin transferinin tam olarak kapandığını dile getiren Aktuğ, Wisla Krakow yöneticileriyle uğraşmanın zor olduğunu, forvet oyuncusunu da Brezilya’dan gerçekleştireceklerini söyledi. 
     
     TOLGA GİDİYOR 

     Aktuğ, Ukrayna’nın Shaktar Donetsk Kulübü’ne verdikleri Tolga Seyhan’ın transferinin de yarın resmiyet kazanacağını söyledi. 
     Tolga konusunda Ukrayna Kulübü ile yarın sözleşme yapacaklarını ifade eden Aktuğ, "Bu futbolcunun Türkiye’de herhangi bir kulübe dönme durumuna göre de gerekli maddeyi koyduracağız" diye konuştu. 

     
</TEXT>
</DOC>
