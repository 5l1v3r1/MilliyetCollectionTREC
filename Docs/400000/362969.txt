<DOC>
<DOCNO> 362969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo31.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletlere meydan dayağı 
</HEADLINE>
<TEXT>


Beden Eğitimi Bölümü giriş sınavlarına öğrenci hazırlayan öğretmenler, Naili Moran Atletizm Sahası'nda çalışan sporculara saldırdı. Antrenör Resat Oğuz'un başı yarılırken, bir çok atlet yaralandı 

AYŞE YEŞİN 


İki gün önce Naili Moran Atletizm Sahası'nda sporcularla tartışan Beden Eğitimi Bölümü giriş sınavlarına öğrencileri hazırlayan bir grup öğretmen dün de pisti basarak milli atletleri dövdü. Yaklaşık 15 kişiden oluşan grup Naili Moran Sahası'na gelerek pistte çalışan sporcular ile antrenörlerine saldırdı. Olayda Yüksek Atlama Antrenörü Reşat Oğuz'un başı yarılırken 100 metreci Omay Gören'in de burnu kırıldı, bir çok atlette hafif şekilde çeşitli yerlerinden yaralandı. Numune Hastanesi'ne kaldırılan Reşat Oğuz'un kafasına 8 dikiş atıldı. Güvenlik güçleri olayı zorlukla yatıştırdı. 
Atletizm Federasyon Başkanı Mehmet Terzi, "İki gün önce de iki grup arasında gerginlik yaşanmıştı. Olayların bu şekilde gelişmesi düşündürücü. Bu işin peşini bırakmayacağız" dedi. 


</TEXT>
</DOC>
