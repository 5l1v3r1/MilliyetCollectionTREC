<DOC>
<DOCNO> 354873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur49.html </URL>
<DATE> 2005/06/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Devlet kendi yaptığı konutlara tapu veremiyor .. 
</HEADLINE>
<TEXT>

     Düzce'de meydana gelen depremlerin ardından yapılan toplu konutlardan yaklaşık 1500'üne 2B Orman niteliğini kaybetmiş araziler arazisi üzerine inşa edildiği gerekçesiyle tapu verilmiyor. 
     Düzce Bayındırlık ve İskan İl Müdürü Necati Alkan, 17 Ağustos ve 12 Kasım 1999 yılında Düzce'de meydana gelen depremlerin ardından Sallar, Kazıkoğlu ve Nalbantoğlu mevkilerine Bayındırlık ve İskan Bakanlığı'nca 8 bin konut yaptırıldığını söyledi. 
     Konutların yapımından önce Orman Kadastro Müdürlüğü'nün bir komisyon kurduğunu ifade eden Alkan, bu komisyonun ''olur'' raporunun ardından bu bölgelere konutların inşa edildiğini ifade etti. 
     Alkan, konutların yapımının tamamlanması üzerine Orman Kadastro ekiplerinin toplu konutların yapıldığı bölgede yeniden inceleme yaptıklarını ve bu incelemede, yaklaşık 1500 konutun 2B arazisi üzerine inşa edildiğinin tespit edildiğini kaydetti. 
     Bu konutlarda oturan hak sahiplerine şu anda tapu verilemediğini ifade eden Alkan, konunun çözümü için çalışmalarını sürdürdüklerini bildirdi. 
     Alkan, konunun çözümünün ardından 2B arazisindeki toplu konutların sahiplerinin tapularını alabileceklerini sözlerine ekledi. 
     
</TEXT>
</DOC>
