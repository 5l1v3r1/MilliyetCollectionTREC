<DOC>
<DOCNO> 353464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko10.html </URL>
<DATE> 2005/06/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Evlilik hazırlığı yapan çiftlere taksit kolaylığı... 
</HEADLINE>
<TEXT>

     Tarla ve bahçelerde ürün hasatının başladığı, izinlerini Türkiye'de geçirmek isteyen gurbetçilerin ülkeye geldiği yaz aylarında düğünlerin sayısı artarken, Anadolu geleneklerine göre yapılacak bir düğün için 25 bin YTL'nin gözden çıkarılması gerekiyor. 
     AA muhabirinin Konya Kültür ve Turizm İl Müdürlüğü, bankalar ve çeşitli mağazalardan derlediği bilgilere göre, bugün eskisi gibi ''beşi bir yerde'' istenmese de en az 10 burma bilezik, takı seti, yüzük, küpe ve altın saatlerle birlikte bir damadın sadece altın takılar için en az 5 bin YTL'yi gözden çıkarması gerekiyor. 
     Konya yöresinde ev eşyasında yatak odası takımını kız tarafı karşılasa da damat, karşı taraftan zorunlu olarak alınması istenen çamaşır ve bulaşık makinesi, buzdolabı, televizyon, oturma grubu, yemek odası, halılar ve küçük eşyalar için de 10 bin YTL harcıyor. 
     Takılar ve ev eşyasının yanı sıra alınacak çeşitli hediyeler, düğün salonu için harcanacak para, verilecek düğün yemeği, kuaför masrafları, bahşişler, gelin arabasının süslenmesiyle birlikte evliliğin maliyeti en az 25 bin YTL'yi buluyor. 
     
     İMDADA BANKALAR YETİŞTİ 
     Öte yandan evlilik hazırlıkları yapanların imdadına, ekonomideki istikrarın sağlanmasının ardından kredi faizlerini düşüren bankalar ile uzun vadeli taksitli satışlarıyla firmalar yetişiyor. 
     Ziraat Bankası yeni evlenecek çiftlere yüzde 1.9 faiz oranı ve 36 aya kadar vade seçenekleri ile evlilik kredisi veriyor. Akbank ise verdiği çeyiz kredisi ile yüzde 1.85 faizle 24 aya kadar vade seçeneği sunuyor. 
     Evlilik kredisi veren bankalardan Koçbank ise yüzde 1.95 faiz oranıyla 24 aya kadar değişen vadeyle çiftlere yardımcı olmaya çalışıyor. 
     Denizbank, 24 aya kadar çıkan vade imkanları ve yüzde 2.45 faiz oranıyla tüketici kredisi veriyor. İhtiyaç kredisi veren bankalardan Vakıflar Bankası da 48 aya kadar verdiği kredilerde yüzde 1.85 ile yüzde 1.95 arasında değişen faiz oranı uyguluyor. 
     İş Bankası da ihtiyaç kredileri adı altında, 24 ay vadeye kadar yüzde 1.85 faiz oranıyla kredi veriyor. Bu banka kendisinde maaş hesabı bulunan müşterilerine yüzde 1.75 faiz oranı uyguluyor. 24 ay vadeli ihtiyaç kredisi veren bankalardan Oyakbank, yüzde 1.95 faiz oranı ve 24 ay vadeli, Family Finans yüzde 1.99 faiz ve 24 ay vadeli, Yapı Kredi Bankası da yüzde 1.90 faiz ve 24 ay vadeli seçenekleri ile alternatif sunuyor. 
     Bankalar kadar firmalar da sundukları taksitlerle evlilik hazırlığı yapan çiftlere kolaylık sağlıyor. En önemli harcamalar arasında yer alan altın takılar için vade farklı 12 ay, beyaz eşyada 23 ay, mobilyada ise 18 ay vade imkanı bulunuyor. 
     Özellikle mobilya sektörü, hammaddenin maliyetinin düşmesi nedeniyle 2 yıl öncesinin fiyatlarıyla satış yapıyor. Halıcılar ise 6 ay ödemesiz 36 ay taksitle halı satıyor. 
     Düğün sezonunun açılmasına en fazla sevinen esnaf ise Eylül ayının ortalarına kadar yaşanacak canlılıktan daha fazla pay kapabilmek için birbirleriyle yarışıyor. 
     
</TEXT>
</DOC>
