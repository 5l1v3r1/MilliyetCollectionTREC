<DOC>
<DOCNO> 388512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun23.html </URL>
<DATE> 2005/10/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İran Nükleer teknolojiye sahibiz 
</HEADLINE>
<TEXT>

     İran dini lideri Ayetullah Ali Hamaney, ''nükleer bilgiye ve nükleer teknolojiye sahip olduklarını'' söyledi. 
     Hamaney, Tahran Üniversitesi'nde verdiği cuma hutbesinde, İran milletinin herhangi bir teknolojiye sahip olmak için başkalarından izin almayacağını, milletin istediği teknolojiyi sonunda elde edeceğini söyledi. 
     Nükleer enerji konusunda ülkedeki yetkililer ve kurumlar arasında fikir birliği olduğunu belirten Hamaney, ''Biz bugün hem nükleer bilgiye, hem de nükleer teknolojiye sahibiz. Nükleer silah peşinde değiliz, ama çalışmalarımızdan da vazgeçmeyeceğiz. Nükleer faaliyetlerimizi geçmişte olduğu gibi gelecekte de sürdüreceğiz'' dedi. 
     
     'ASIL DÜŞMANIMIZ ABD' 
     ABD'nin insan hakları ve demokrasiden söz ettiğini, ama hiçbir zaman insan hakları ve demokrasiyi düşünmediğini söyleyen Hamaney, sözlerini şöyle sürdürdü 
     ''ABD'nin asıl hedefi başka ülkeler üzerinde hakimiyet kurmaktır. Onlar için insan hakları ve demokrasinin bir önemi yok. ABD her zaman başka ülkelerde kriz yaratma peşinde olmuştur. Mevcut ABD hükümeti, radikal ve savaş isteyen bir hükümettir. Bu hükümet, dünya ülkeleri arasında kriz yaratma ve otoriter bir güç olma peşindedir. Şu anda Ortadoğu'da ABD'nin faaliyetlerine sadece İran karşı çıkıyor. Bu nedenle bizim asıl düşmanımız ABD'dir.'' Ramazan ayının son cuma gününün 28 Ekim Kudüs Günü olarak kutlanacağını hatırlatan Hamaney, İsrail'in Gazze'den çekilmesinin ''siyonizm ve ABD için büyük bir yenilgi'' olduğunu belirtti. 
     ''ABD ve İsrail'in bu yenilgiyi hafifletmek için bölgede başka bir komplo peşinde olduğunu'' savunan Hamaney, ''Bölgedeki bazı Müslüman ülkeler İsrail ile ilişkilerini normalleştirmek istiyorlar. Bunu yapmakla ABD'yi ve siyonistleri sevindirecekler. Biz bunu istemiyoruz. İsrail ile ilişkilerin normalleştirilmesi çirkin bir girişimdir. Eğer çirkin olmasaydı bunu gizli yapmazlardı'' dedi. 
     Irak'taki terörist saldırıların amacının Şii-Sünni çatışması çıkarmak olduğunu ifade belirten Hamaney, ''Bunlar ne Sünni'dir, ne de Şii. Bunlar İslam'ın düşmanlarıdır ve İslam ile hiçbir ilgileri yok'' dedi. 
     
</TEXT>
</DOC>
