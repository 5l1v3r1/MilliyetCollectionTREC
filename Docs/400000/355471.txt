<DOC>
<DOCNO> 355471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur17.html </URL>
<DATE> 2005/06/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Adalet Bakanlığı, 75 icra müdür ve müdür yardımcısı alacak 
</HEADLINE>
<TEXT>

     Adalet Bakanlığı, 75 icra müdür ve icra müdür yardımcısı alacak. 
     Alınan bilgiye göre, başvurular 1 Ağustos'ta başlayacak ve 19 Ağustos'ta sona erecek. Yazılı sınav, ÖSYM tarafından 2 Ekim'de Ankara'da yapılacak. Sınavda, 70 ve daha yüksek olan adaylar başarılı sayılarak mülakata çağrılacak. 
     Başvuruda bulunacakların şu şartları taşımaları gerekiyor 
     - Türk vatandaşı olmak. 
     - Başvuru süresinin son günü olan 19 Ağustos 2005 tarihi itibarıyla 20 yaşını bitirmiş ve 35 yaşını geçmemiş olmak. 
     - En az 2 yıllık yüksekokulu bitirerek Adalet Bakanlığı merkez ve taşra teşkilatı ile yüksek yargı organlarında asli memur olarak genel idare hizmetleri sınıfına dahil kadrolarda 3 yıl süre ile olumlu sicil almak suretiyle başarılı hizmet görmeleri ve fiilen çalışıyor olmaları veya hukuk fakültesi, adalet yüksekokulu veya meslek yüksekokullarının adalet bölümünden mezunu olmak. 
     - Kamu haklarından yasaklı olmamak. 
     - Askerlikle ilgisi bulunmamak. 
     - Bazı suçlardan hükümlü olmamak. 
     - Yurdun her yerinde sürekli olarak görev yapmasını engelleyecek akıl hastalığı bulunmadığını tam teşekküllü devlet hastanesinden alacağı sağlık kurulu raporuyla belgelendirmek''. 
     Yazılı ve mülakat sınavını kazananların nihai başarı listesindeki sıraya göre atamaları kura ile yapılacak. Kura günü ve yeri ayrıca duyurulacak. 
     Adaylar, başvuru formuna Adalet Bakanlığı'nın ''www.adalet.gov.tr'' internet adresinden ulaşabilir. 
     
</TEXT>
</DOC>
