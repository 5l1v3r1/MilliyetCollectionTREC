<DOC>
<DOCNO> 356873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo09.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga'nın bileti kesildi 
</HEADLINE>
<TEXT>


Samsunspor Yönetimi, geçtiğimiz sezon Ankaraspor'dan transfer ettiği tecrübeli futbolcuyla anlaşamayınca sözleşmesini karşılıklı olarak fesh etti 


Yeni sezon öncesinde sıkıntılı günler yaşayan Samsunspor, Tolga Doğantez ile yollarını ayırdı. Geçtiğimiz sezon Ankaraspor'dan transfer edilen tecrübeli futbolcu yönetimle yaptığı görüşmelerde uzlaşma sağlayamadı. Tolga'nın bu sezon için ekstra ödeme talep etmesi üzerine görüşmeler tıkandı. 
Genel Menajer Yücel Uygar, futbolcu ile anlaşma zemini bulamadıklarını söyleyerek, "Tolga bizden aldığı paranın artırılması istedi. Biz bu öneriye sıcak bakmadık. İstenen şartlar ortaya çıkmayınca yollarımız ayrıldı" dedi. 

Celil kalıyor 
Kırmızı - Beyazlı yönetimle sorunlar yaşadığı için ayrılma kararı veren Celil'in yeni sezonda da Samsunspor forması giyeceği öğrenildi. Yücel Uyar'ın tecrübeli futbolcuyla görüşüp, kalması için ikna ettiği açıklandı. 
Golcü futbolcu Serkan ile sorunlarının olmadığını dile getiren Uyar, yıldız oyuncunun sözleşmesini uzatacaklarını bildirdi. Ankaragücü'nde forma giyen Cenk'in Başkent ekibiyle sözleşmesini fesh etme aşamasına geldiği ve önümüzdeki günlerde Samsunspor'a imza atacağı öğrenildi. 


Hakan imzaladı 

Çaykur Rizespor, Galatasaray ile yollarını ayıran tecrübeli futbolcu Hakan Ünsal'ı renklerine kattı. Altunizade'deki Çaykur Rizespor Ofisi'nde yapılan ve Kulüp Asbaşkanı Erol Yıldırım ile yönetici Orhan İstif'in de hazır bulunduğu törende Hakan Ünsal, kendisini iki yıllığına Yeşil - Mavili renklere bağlayan sözleşmeyi imzaladı. Asbaşkan Erol Yıldırım, "Kişiliği, yaşantısı ve beyefendiliğiyle örnek bir futbolcuyu almanın mutluluğunu yaşıyoruz" diye konuştu. 


</TEXT>
</DOC>
