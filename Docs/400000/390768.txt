<DOC>
<DOCNO> 390768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/axgun01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkili büfe tartışması 
</HEADLINE>
<TEXT>


Bayburt'ta içki satış belgesi olduğu halde kapatılan işyeri sahibi İsmail Köse, AKP'li Belediye Başkanı hakkında suç duyurusunda bulundu. Kentte içki satan sadece 5 büfe var 

TEKİN ATAY Bayburt DHA 

Bayburt'ta gıda satışı için ruhsat verilen bir işyeri, içki satışı yapıldığı gerekçesiyle açıldıktan 14 gün sonra kapatıldı. Tütün Mamulleri ve Alkollü İçkiler Piyasası Düzenleme Kurumu'ndan satış belgesi bulunan şarküterinin sahibi İsmail Köse, AKP'li Belediye Başkanı Bekir Çetin'in, "Burası evliyalar diyarı, şehitler yurdu. Alkol sattırmam. Gerekirse yetkimin dışına çıkar, engellerim" dediğini iddia ederek suç duyurusunda bulundu. Çetin de, "Köse, Kuran Kursu ve dershanenin bulunduğu bölgede içki sattığı için karşı çıktım" dedi. 
Alkollü içkili verilen tek mekanın bulunmadığı, içki satışı yapılan 5 büfenin bulunduğu 40 bin nüfuslu Bayburt'taki işletmecilerden Köse, 3 ay önce Gençosman Mahallesi'nde şarküteri açmak istedi. Belediyeden gıda maddesi satışı için ruhsat alan Köse, Tütün, Tütün Mamulleri ve Alkollü İçkiler Piyasası Düzenleme Kurumu'ndan da ruhsat alarak işyerinde alkollü içki satmaya başladı. 

Hukuk savaşı 
Ancak işyeri, 1 haftada 2 kez denetlendi ve para cezası verildi. İçki satışına devam edildiği gerekçesiyle 28 Temmuz'da kapatıldı. 
Köse'nin itirazda bulunduğu Trabzon İdare Mahkemesi de yürütmeyi durdurma kararı aldı. Belediyenin itirazı üzerine Bölge İdare Mahkemesi de yürütmeyi durdurma kararını kaldırdı. Köse, Çetin hakkında görevini kötüye kullandığı ve tehdit ettiği iddiasıyla suç duyurusunda bulundu. 
Çetin de, "'Yetkilerimi kullanırım' dedim. Hukuk ortadadır. Bölge içki satışına uygun değil. Kentimiz muhafazak r, insanlarımız tutucu" diye konuştu. 
Konya Meram Belediyesi de 2002'de gıda ruhsatıyla alkollü içki satan birçok işyerinin ruhsatını iptal etmiş, idare mahkemesinin belediyeyi haklı bulduğu karar, Danıştay tarafından bozulmuştu. 





</TEXT>
</DOC>
