<DOC>
<DOCNO> 351449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun23.html </URL>
<DATE> 2005/06/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Putin, Blair'den destek istedi... 
</HEADLINE>
<TEXT>

     Rusya Devlet Başkanı Vladimir Putin, İngiltere'nin AB ve G8 ile ilişkilerinin daha da geliştirilmesine destek olacağına inandığını söyledi. 
     Putin, dün gece Moskova'ya gelen İngiltere başbakanı Tony Blair ile görüşmesinde yaptığı açıklamada, ''G-8'in başkanlığını bu yıl İngiltere yapıyor. İngiltere AB dönem başkanlığını da yakında devralacak. Bu kurumlarla ikili ilişkilerimizi geliştirmeye büyük önem veriyoruz'' dedi. 
     Rusya'nın gelecek yıl G-8 başkanlığını üstlenmesinden sonra İngiltere'nin kendilerini desteklemesini umduğunu söyleyen Putin, şunları kaydetti 
     ''Rusya, İngiltere'nin tavsiyelerini almaya hazırdır. Elbette AB ile ilişkiler de bizim için son derece önemli. Geçtiğimiz yıllarda Rusya-AB ilişkilerinde kayda değer gelişme sağlandı. Bu ilişkilerin İngiltere'nin AB dönem başkanlığı sırasında daha da ileri gitmesini umarım.'' Putin, Blair'in yakın zamanda yapılan seçimleri kazanmasından dolayı kendisini tebrik ederek, iki ülke arasındaki ilişkilerin daha da gelişmesini ve güçlenmesini umduğunu söyledi. 
     Blair de açıklamasında, İngiltere'nin AB dönem başkanlığı sırasında Rusya ile ilişkilerin geliştirilmesine büyük önem vereceklerini belirterek, Putin ile gelecek dönem Rusya'nın başarılı olmasını umduğu G-8 başkanlığı konusunu da ele alacaklarını söyledi. 
     Blair, Putin ile görüşmesinin ardından bugün Almanya'nın başkenti Berlin'e hareket edecek. 
     
</TEXT>
</DOC>
