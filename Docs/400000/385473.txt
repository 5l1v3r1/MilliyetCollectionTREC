<DOC>
<DOCNO> 385473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko19.html </URL>
<DATE> 2005/10/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Maliye'den emlak piyasasına sıkı takip 
</HEADLINE>
<TEXT>

     Türkan Al AA 

Maliye Bakanlığı, gayrımenkul piyasasında fiyatların başını alıp gitmesi, çok katlı konutlarda yeralan dairelerin dahi 800-900 bin dolara alıcı bulması üzerine, konut üreticilerini vergi takibine aldı. 
     Konut sektöründeki aşırı talep patlaması, büyük firmaların inşa edecekleri yüksek bedelli konutların daha proje aşamasında satılması, Maliye Bakanlığı'nda da gözlerin bu sektöre çevrilmesine neden oldu. 
     Mevcut gelişme üzerine harekete geçen Maliye Bakanlığı, konut sektöründeki canlanmaya paralel, konut üreticilerinin vergisel yükümlülüklerini tam olarak yerine getirip getirmediklerinin incelenmesi kararını aldı. Bu incelemenin de Gelir İdaresi Başkanlığı bünyesinde görev yapan Gelirler Kontrolörleri eliyle gerçekleştirilmesi görüşü benimsendi. 
     
     TAPU KAYITLARI İSTENDİ 

     Daha sonra da Tapu ve Kadastro Genel Müdürlüğü'nden Ankara, İstanbul ve İzmir'de son 1 yıl içinde 10 ve üzerinde, küçük merkezlerde ise 5 ve üzerinde konut satan kişi ve kuruluşların listesi istendi. 
     Gelen bilgiler Vergi İstihbarat Merkezi'nde hemen değerlendirmeye alınırken, risk analizleri sonucunda konut sektöründe incelenecek kişi ve kuruluşların isimleri de tek tek belirlenmeye başlandı. 
     
     İNCELEMELER BAŞLADI 

     Gelirler Kontrolörleri, ilk aşamada 2005 programına göre turne denetimi yapılan Afyon, Balıkesir, Çorum, Hatay, Kahramanmaraş, Ordu ve Samsun illerinde sektöre yönelik araştırmalar yaptı. 
     Vergi İstihbarat Merkezindeki değerlendirmeler sırasında isimleri belirlenen müteahhit ve inşaat firmaları arasında bu 7 ilde bulunan konut üreten ve satanların kayıtları da incelendi. 
     Bu incelemelere ilişkin raporların yazım işlemleri sürerken, Eylül ayı içinde İstanbul ve İzmir Grup Başkanlıkları eliyle bu iki ilimizdeki büyük konut firmaları ve yap-satçılar da mercek altına alındı. Aynı şekilde merkezde görev yapan Gelirler Kontrolörleri de, Ankara'daki konut hareketlerini denetim kapsamına aldı. 
     Sektöre yönelik incelemeler sırasında, son 1 yıl içinde belirlenen limitlerin üzerinde konut satan kişi ve kuruluşların defterleri ile banka hesaplarına da tek tek bakılıyor. 
     Bu arada Gelirler Kontrolörleri, denetimler sırasında alıcı ifadelerine de başvurma kararı aldı. Bu doğrultuda, tapu kayıtlarına göre, incelemeye tabi tutulan müteahhit ya da firmalardan konut alan kişi ve kuruluşlara, söz konusu emlağı kaça satın aldığı ve ödemeyi ne şekilde yaptığı tek tek sorulacak. 
     Böylece, emlağın gerçek satış fiyatına ulaşmaya çalışacak olan Maliyeciler, düşük beyanda bulunarak, gelir ya da kurumlar vergisi kaçıran konut üreticilerini de ortaya çıkaracak. Aynı şekilde düşük beyanın neden olacağı tapu harcı kaçağı ile de mücadele edilmiş olacak. 
     
     FİYATLAR UÇUYOR 

     Maliye Bakanlığı'nın vergi incelemesi başlattığı konut piyasasında, özellikle lüks konutlar peynir ekmek gibi satılıyor. 
     Metre karesi 2 bin 700 dolarlara kadar satılan bu konutlar, daha proje aşamasında alıcı buluyor. Konutlar, temelleri bile atılmadan çoğu zaman da aşırı talep yüzünden kura ile satılmış oluyor. 
     Son dönemlerde adından söz ettiren çeşitli konut projeleri ile bunların satış fiyatları şöyle 
     -İstanbul-Mashattan 33 katlı, 10 gökdelenden oluşan projede konutlar 85, 170, 255 ve 340 metre kareden oluşuyor. Konutlar, 199 bin dolar ile 890 bin dolar arasında satılıyor. 
     -İstanbul-Almondhill 7 katlı 22 bloktan oluşuyor. 100 metre karelik daire 235 bin dolar, 238 metre karelik normal kat 559 bin 300 dolar, 385 metre karelik bahçe dubleksi 904 bin 750 dolar. 
     -İstanbul-Ataköy Konakları 170 ile 270 metre kare arasında değişen dairelerin satış fiyatı 234 bin ile 662 bin avro arasında. 
     -İstanbul My Country 271 konutun satış fiyatı 279 bin dolar ile 800 bin dolar arasında değişiyor. 
     -İstanbul-Blue 201 villa, 300 bin ile 650 bin dolar arasında. 
     -İstanbul-İncity 322 konut, fiyatlar 315 bin dolar ile 800 bin dolar arasında. 
     -İstanbul-Bis Fiyatlar, 159 bin dolar ile 359 bin avro arasında. 
     -Ankara-Bilkent ''Bahçeli'' Evleri 124 villa. 370 bin ile 500 bin dolar arasında. 

     
</TEXT>
</DOC>
