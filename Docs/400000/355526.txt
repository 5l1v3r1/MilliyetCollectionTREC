<DOC>
<DOCNO> 355526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/axgun01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de 'katsayı'ya karşı çıkanlar artıyor 
</HEADLINE>
<TEXT>


Meslek liselilere uygulanan katsayılarda değişikliğe gidilmek istenmesi, YÖK'teki çatlağı ortaya çıkardı. Prof. Türkan Saylan, "Sistem değişmeli. Genel kurul üyelerinin çoğu da bunu, yavaş yavaş istiyor" dedi 

ANKARA Milliyet 

28 Şubat sürecinin ardından benimsenen imam hatip lisesi İHL ve meslek lisesi öğrencilerine üniversiteye girişte uygulanan farklı katsayılarda değişikliğe gidilmek istenmesi, Yükseköğretim Kurulu'ndaki çatlağı su yüzüne çıkardı. 
Prof. Dr. Kemal Gürüz'ün başkanlığındaki YÖK'te "kırmızı çizgi" olarak nitelenen katsayıların değiştirilmesi için hükümet ve İslami çevreler baskı yaparken, İstanbul'daki son genel kurulda YÖK Başkanı Prof. Dr. Erdoğan Teziç "makasın daraltılması" teklifinde bulundu. 

Saylan Yüreğim sızlıyor 
YÖK Genel Kurulu'nda, "Üzerimde büyük baskı var" diyen Teziç'in önerisine destek veren, türbana karşı görüşleriyle de bilinen Çağdaş Yaşamı Destekleme Derneği Başkanı Prof. Dr. Türkan Saylan da, "Katsayı değişmeli, yüreğim sızlıyor. Genel kurul üyelerinin çoğu da bunu istiyor" dedi. 
YÖK 1999'da, meslek lisesi mezunlarına alanları dışındaki yükseköğretim programını tercih etmeleri halinde ÖSS'de aldıkları puanların 0.3, alanlarıyla ilgili programı tercih etmeleri halinde de 0.8'le çarpılması kararı aldı. 
Uygulama, AKP hükümetinin iktidara gelmesinin ardından tartışılmaya başlandı ve özellikle İslami çevrelerce eleştirildi. İHL'lerdeki öğrencilerin azaldığına dikkat çekilirken, ilahiyat fakültesi dışında hukuk, psikoloji, öğretmenlik gibi yükseköğretim programlarını tercih eden İHL'lilerin puanının 0.3'le çarpılmasının haksızlık olduğu vurgulandı. 
İslami çevrelerce okunan Milli Gazete, Vakit, Zaman ve Yeni Şafak gazetelerinde de YÖK uygulamaları eleştirilirken, İstanbul'da toplanan son YÖK Genel Kurulu'nda 7 üye "mevcut sisteme" muhalefet etti. Teziç dahil 9 üyenin "hayır" dediği oylamada, Başkan Vekili Savaş Küçükyavuz, Türkan Saylan, Barbaros Günçer, Bülent Zülfikar, Ömer Faruk Batırel, Mustafa İlhan ve AKP hükümetince Bakanlar Kurulu kontenjanından atanan ilahiyat profesörü Halis Ayhan, katsayının meslek lisesiler lehine yükseltilmesini istedi. 

Makas daraltılsın önerisi 
Kurulda 0.3 katsayının 0.45'e yükseltilerek genel liselerle aradaki makasın daraltılması önerisine "evet" diyen Saylan, Milliyet'e şunları söyledi 
"Meslek lisesi öğrencileri için üzülüyorum. Yüreğim sızlıyor. Sistem değişmeli, çünkü bu çocukların buna ihtiyacı var. Eskimiş sistemin baştan aşağı değişmesi lazım. Üniversite kapılarına çok öğrenci yığılıyor. Oturduğumuz yerden 'evet', 'hayır' demekle olmuyor. Teknik okula girenlerin başı eğik, kompleks içinde olmamalı. Meslek liselilere şans tanınmalı. Katsayılar daraltılmalı. Genel kurul üyelerinin çoğu da bunu yavaş yavaş istiyor." 

Adaletsiz sistem 
İlahiyat Profesörü Halis Ayhan da, katsayının 0.45'e yükseltilmesinin küçük bir iyileştirme olacağını belirterek, şöyle dedi 
"Sistemin 1998 öncesine dönmesi lazım. Fen lisesini bitiren çocuk hukuk fakültesine gidemiyor, bu yanlış. İmam hatiplilere özel alan sorusu sorulmuyor. Herkes aynı sınava giriyor. Burada hak, adalet, imk n, fırsat eşitliği yok." 

Değişiklik önerisi Teziç'ten 

YÖK üyesi Barbaros Günçer, kurulda YÖK Başkanlığı adına Teziç'in "düşük katsayı" 0.3'ün 0.45'e yükseltilmesi önerisinde bulunduğunu söyledi. YÖK kayıtlarına göre yüksek katsayı için "evet" oyu kullanan, ancak Milliyet'e "hayır" dediğini savunan Günçer, şunları söyledi "Başkanlık, tüm müfredattan soru çıkacağı için katsayının yükseltilmesi teklifinde bulundu. Teziç öneriyi açtı, ancak tartışmalardan sonra 0.3 olarak kalmasını teklif etti. Bu önerilerin olmaması gerektiğini, eski sistemin devam etmesi gerektiğini söyledim. 0.3'e karşı olmam mümkün değil, tutarsızlığa karşıyım." 

ODTÜ Rektörü Akbulut Yanlış 

Tartışmalı kurul öncesi YÖK'ün hazırladığı raporda genel liseliler için uygulanan "yüksek katsayı" 0.8'in 0.6'ya indirilerek İHL'lilere ÖSS'de daha fazla şans tanınmasıyla ilgili ifadelerin bazı medya organlarına sızmasının ardından Cumhurbaşkanı Sezer'in Teziç'i aradığı, Teziç'in de bu öneriyi rafa kaldırdığı iddiaları kulislere yansıdı. 
Katsayının 0.6'ya düşürülmesi halinde "keyfilik" ortaya çıkacağını söyleyen ODTÜ Rektörü Prof. Dr. Ural Akbulut, "İmam hatipliler katsayının düşmesi için mahkemeye başvursalar kazanırlardı. YÖK, 0.8'lik katsayı keyfidir tutumuna girmiş olacaktı" dedi. 
ÖSS'de lise 2 - 3'ten soru çıkacağı için katsayıların da teknik olarak yükseltilmesi gerektiğine işaret eden Akbulut, "Çelişkili bir karar alındı, yanlış oldu" diye konuştu. 

MEB'den ÖYS önerisi 

Gözler, bugün İstanbul'da yapılacak YÖK Genel Kurul toplantısına çevrildi. Başbakan Recep Tayyip Erdoğan'la görüşen Milli Eğitim Bakanı Hüseyin Çelik, "YÖK'ün son kararları sizi memnun etmedi. Ne yapacaksınız " sorusu üzerine "Genel kurula katılacağım. Bu meseleyi konuşacağız" dedi. Çelik'in Teziç'e, yeni istemin öğrencileri daha çok zorlayacağı ve dershaneye yönelimi artıracağını anlatması, İHL ve meslek liselilere haksızlık yapıldığını dile getirmesi, 1999'da kaldırılan iki basamaklı sınav sisteminin yeniden getirilmesi teklifinde bulunması bekleniyor. 


</TEXT>
</DOC>
