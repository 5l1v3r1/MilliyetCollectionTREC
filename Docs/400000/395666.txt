<DOC>
<DOCNO> 395666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/ayas.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sulukule için sürgün kararı 
</HEADLINE>
<TEXT>


İstanbul Büyükşehir Belediyesi, ünü yurtdışına kadar yayılan Roman müziğinin merkezi Sulukule'yi, Gaziosmanpaşa'ya taşıma kararı aldı 

MEHMET DEMİRKAYA İstanbul 

Konutları TOKİ yapacak 
İSTANBUL Büyükşehir Belediyesi, filmlere, şarkılara konu olan, ünü yurtdışına taşan, Roman müziğinin ve eğlencesinin merkezi Sulukule'yi, Gaziosmanpaşa'nın Taşoluk beldesine taşıma kararı aldı. Büyükşehir Belediye Meclisi'ne gelen teklifte şu ifadeler yer aldı "Neslişah ve Hatice Sultan mahallelerinde 86 bin 760 metrekarelik alan tasfiye edilerek, hak sahiplerine Taşoluk bölgesinde 197 bin 923 metrekarelik alanda TOKİ tarafından yapılacak konutlardan verilecek." 

CHP'liler itiraz etti 
TEKLİFE CHP'li üyeler karşı çıktı. CHP Grup Başkan Vekili Kemal Akar, "Teklifte kentsel yenileme deniyor. Ancak dosyasında neler yapılacağı konusunda bir açıklık yok" dedi. AKP Grup Başkan Vekili Hüseyin Evliyaoğlu ise CHP'lilerin eleştirilerine verdiği yanıtta, "Değişiklik rahatsız edici olabilir. Bu rahatsızlığı en iyi bilenlerden biriyim. Ancak değişiklikler insanlar için yapılıyor" diye konuştu. Teklif oyçokluğuyla kabul edildi. 


</TEXT>
</DOC>
