<DOC>
<DOCNO> 355986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur24.html </URL>
<DATE> 2005/06/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Belediye Başkanı'na trafik cezası... 
</HEADLINE>
<TEXT>

     Kayseri’de resmi plakalı araçla radara yakalanan Kalaba Beldesi Belediye Başkanı Mustafa Köroğlu’na, hız limitlerini aştığı gerekçesiyle trafik cezası yazıldı. Trafik polisleriyle tartışan Köroğlu hakkında, resmi araca ait görev belgesinin olmaması nedeniyle de tutanak tutuldu. 
     AA muhabirinin aldığı bilgiye göre, Nevşehir’in Avanos İlçesi’ne bağlı Kalaba Belde Belediye Başkanı Köroğlu, 50 SE 777 resmi plakalı otomobille, Kayseri şehir merkezinde, 105 kilometre hızla radara yakalandı. 
     Görevli polis memuru, ceza yazmak için sürücü belgesini isteyince, Köroğlu, belediye başkanı olduğunu söyleyerek, kontrol noktasından uzaklaşmak istedi. 
     Polis ekipleri tarafından tekrar durdurulan Köroğlu, bu kez Kalaba Belediye Başkanı olduğunu, ancak üzerinde kimliği ve sürücü belgesi olmadığını söyledi. Ancak buna rağmen ceza yazmak isteyen polis memurlarını engellemek isteyince tartışma çıktı. 
     Takviye polis ekiplerinin gelmesiyle yatıştırılan tartışma sonucu, Köroğlu’na, hız limitlerini aştığı için trafik cezası kesildi. Ayrıca resmi plakalı otomobile ait görev belgesinin olmaması, otomobilin görev güzergahı dışında kullanılması ve otomobili görevli sürücünün kullanmaması nedeniyle, Nevşehir Valiliği’ne gönderilmek üzere hakkında tutanak düzenlendi. 
     
</TEXT>
</DOC>
