<DOC>
<DOCNO> 357329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko20.html </URL>
<DATE> 2005/07/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yapı Kredi Emeklilik, 100 bin katılımcıya ulaştı... 
</HEADLINE>
<TEXT>

     Yapı Kredi Emeklilik, sözleşme sayısında 100 bini, fon büyüklüğünde 100 milyon YTL'yi aştı. 
     Yapı Kredi Emeklilik'den yapılan açıklamada, 20 Haziran Pazartesi günü fon büyüklüğünde 100 milyon YTL'yi geçen Yapı Kredi Emeklilik'in, 29 Haziran Çarşamba günü de 100 bin sözleşmenin üzerine çıkan ilk şirket olduğu bildirildi. 
     Açıklamaya göre, 30 Haziran 2005 tarihi itibariyle Yapı Kredi Emeklilik, 100 bin 463 sözleşme sayısı ve yüzde 18'e ulaşan pazar payıyla sektör liderliğini sürdürüyor. Aynı tarih itibariyle şirketin fon büyüklüğü de 103,3 milyon YTL oldu. 
     Bireysel Emeklilik Sistemi'nde Haziran ayı sonu itibariyle toplam sözleşme sayısı 576 bin 948, toplam fon büyüklüğü de 633,4 milyon YTL olarak gerçekleşti. 
     Bireysel emeklilik sisteminin 1.5 yılın sonunda 500'lü rakamları geride bıraktığına işaret eden Yapı Kredi Emeklilik Genel Müdürü S. Giray Velioğlu, ''Biz de 100 bin katılımcı ve 100 milyon YTL fon büyüklüğüne ulaşan ilk şirket olmanın gururunu yaşıyoruz'' dedi. 
     Mevzuatta emeklilik şirketlerinin yeterliliği için 2 yılın sonunda 100 bin kişiye hizmet verebilecek altyapı şartı olduğuna dikkat çeken Velioğlu, iki yıl dolmadan 100 bin katılımcı sayısına ulaşarak, sistem kurulmadan çok önce başlattıkları çalışmaların meyvelerini topladıklarını vurguladı. 
     Velioğlu, sektöre olan katkılarını eğitim alanında da sürdürmek amacıyla kurdukları Bireysel Emeklilik ve Sigorta Akademisi'nin de sektörün eğitimli insan kaynağı ihtiyacını karşılayabileceği inancını dile getirdi. 
     3 Aralık 2002 tarihinde Hazine Müsteşarlığı'ndan emeklilik şirketine dönüşüm izni alan ilk 5 kuruluştan biri olan Yapı Kredi Yaşam, 30 Aralık 2002'de şirket ismini Yapı Kredi Emeklilik olarak değiştirdi. 7 Temmuz 2003 tarihinde faaliyet ruhsatını alan şirket, 27 Ekim 2003 tarihi itibariyle bireysel emeklilik planlarını satmaya başladı. 
     
</TEXT>
</DOC>
