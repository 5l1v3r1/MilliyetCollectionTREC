<DOC>
<DOCNO> 373045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun31.html </URL>
<DATE> 2005/08/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Talat'tan AB ülkeleri liderlerine mektup... 
</HEADLINE>
<TEXT>

     KKTC Cumhurbaşkanı Mehmet Ali Talat'ın, Rum yönetimi lideri Tasos Papadopulos hariç AB ülkelerinin liderlerine mektup gönderdiği bildirildi. 
     Edinilen bilgiye göre, Talat, bu ay ortasında gönderdiği mektubunda, Türkiye'ye, ''Kıbrıs Cumhuriyeti''ni tanıma konusunda bazı baskılar yapıldığına işaret ederek, bu baskılara kesinlikle karşı olduklarını vurguladı. 
     Mektubunda, AB'nin her zaman, Kıbrıs'ın BM'nin öngördüğü şekilde birleşmesi ve birleşik bir Kıbrıs'ın birliğe üye olmasını istediğini anımsatan Talat, AB'nin hiçbir zaman, sorunun Türkiye'nin ''Kıbrıs Cumhuriyeti''ni tanımasıyla çözülmesini öngörmediğine dikkat çekti. 
     Rum yönetiminin, bazı diğer AB ülkelerinin yorumlarından da cesaret alarak, Türkiye'nin kendilerini tanıması gerektiğini söylediğine işaret eden Talat, mektubunda, ''Ama bunu söylerken kendisini çözümden uzaklaştırıyor. 
     Türkiye'nin 'Kıbrıs Cumhuriyeti'ni tanıması, bizi şu ana kadar öngördüğümüz çözüm modellerinden tamamen uzaklaştırır'' ifadesini kullandı. Talat, Türkiye'nin ''Kıbrıs Cumhuriyeti''ni tanımasının, BM'nin ortaya koyduğu 2 toplumlu, 2 bölgeli federasyon modeline de ters düştüğünü vurguladı. 
     KKTC Cumhurbaşkanı Talat, mektubunda, Kıbrıs'ta bir çözüm olmadan Türkiye'nin ''Kıbrıs Cumhuriyeti''ni tanımasının söz konusu olmaması gerektiğini, böyle bir gelişmenin Kıbrıs Türklerinin varlığını de tehlikeye sokacağını kaydetti. 
     
</TEXT>
</DOC>
