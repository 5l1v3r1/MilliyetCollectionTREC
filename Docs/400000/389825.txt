<DOC>
<DOCNO> 389825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko49.html </URL>
<DATE> 2005/10/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bakan Coşkun "Makroekonomik dengeleri kurduk" 
</HEADLINE>
<TEXT>

     Sanayi ve Ticaret Bakanı Ali Coşkun, Maliye Bakanlığı'nın, vergilerle ilgili reform sayılabilecek çalışmalar yaptığını, ancak uygulamaya koyamadığını belirterek, ''Çünkü terazinin kefesini dengelemek lazım'' dedi. 
     Ankara Sanayi Odası'nın ASO Aylık Olağan Oda Meclisi Toplantısı'na katılan Bakan Ali Coşkun, meclis üyelerinin sorunlarını dinledikten sonra bunlara ilişkin görüşlerini dile getirdi. 
     Özelleştirmelere önem verdiklerini belirten Coşkun, ancak bunun da ağır işlediğini ifade etti. Enerjideki özelleştirmelere değinen Coşkun, TEDAŞ'ın özelleştirilmesi ve görev devri konusundaki çalışmaları takip ettiklerini söyledi. Bu konuda kanunda gerekli değişikliklerin yapıldığını dile getiren Coşkun, Enerji ve Tabii Kaynaklar Bakanlığı'nın buna ilişkin yönetmeliğinin de bugünlerde yayınlayacağını, böylece devir işlemlerinin hallolacağını söyledi. 
     
     COŞKUN DA KANUNU BEKLİYOR 
     Şirket kapanmaları ve evlilikleri gibi konuları düzenlemek için hazırlık yaptıklarını anlatan Coşkun, hükümetin bu konudaki düzenlemelerin Ticaret Kanunu ile yapılmasını istediğini, bu kanunun 18 maddeden oluştuğunu ve yeniden yazılarak Bakanlar Kurulu'ndan geçtiğini hatırlattı. Coşkun, kanunun şu anda Meclis'te komisyonlarda bulunduğunu, bunun çıkmasıyla bu konudaki sorunların düzeltileceğini söyledi. 
     Coşkun, ''Benim de başımda bir mühendislik şirketim var, limited şirket. Bir de anonim şirketim var. Oğluma dedim ki, İkisini birleştir. Herhalde bundan sonra benim mühendislik yapacak halim kalmadı 2-3 sene sürüyormuş onun için yasayı bekliyoruz. Köklü bir değişiklik gelecek '' dedi. 
     Konuşmasında lüks mal konusuna da değinen Coşkun, Türkiye'de vergi artışının sağlanabilmesi için maalesef dolaylı vergiye yöneldiklerini belirtti. 
     Türkiye'de en büyük hıyanetin kazanç düşmanlığıyla başladığını çünkü kazanmayan ekonomilerin eski SSCB'de olduğu gibi çökmeye mahkum olduğunu ifade eden Bakan Coşkun, ancak kar edilmesi halinde Maliye'nin vergi alabileceğini ve böylece mali disiplini sağlayabileceğini kaydetti. Bu durumda hem müesseselerin gelişeceğini hem de Maliye'nin çok büyük vergiler almadan, daha düşük vergilerle mali disiplini sağlayacağını anlatan Coşkun, şöyle devam etti 
     ''Adil, tabana yayılmış vergi anlayışı, maalesef bozulmuş. Maliye vergilerle ilgili reform sayılacak çalışmaları yaptı ama uygulamaya koyamıyor. Çünkü terazinin kefesini dengelemek lazım. Milli kaynaklar geldikçe, şirketler kar edip karından vergileri ödemeye başladıkça, dolaylı vergiler indirilmeye çalışılacak. Zannediyorum, işverenin üzerindeki vergilerde de indirim kararı neredeyse alındı fakat herhalde 2006'nın ikinci yarısında ya da 2007 yılından itibaren uygulanacak ama bunu dengeleyecek başka çalışmalar yapıyoruz. '' 
     
     MİKROEKONOMİK DENGELERİ KURMAYA ÇALIŞIYORUZ 
     Coşkun, Türkiye'de makroekonomik dengeleri kurduklarını şimdiyse mikroekonomik dengeleri kurmaya çalıştıklarını belirterek, önlerindeki 2 yılda bu mikro meseleleri adım adım çözeceklerini, bunda kararlı olduklarını bildirdi. 
     İşverenlere bazı vergi kolaylıkları sağlayacaklarını anlatan Bakan Coşkun, işverenlerin yanında çalıştırdığı ve aldığı yeni işçiler kadar vergilerinde indirim yapma şeklinde bir model getireceklerini ifade etti. 
     Bunun kayıt dışı istihdamın yavaş yavaş kayıt altına alınmasını sağlayacağını belirten Coşkun, yine hükümlü ve engelli çalıştırma mecburiyeti konusunda da ''kuluçka'' adını verdikleri iş geliştirme merkezlerine bu kişileri kısmen yönlendirerek işverene alternatif seçenekler sunmayı düşündüklerini bildirdi. 
     Yine bu kişilerin, ev ekonomisinin önündeki engelleri kaldırarak burada istihdam edilerek işvereni bu konuda rahatlatma yönünde bir düzenleme getirmek istediklerini anlatan Coşkun, bu düzenlemelerin henüz Bakanlar Kurulu'ndan geçmediğini bildirdi. 
     Bakanlar Kurulu'ndan geçmeden bunları açıklamanın yanlış olduğunu belirten Coşkun, şunları söyledi 
     ''Çünkü sanki Bakan vaat etmiş gibi oluyor, Bunları söz verdi, yapmadı oluyor. Diğerlerine değinmiyorum. Sadece bunları söyleyişimin sebebi, teşvik belki güzel şey ama her şeyi teşvik ettiğiniz zaman hiçbir şeyi teşvik etmemiş oluyoruz. Kaldı ki nikahlı olduğumuz kuruluşlar var, IMF, Dünya Bankası ayağa kalkıyor. Onlarla da geçinme mecburiyetindeyiz. Dolayısıyla bunları bir anlayış içinde çözme yükümlülüğü altındayız'' 
     
     BÖLGESEL ASGARİ ÜCRET 
     Bakan Coşkun, ASO tarafından önerilen Bölgesel Asgari Ücret konusunda da bunu uygulayıp uygulamayacaklarına ilişkin çalışmaların son safhaya geldiğini belirterek, ''Bölgesel olarak, gelişmişlik katsayısına göre, yatırım indirimi farklılığı şeklinde teşvikler düşünüyoruz'' dedi. 
     Coşkun konuşmasını tamamladıktan sonra eski bakanlardan Mehmet Yazar ile birlikte üzerinde Türkiye Haritası ve Türk Bayrağı bulunan bir başarı ödülünü ASO Başkanı Zafer Çağlayan'a verdi. 
     
</TEXT>
</DOC>
