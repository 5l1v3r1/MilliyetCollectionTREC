<DOC>
<DOCNO> 394722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun29.html </URL>
<DATE> 2005/11/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Peretz, Şaron'u erken seçime zorluyor... 
</HEADLINE>
<TEXT>

     İsrail'de hükümet, Amir Peretz'in, koalisyondaki İşçi Partisi'nin lideri olmasının ardından çalkantılı günler geçiriyor. 
     Parti kurultayında genel başkan seçilmesinin hemen ardından erken seçim için Başbakan Ariel Şaron üzerinde baskı kuran Peretz, Şaron'un kendisiyle seçim tarihini görüşmemesi halinde, çarşamba günü yapılacak oylamada hükümetin feshedilmesi fikrine destek verme tehdidinde bulundu. 
     İsrail hükümetindeki kriz, kabinedeki İşçi Partili bakanların, çarşamba günü yapılacak oylama öncesinde istifa edeceklerini ve Peretz'in erken seçim fikrine destek vereceklerini açıklamalarıyla ileri bir boyut kazandı. 
     Peretz'in, koalisyonun diğer üyeleriyle de erken seçim talebine destek arayışı çerçevesinde bir araya gelmesi bekleniyor. 
     İsrail Ulusal Altyapı Bakanı Binyamin Ben-Eliezer, Şaron ile Peretz'in çarşamba gününe kadar bir araya gelmemesi halinde, parti üyelerinin, liderlerine destek vereceğini ve bu durumda İşçi Partili bakanların, ''Şaron'un kendilerini kovmalarını beklemeden istifa edeceklerini'' söyledi. 
     İçişleri Bakanı Ofir Pinez-Paz da gelişmelerin bu yönde olması halinde istifa mektubunu sunacağını belirtirken, İşçi Partili iki bakanın daha bu görüşü paylaştığı kaydedildi. 
     
</TEXT>
</DOC>
