<DOC>
<DOCNO> 391726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko28.html </URL>
<DATE> 2005/11/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rusya'da kişi başına gelir 2020'de 30 bin dolara çıkacak... 
</HEADLINE>
<TEXT>

     Rusya'da şu anda 9 bin 800 dolar olan kişi başına gelirin, 2020 yılında 30 bin dolara yükseleceği ancak Rusya'nın bu süre zarfında 3 büyük kriz atlatacağı bildirildi. 
     Makroekonomik Analizler Merkezi tarafından düzenlenen konferansta, Rusya'nın uzun vadedeki ekonomik gelişimi tartışıldı. 
     Konferansta bir rapor sunan ekonomist Andrey Belosov, Rusya'nın önünde 4 yol olduğunu belirtti. Belosov, ''süper-endüstriyel modernleşme'' adını verdiği en iyi senaryoya Rusya'nın uyması halinde, 15 yıllık ekonomik gelişim modelinin ana hatlarının şöyle olacağını anlattı 
     ''İlk olarak, dünyadaki tarıma uygun arazinin yüzde onuna sahip Rusya, bu potansiyeli en verimli şekilde değerlendirip yeniden dünyanın tahıl ambarı olacak. İkinci olarak, coğrafi avantajını kullanıp Asya ve Avrupa arasındaki ulaşımın ana köprüsü haline gelecek. Üçüncü olarak da, bilim ve teknoloji konusundaki birikimini değerlendirip araştırma-geliştirme alanında yeni adres olacak.'' Belosov, bu modelin gerçekleşebilmesi için G7'lerin desteğinin yanı sıra, Rusya, Kazakistan, Ukrayna ve Belarus arasında ortak bir para bölgesi oluşturulmasının gerekliliğinin de altını çizdi. 
     Bu modeli hayata geçirmenin maliyetinin yaklaşık 650 milyar doları doğrudan yabancı yatırım olmak üzere 15 yılda 4.2 trilyon dolar olduğunu belirten Belosov, raporun kötü senaryosuna da ''enerjinin içe kapanışı'' adını verdi. 
     ''İçe kapanış'' durumunda da Rusya, ekonomik faaliyetlerini çeşitlendirmeyi ve orta sınıfı geliştirmeyi başaramıyor, sadece enerji satıp dünya ekonomisinden dışlanan bir ülke haline geliyor. 
     Diğer iki senaryo ise en kötü ve en iyinin arasında Rusya'ya orta halli bir gelişim öngörüyor. 
     Ancak çalışmaya göre, bu 4 yoldan hangisine girilirse girilsin Rusya'yı önümüzdeki 15 yılda 3 kriz dönemi bekliyor. 
     Bunlardan ilki 2007-2008 yıllarında ortaya çıkacak sosyal patlamalar, ikincisi 2011-2012'de ülkenin Dünya Ticaret Örgütü'ne DTÖ tam üyeliği ile birlikte tümüyle küresel rekabete açılmasının yaratacağı gerilim, üçüncüsünün de 2015-2017'de petrol rezervlerinde beklenen azalmayla ortaya çıkacak sorunlar ve demografik bir krizin oluşturacağı ifade edildi. 
     
</TEXT>
</DOC>
