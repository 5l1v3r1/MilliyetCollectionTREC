<DOC>
<DOCNO> 353077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur54.html </URL>
<DATE> 2005/06/17/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
42 yıllık su çilesi bitiyor... 
</HEADLINE>
<TEXT>

     Yalova’nın Altınova İlçesi’ne bağlı Ahmediye, İlyasköy, Denizçalı ve Karadere köylerinin yaklaşık 42 yıldır süren su sorununu çözecek grup su şebekesi projesi, törenle başlatıldı. 
     Yalova Valisi Yusuf Erbay, törende, Yalova’nın köylerindeki mevcut su kanallarının yeterli olmadığını belirterek, projenin 4 köyün su sorununa çözüm getireceğini söyledi. 
     İl Genel Meclisi üyeleri, Köye Hizmet Götürme Birlikleri ve muhtarların el ele vererek sorunlara el attığını ifade eden Erbay, "Bugünkü su projesi de bu çalışmaların bir sonucudur. Vatandaş ve devlet el ele verirsek hiçbir köyümüzde sorun kalmaz" dedi. 
     Altınova Kaymakamı Murteza Balcı ise göreve geldiğinde Yalova’da su sorunu olacağını tahmin etmediğini belirterek, su olmadığı için cenazelerin dahi taşıma suyla kaldırıldığını belirtti. 
     Sorununun çözümü için 1963 yılında kurulan, ancak kaçak su akışı nedeniyle yeterince yararlanılamayan mevcut şebekeyi yeniden yapmaya karar verdiklerini anlatan Balcı, projenin en geç 45 gün içinde hayata geçirilmesinin planlandığını bildirdi. Balcı, şebekenin 5 bin 200 metrelik bölümünün Altınova, geri kalan 2 bin 700 metrelik bölümünün ise Çiftlikköy Kaymakamlığı tarafından yaptırılacağını kaydetti. 
     Konuşmaların ardından Vali Erbay, projenin açılış kurdelesini, köyün en yaşlı kadını Zeliha Uysal’la kesti. 
     
</TEXT>
</DOC>
