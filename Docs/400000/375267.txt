<DOC>
<DOCNO> 375267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/siyaset/siy01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, liman üs iznini sordu 
</HEADLINE>
<TEXT>


Danıştay, "yabancı askerlerin üsleri kullanması" kararı için Başbakanlık'tan savunma istedi 

ÖNDER YILMAZ Ankara 


Danıştay, Bakanlar Kurulu'nun 18 Nisan'da aldığı, "Türk liman, havaalanı ve üslerinin yabancı askerlerin kullanımına açılması" kararına ilişkin Başbakanlık'tan savunma istedi. 
M. Selçuk Angı adlı bir vatandaş 3 Haziran'da söz konusu kararın iptali ve yürütmenin durdurulması için İstanbul Nöbetçi İdare Mahkemesi'ne başvurmuştu. Başvuruda, Bakanlar Kurulu kararının geçersiz olduğunu, böyle bir kararın Anayasa'nın 92. maddesi gereği ancak TBMM tarafından alınabileceğini öne süren Angı, "Anayasa'mızın 2. maddesine göre, Türkiye Cumhuriyeti hukuk devletidir ve 6. maddesine göre hiç kimse veya organ, kaynağını Anayasa'dan almayan bir devlet yetkisini kullanamaz" dedi. 
Danıştay 10. Dairesi de 18 Temmuz'da verdiği ara kararında, Başbakanlık'tan neden böyle bir karar çıkarıldığına yönelik savunma istedi. Oybirliğiyle alınan kararda, Bakanlar Kurulu kararına ilişkin bilgi ve belgeler de davalı kurumdan talep edildi. 
Karar yazısı üzerine, Başbakanlık Hukuk Müşavirliği ile sorumlu Müsteşar Yardımcısı Mustafa Çetin, yanıt hazırlamak için çalışmalara başladı. Başbakanlık yetkilileri, Danıştay'ın henüz nihai kararı vermediğini, yapılacak çalışmanın ardından nasıl hareket edileceğinin belirlenebileceğini kaydetti. 
10. Daire'nin yürütmeyi durdurma ve iptal kararı vermesi halinde Türkiye'deki liman, havaalanı, üs ve tesisler yabancı ülkelerin askerlerince kullanılamayacak. Hiçbir teçhizat da geçirilemeyecek. 



</TEXT>
</DOC>
