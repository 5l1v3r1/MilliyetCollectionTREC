<DOC>
<DOCNO> 353127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko05.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık babalar da emzirme yardımı alacak 
</HEADLINE>
<TEXT>



CHP'nin protesto ederek terk ettiği TBMM Sağlık ve Sosyal İşler Komisyonu, 10 saatlik bir çalışma sonucunda Sosyal Sigortalar ve Genel Sağlık Sigortası Kanun Tasarısı'nı bazı değişikliklerle kabul etti. Gelecek hafta Plan ve Bütçe Komisyonu'nda görüşülmesi beklenen tasarının en çok dikkat çeken 7 maddesi şöyle 
1 Kanun yürürlüğe girdikten sonra ilk defa sigortalı olanlar kadın ise 58, erkek ise 60 yaşını doldurmuş ve en az 9 bin iş günü prim yatırmış olmak koşuluyla emekli olacak. Emeklilik yaşı, 2036'dan itibaren kademeli olarak artırılarak 2075'te 68 yaşa çıkarılacak. 
2 Prim borçlarına, gecikme tarihinde uygulanan yüzde 10'luk faiz yüzde 5'e inecek. 
3 Hizmet akdi ile bir veya birden fazla işveren tarafından çalıştırılanlar, muhtarlar ile kendi adına ve hesabına bağımsız çalışanlar, kamu idarelerinde çalışanlar sigortalı sayılacak. 
4 Ceza infaz kurumları ile tutukevleri bünyesindeki tesislerde çalıştırılan hükümlü ve tutuklar için kısa vadeli sigorta kolları uygulanacak. Çıraklar ve zorunlu staj yapan öğrenciler de bu sigorta kollarına tabi tutulacak. 
5 Harp malulleri ile Terörle Mücadele Kanunu veya asayiş ve güvenliğin sağlanması ile ilgili kanunlara göre vazife malullüğü aylığı bağlananlardan bu kanuna tabi çalışanlar hakkında, aylıkları kesilmeden kısa vadeli sigorta kolları uygulanacak. 
6 Sigortalı kadın ile sigortalı olmayan karısından dolayı sigortalı erkeğe her ay, doğum tarihinde geçerli olan asgari ücretin üçte biri tutarında emzirme ödeneği verilecek. 
7 Sigortalıların görevlerinde fiilen çalışmakla geçen hizmet sürelerine bu sürenin her 360 günü için belirlenen fiili prim gün sayıları, fiili hizmet süresi zammı olarak eklenecek. Madenciler için bu süre 180 gün, radyasyonla çalışan sağlıkçılar, gazeteciler, polisler, MİT görevlileri, subay, astsubay, jandarma, fabrika, atölye gibi yerlerde çalışan kaynakçı vb. işçiler ile infaz koruma memurları için 90 gün olarak belirlendi. 


</TEXT>
</DOC>
