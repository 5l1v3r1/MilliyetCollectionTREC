<DOC>
<DOCNO> 385276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy02.html </URL>
<DATE> 2005/10/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis, kesenin ağzını açıyor... 
</HEADLINE>
<TEXT>

     TBMM Başkanlığı, hükümetin 2006 için öngördüğü yüzde 6’lık enflasyona karşın, bütçesinde yüzde 28’lik bir artış öngördü. 
     TBMM Başkanlığı tarafından hazırlanan üç yıllık bütçe teklifi geçen hafta içinde yapılan Başkanlık Divanı’nda onaylandı. TBMM önümüzdeki yıl için bir önceki yıla göre yüzde 28’lik artışla 362 milyon 8 bin YTL’lik bir bütçe teklifi hazırlarken, 2007 ve 2008 yıllarında ise tam tersine tasarruf yapacağının sinyalini verdi. Bütçe teklifinde 2007 yılı için 343 milyon 580 bin YTL, 2008 yılı için de 326 bin 976 YTL öngörüldü. 
     
     HARCAMALAR 2006’DA 
     TBMM’nin 2006 yılı bütçe teklifinde mal ve hizmet alım giderleri önemli bir kalem tutuyor. Önümüzdeki yıl mal ve hizmet alım giderleri yüzde 11’lik artışla 58 milyon 162 bin YTL olarak belirlendi. TBMM Başkanlığı, önümüzdeki yıl doktorluk ve ısı merkezi binasını yıkarak yerine Genel sekreterlik, Kütüphane ve Arşiv binası ile yeni jeneratör binası yapmayı planlıyor. Ayrıca TBMM Başkanlığı, 25’i İş Bankası hibesi olmak üzere 50 yeni araç almayı da hedefliyor. Bütçe teklifinde mal ve hizmet alım giderleri 2007 yılı için 37 milyon 665 bin YTL, 2008 yılı için ise 39 
     bin 795 YTL olarak öngörülüyor. 
     
     VEKİLE MEMUR MAAŞ ARTIŞI ORANINDA ZAM 
     Bütçe teklifinde milletvekillerine yapılması öngörülen maaş artışı, devlet memurlarına yapılacak oran olan yüzde 6 olarak öngörüldü. Başta TBMM Başkanı Arınç olmak üzere tüm milletvekilleri maaşlarından yakınırken, önümüzdeki yıllarda özel bir düzenlemeyle maaşlarda artış yapılması bekleniyor. 
     2006 yılında toplam personel gideri 163 milyon 658 bin YTL 
     olarak belirlenirken bu rakamın yaklaşık üçte biri olan 59 milyon 10 bin YTL’si milletvekilleri maaşlarına ayrılacak. Bütçe teklifinde milletvekili maaşları için 2007 yılında 67 milyon 958 bin YTL, 2008 yılında da 64 milyon 445 bin YTL ayrıldı. 

ANKA 
     
</TEXT>
</DOC>
