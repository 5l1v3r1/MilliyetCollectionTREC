<DOC>
<DOCNO> 351372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/siyaset/axsiy01.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim tarihi verdi 
</HEADLINE>
<TEXT>


"En geç 2007'de seçim yapılmalı" diyen CHP Genel Başkanı Baykal, cumhurbaşkanını yeni parlamentonun belirlemesi gerektiğini söyledi 

ANKARA Milliyet 


CHP Genel Başkanı Deniz Baykal, dün CNN Türk'te "Ankara Kulisi" programına katıldı. Cumhurbaşkanı Ahmet Necdet Sezer'in görev süresinin 2007'de bitecek olmasına değinen Baykal, son birkaç dönemdir 3.5 yılda bir seçim yapılması ihtimalinin ortaya çıktığını anlattı. 
Baykal, şunları kaydetti 
"Parlamentonun doğal ömrü 4 yıl. Normalde 2006'da seçim yapılmalı. Parlamento Kasım 2002'deki halinde değil. İstifalar yaşandı, Hükümet oy kaybediyor. Cumhurbaşkanlığı seçimini kapkaç yapar gibi yapma ısrarı ve inadı Türkiye'yi gereksiz gerginliğe sürükler. Hükümet istiyorsa 2007 Nisan'ına kadar devam etsin, cumhurbaşkanını mayısta yeni parlamento seçsin. Vırt zırt erken seçim istemiyorum. Seçimi halktan yeni destek almış, sıcak, taze meşruiyeti olan parlamento yapmalı. Erken seçim talebim yok ancak 4 yıllık dönem seçim için makul süredir." 

'Açıklama yakışıksız' 
Başbakan Recep Tayyip Erdoğan'ın "CHP anti- Amerikancı" açıklamasına "yakışıksız" diye tepki gösteren Baykal, "Başbakan eli ayağı titreyerek, 'Vallahi ben yapmadım, CHP yaptı' diyor. CHP Türkiye'nin çıkarlarını savunuyor" dedi. ABD düşmanlığının arkasında CHP'nin olduğu suçlamasının kabul edilemez olduğunu belirten Baykal, CHP'nin ABD düşmanı olmadığını, ABD'nin Irak politikasının rahatsızlık verici olduğunu söyleyerek, "Terör olaylarının artmasının arkasında Kuzey Irak'ın PKK'nın rahat hareket edeceği alan haline gelmesi yatıyor. ABD'nin Ortadoğu'da izlediği politika, Türkiye'nin yararına değil" dedi. 


</TEXT>
</DOC>
