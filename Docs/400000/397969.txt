<DOC>
<DOCNO> 397969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy12.html </URL>
<DATE> 2005/11/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Vekillerin web sitelerini kuran şirket iflas etti, siteler çöktü 
</HEADLINE>
<TEXT>

     CHP Aydın Milletvekili Özlem Çerçioğlu, milletvekillerine internet sitesi kuran şirketin iflas etmesi sonucu, sitelerin yaklaşık bir hafta önce çöktüğünü söyledi. 
     Çerçioğlu, AA muhabirine yaptığı açıklamada, TBMM’nin de kendi imkanları ile internet sitesi kurabileceğini ifade ederek, "Araştırma, ihale yapılmadan, sözleşme imzalanmadan, ahbap çavuş ilişkisi içinde iş bir firmaya verildi" dedi. 
     TBMM’nin ciddi bir kurum olduğuna işaret eden Çerçioğlu, "Bu kadar ciddi bir kurumda, bu iş gelişigüzel şekilde verilebilir mi " diye sordu. 
     Çerçioğlu, yaklaşık 1 hafta önce sitelerin çöktüğünü ifade ederek, sonucun böyle olacağını tahmin ettiği için bu firmanın internet adresini kullanmadığını da belirtti. 
     
     SORU ÖNERGESİ VERDİ 
     CHP’li Çerçioğlu, konuyu, soru önergesiyle TBMM gündemine de getirdi. 
     TBMM Başkanı Bülent Arınç’ın yanıtlaması istemiyle sunduğu önergesinde Çerçioğlu, "Söz konusu teknoloji firması, bu görevi ne zaman üstlenmiştir bu hizmeti verme süresini kaç yıl taahhüt etmiştir bir protokol düzenlenmiş midir " sorularını yöneltti. 
     TBMM’nin kendi olanakları ile milletvekillerine internet sitesi açması mümkünken, bu hizmetin ücret karşılığı olmasa dahi, özel bir şirketten alınmasının doğru olup olmadığını soran Çerçioğlu, ayrıca, şu soruların yanıtlanmasını istedi 
     "Bu şirketin milletvekillerine vereceği hizmet, Genel Sekreter tarafından yazılı bildirilmiştir. Site kurucusu şirketin iflas etmesiyle site çökmüş ve milletvekillerine ait bütün bilgiler yok olmuştur. Şirket iflas etmeden önce TBMM’nin ilgili birimleri mail yoluyla uyarmış, birimler ilgililere konuyu aktarmıştır. Bu uygulamada sizleri yanlış yönlendiren bürokratlarınız hakkında işlem yapmayı düşünüyor musunuz 
     Milletvekillerine ait bilgiler, bu şirketten alınmış mıdır bu bilgiler şirketten alınıp, Meclis çatısı altında web sitesi açılarak uygulama devam ettirilecek midir " 
     
</TEXT>
</DOC>
