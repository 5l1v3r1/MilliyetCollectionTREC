<DOC>
<DOCNO> 393002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun02.html </URL>
<DATE> 2005/11/08/ </DATE>
<TIME> 03.05 </TIME>
<AUTHOR>  </AUTHOR>
<HEADLINE>
Parlamento'dan Şaron'a red 
</HEADLINE>
<TEXT>

     İsrail Parlamentosu Knesset , Başbakan Ariel Şaron'un kabineye 2 yeni bakan atamasına ilişkin blok önergeye onay vermedi. 
     Başbakan Şaron'un, halen Maliye Bakanlığı'nı vekaleten sürdüren Ehud Olmert'in ataması ile birlikte, Sanayi ve Ticaret Bakanlığı'na atadığı Roni Bar-On ile Göçmenlerden Sorumlu Bakanlığa atadığı Ze'ev Boim'in görevlendirilmesine ilişkin hazırladığı önerge, Knesset'te geç saatlerde yapılan oylamada 54'e karşı 60 oyla reddedildi. 
     Bunun üzerine, oylamanın hemen ardından kabinesini toplayan Başbakan Ariel Şaron, sadece Ehud Olmert'in asaleten atanmasına ilişkin önergeyi parlamentoya sundu. Olmert'in ataması, Knesset'ten 41'e karşı 71 oyla geçti. 
     Başbakan Şaron, geçen hafta çalışmalarına başlayan Knesset'in ilk günü de bakan atamalarını parlamentodan geçirmek istemiş, ancak atamaların tehlikeye gireceği beklentisi nedeniyle oylama bugüne kalmıştı. 
     
</TEXT>
</DOC>
