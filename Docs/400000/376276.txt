<DOC>
<DOCNO> 376276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/aspo.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş solda 
</HEADLINE>
<TEXT>


Milli Takımımız bugünkü maçta Ukrayna'nın en zayıf yeri olan sol kanadına yüklenecek. Ay-Yıldızlılar rakibin hava üstünlüğü yüzünden topu yine yere indirecek ve ofansif oyuna yönelecek 

BİLAL MEŞE 


Danimarka beraberliği sonrası Ukrayna karşısına ofansif futbol anlaşıyla çıkacak olan A Milli Takımımız'ın bu geceki taktiği de belli oldu. 
Milli Takımlar Başdanışmanı Fatih Terim, gelen teknik raporlar doğrultusunda, Ukrayna'nın en zayıf yeri olarak belirlenen sol kanadına darbe üstüne darbe vuracak. Hasan Şaş'ın yerine Gökdeniz'i oynatmayı planlayan Terim, Okan ile birlikte bu kanadı çökertmek için baskı yaptıracak. Ayrıca Ukrayna'nın etkili orta alanı için önlem alacak tecrübeli çalıştırıcı, forvetin en tehlikeli ismi Voronin'i de adam adama savunmayla durdurmaya çalışacak. 

Ofansif futbol 
Fatih Terim'in, mutlak galibiyet gerekmesi nedeniyle, Ay-Yıldızlı kadroya ofansif futbol oynatmayı düşündüğü, bu nedenle oyunculardan Danimarka sınavında ikinci 45 dakikada ortaya koyulan futbolu istediği de öğrenildi. 
Hakan Şükür'ün belindeki hafif ağrıların geçtiği, bu nedenle forma giymesinin beklendiği belirtilirken, Serhat'ın da hazır olduğu, ancak Terim'in Gökdeniz'i tercih edeceği ifade edildi. 
Ay- Yıldızlı ekip son çalışmasını dün akşam, maçın oynanacağı Kiev Olimpiyat Stadı'nda basına kapalı olarak yaptı. 

UKRAYNA - TÜRKİYE 

Kadrolar 
UKRAYNA 
Shovkovsky 
Fyodorov 
Vashchuk 
Nesmachny 
Rusol 
Shishenko 
Husin 
Tymoschchuk 
Rykun 
Voronin 
Rebrov 

TÜRKİYE 
Volkan 
Hamit 
Alpay 
İ.Toraman 
Ümit Özat 
Selçuk 
Gökdeniz 
Okan 
Tümer 
Hakan Şükür 
Fatih Tekke 

STAT Kiev Olimpiyat, SAAT 19.15, HAKEM Alain Sars Fransa 
YAYIN Show TV, SAKATLAR Yıldıray, Tuncay, Rüştü, Ergün, Emre, Nihat Türkiye , Vezensky Ukrayna 

İki maç var 

Dünya Kupası elemelerinde Türkiye'nin yer aldığı 2.Grup'ta bugün iki karşılaşma daha oynanacak. Milli Takımımız gibi ikincilik mücadelesi veren takımlardan Yunanistan, Kazakistan ile deplasmanda TSİ 16.00'da oynayacak. Danimarka ise TSİ 21.00'de başlayacak maçta Gürcistan'ı kendi sahasında ağırlayacak. 

413. sınavımız 

A Milli Takımımız bugün Ukrayna deplasmanında 413. sınavını verecek. Ay - Yıldızlılar, 82 yıllık tarihinde geride kalan 412 maçta, 139 galibiyet, 95 beraberlik alırken, 178 kez de rakiplerine yenildi. Milliler bu maçlarda rakip fileleri 518 havalandırırken, kalesinde 653 gol gördü. Türkiye, bugünkü rakibi Ukrayna ile daha önce üç kez karşılaşmıştı. A Milli Takımımız bu maçlarda 1 galibiyet, 1 yenilgi ve 1 beraberlik aldı. 

Hakan Şükür'ün dalya hazırlığı 

Milli Takımımız'ın tecrübeli isimlerinden Hakan Şükür, Ukrayna karşılaşmasında 100. kez Ay - Yıldızlı formayı giymeye hazırlanıyor. Yıldız oyuncu, Kiev'de şans bulması halinde Rüştü Reçber 103 ve Bülent Korkmaz'dan 102 sonra, Türk Milli Takımı'nda 100 milli maç barajına ulaşan üçüncü futbolcu olacak. A Milli formayı ilk kez 25 Mart 1992'de Lüksemburg ile deplasmanda yapılan özel maçta giyen Hakan Şükür, geride kalan 99 sınavda 46 kez fileleri havalandırarak en golcü futbolcu olmayı başardı. 

Bahislerde alarm 

EDİP ADANIR 

İngiltere'nin en ünlü bahis şirketi Ladbrokes, Ukrayna - Türkiye maçına oynanan bahislere sınırlama getirme kararı aldı. 
Şirketin merkezinden dün bütün ofislere geçilen mesajda, bu maçın anlaşmalı olabileceği ve büyük risk taşıdığı belirtilerek 20 sterlinin üzerindeki bahislere dikkat edilmesi ve merkeze bilgi verilmesi talimatı iletildi. 
Ukrayna - Türkiye maçının içinde bulunduğu kombine kuponlar da incelenecek. Maç oranlarında Türkiye'nin galibiyetine 1'e 2 verilirken, 20 sterlini aşan ve izin verilen kuponlar için ise oran 11 8'e iniyor. İngiliz bahis şirketinin, riskli maçlar ile köpek ve at yarışı gibi anlaşmalı yarışmaların fazlaca karşılaşıldığı bahislerde bu yönteme başvurduğu öğrenildi. 

Yıldıray açıklaması 

Futbol Federasyonu, Fatih Terim ile Danimarka maçının devre arasında tartıştığı için Ukrayna sınavının kadrosundan çıkartıldığı iddia edilen Yıldıray Baştürk'ün sakatlığı nedeniyle dışarda kaldığını bildirdi. Yazılı açıklamada, Milli Takım Doktoru Cengiz Dinç'in, çekilen MR'da Yıldıray'ın sağ diz iç yan bağında 1. ve 2. derece incinme tespit ettiği, en az 7-10 gün sahalardan uzak kalması gerektiği şeklindeki raporu da yer aldı. 

Sekiz yıldız sarı sınırında 

Milli Takım'da Ukrayna maçı öncesi, aday kadroda yer alan sekiz futbolcu sarı kart cezası sınırında bulunuyor. Grupta geride kalan 10 maçta 1'er sarı kart gören Hakan Şükür, Fatih Tekke, Koray Avcı, Gökdeniz Karadeniz, Tolga Seyhan, Ümit Özat, Selçuk Şahin, Hüseyin Cimşir, Ukrayna önünde sarı kart görmeleri durumunda cezalı olacak ve 12 Ekim'de Arnavutluk ile yapılacak gruptaki son maçta forma giyemeyecek. Fatih Terim ve yardımcıları, oyuncularımızdan dikkatli olmalarını istedi. 

Penaltı itirafı 

Danimarka'nın savunmadaki tecrübeli isimlerinden Gravgaard, Hakan Şükür'ü düşürdüğü pozisyonda yıldız futbolcuyu ittiğini itiraf etti, ancak hareketin penaltı olmadığını dile getirdi Danimarkalı oyuncu, "Topa Hakan'dan daha yakındım. Kontrolü sağlayabilmek için Hakan'ı ittim. Ancak bu hareketimin bir penaltı olduğunu düşünmüyorum. Çünkü topun kontrolünü ben kaybetmiş olsam bile kalecimiz Hakan Şükür'den önce müdahalede bulunabilecek bir konumdaydı" dedi. 

Olsen aynı yolda 

İRFAN KURTULMUŞ 

Danimarka Teknik Direktörü Morten Olsen, Milli Takımımız ile oynadıkları maçın ardından dile getirdiği, "Ukrayna - Türkiye maçının dürüst şartlarda geçmesini bekliyorum" sözlerinin arkasında olduğunu belirtti. 
Olsen, Gürcistan maçı öncesi düzenlediği basın toplantısında, konuyla ilgili iddialarını sürdürdü. Tecrübeli teknik adam, "Söylediklerimde yanlışlık görmüyorum. Sözlerimin arkasındayım. Ukrayna - Türkiye maçının normal şartlarda oynanmasını ümit ettiğimi söyledim. Bunu başka türlü anlıyorlarsa ben bir şey yapamam" dedi. 
Schalke'de forma giyen Poulsen ise, "Ukrayna'nın çarşamba gününe kadar gruptan çıkmayı kutlayacağını sanmıyorum. Kendi seyircilerinin önünde lider gibi oynayıp, yine kazanmak isteyeceklerdir. En azından bu başarıyı hak ettiklerini ispatlamak zorundalar. Üç puanı Türkiye'ye hediye edeceklerine inanmıyorum" ifadelerini kullandı. 

Surklis'ten yanıt geldi 

Ukrayna Futbol Federasyonu Başkanı Grigoriy Surkis, Türkiye maçının çok çekişmeli ve temiz geçeceğini söyledi. Surkis, Danimarka'nın hocası Olsen'in ima dolu açıklamaları hakkında, "Olsen bizim maçımızı bıraksın da önce kendi karşılaşmasına baksın. Herhalde bir çeviri hatası olmuş, 'Temiz futbol değil de, iyi futbol oynasın istiyorum' demek istemiştir. Maç çekişmeli ve temiz geçecek" diye konuştu. 


</TEXT>
</DOC>
