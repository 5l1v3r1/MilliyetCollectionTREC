<DOC>
<DOCNO> 397664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy20.html </URL>
<DATE> 2005/11/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP'li Anadol İki valiyi deplasmana çıkardılar 
</HEADLINE>
<TEXT>

     CHP Grup Başkanvekili Kemal Anadol, Hakkari Valiliği’ne Tokat Valisi Ayhan Nasuhbeyoğlu, Tokat Valiliği’ne Hakkari Valisi Erdoğan Gürbüz’ün atanmasını, "İki valiyi deplasmana çıkardılar" diye değerlendirdi. 
     Anadol, Milli Eğitim, Kültür, Gençlik ve Spor Komisyonu üyeleriyle, 24 Kasım Öğretmenler Günü dolayısıyla, parlamentoda basın toplantısı düzenledi. 
     Sözlerine, "Öğretmenler Günü’nü kutlayarak" başlayamadığını, çünkü kutlanacak bir durumun söz konusu olmadığını savunan Anadol, öğretmenlerin, olumsuz koşullardan kurtarılması gerektiğini ifade etti. 
     Anadol, öğretmenlerin, 12 Mart ve 12 Eylül dönemlerinde, "ilerici ve devrimci" olduğu gerekçesiyle hapishanelerde "süründüğünü" söyledi. 
     AK Parti iktidarının, öğretmenler için "kara gün" olduğunu savunan Anadol, iktidarın, göreve gelir gelmez kadrolaşmaya Milli Eğitim Bakanlığı’ndan başladığını iddia etti. 
     Talim Terbiye Kurulu üyelerinin neredeyse tamamının değiştirildiğini belirten Anadol, "167 çalışan, bakanlığın diğer birimlerine sürüldü, yapılanlar yargıdan döndü. Ama yargı tanımaz, yargı kararını hiçe sayan bir Milli Eğitim Bakanı dönemi yaşıyoruz" dedi. 
     Anadol, "eli işte gözü oynaşta" sözünün, AK Parti’nin eylemleriyle, tam anlamıyla örtüştüğünü ileri sürerek, AK Parti’nin, laik eğitim sisteminin altını oymaya çalıştığını savundu. Anadol, AK Parti’nin, eğitim sistemini, dinselleştirilmeye uğraştığını iddia etti. 
     
     "ELDİVEN GİBİ YAKIŞIYOR" 
     Kemal Anadol, AK Parti iktidarında, öğretmenlerin yoksullaştırıldığını belirtti. 
     Türkiye’nin, Avrupa ülkelerine göre, öğretmenlerine en az maaş veren ülke olduğunu ifade eden Anadol, 15 yıllık bir öğretmenin, Almanya’da yıllık 46 bin dolar, Türkiye’de ise 7 bin dolar maaş aldığını dile getirdi. Anadol, Türkiye’nin, öğretmenlerini çok çalıştırıp, az maaş ödediğini söyledi. 
     Anadol, öğretmenlerin, tekli eğitim sistemine geçilmesini, sınıfların 20 kişi olmasını, öğrencilerin yılda iki kez sağlık taramasından geçirilmesini, ek ders ücretlerinin 10 YTL’ye çıkarılmasını istediğini anlattı. Öğretmenlere verilen sözlerin tutulmasını isteyen Anadol, "Karakolda doğru söyler, mahkemede şaşar. 
     Öğretmenlere söz verdiler, şimdi yan çiziyorlar" dedi. 
     Milli Eğitim Bakanı’nın, hazırladığı genelgesiyle, viziteye çıkma, tebeşir bırakma gibi en masum eylemleri, illegal çalışmanın bir unsuru olarak gördüğünü ifade eden Anadol, "Aslında bu illegal sözcüğü, Milli Eğitim Bakanı’na bir eldiven gibi yakışmaktadır" diye konuştu. 
     
     "BAŞBAKAN KÖTÜ ÖRNEK OLDU" 
     Anadol, bir soruyu yanıtlarken, "asıl niyetin, Lozan’ı ortadan kaldırmak" dedikleri zaman, AK Parti tarafından tutuculukla, fazla kuşkuculukla suçlandıklarını ifade etti. 
     CHP Grup Başkanvekili Anadol, "Türkiye adım adım, Lozan’dan geri çekilmeye davet ediliyor, sonunda bakla ağızdan çıkarılacak bu Lozan’ı değiştirelim... Yerine yeni bir statü gelecek" dedi. 
     Hakkari Valisi ve Tokat Valisinin yerlerinin değiştirilmesi konusunun sorulması üzerine Anadol, şöyle konuştu 
     "Deplasmana çıkardılar iki valiyi. Başbakan, habersiz, oraya gittiğinde, kartona bazı sloganlar yazılmış. Onları izleyen Başbakan, ’devleti sloganlarla yönetmiyoruz’ dedi. O kartonlarda, ’vali değişsin, valiyi istemiyoruz’ yazılıydı. Başbakan, yurttaşlara çok kötü örnek oldu. Bir şeyin değişmesini isteyenler, kartona yazı yazacaklar ve bundan sonra Başbakan’ın gözüne sokacaklar. O zaman, vali de genel müdür de değişir. Devleti, sloganlarla yönetip yönetmediği, bu deplasman uygulamasıyla ortaya çıktı." 
     
</TEXT>
</DOC>
