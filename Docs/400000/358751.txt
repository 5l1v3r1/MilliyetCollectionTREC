<DOC>
<DOCNO> 358751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur35.html </URL>
<DATE> 2005/07/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tarlabaşı'nın çehresi değişecek... 
</HEADLINE>
<TEXT>

     Beyoğlu Belediyesi, Tarlabaşı’nı yeni İmar Yasası’na uygun olarak yenilemeyi planlıyor. 
     Belediye Başkanı Ahmet Misbah Demircan, düzenlediği basın toplantısında, yeni İmar Yasası’nın kabul edilmesinden dolayı mutlu olduklarını belirterek, yasa kapsamında bölgedeki problemli yerlerden biri olan Tarlabaşı’nın ele alınacağını bildirdi. 
     Demircan, Tarlabaşı’da irili ufaklı çok sayıda bina bulunduğunu ve bunlardan bazılarının çökme tehlikesi yaşadığını anlatarak, şunları kaydetti 
     "Yeni kanunla birlikte Tarlabaşı’nda insanlara ne yapması gerektiğini söyleyerek, bunun altyapısını oluşturacağız. Tarlabaşı’nda yenilemeyi ada bazında yapacağız. İmar Yasası’na göre buradaki yenileme için o yerin sit alanı olması, tarihi ve tescil edilmiş bölge konumunda bulunması ve binalarının en az yüzde 50-60’ının yıkılmaya yüz tutmuş olması gerekiyor. 
     Herkesin mülkiyeti ve parası korunacak. Amaç Tarlabaşı’nı bu ’çöküyor’ durumundan kurtarmaktır. Çünkü Tarlabaşı’nda depreme gerek yok, tabiat olayları bile binaları çökertiyor. Tarlabaşı’nın neredeyse tamamı, bu yeni durumun kapsamına giriyor. 2-3 bin civarında bina var." 
     
     "KAZAN-KAZAN" MODELİ 
     Beyoğlu Belediye Başkanı Demircan, bu adaların 10 ile 50 arasındaki küçük binalardan oluşacağını ve binaların dış cepheleri muhafaza edilmek suretiyle içlerinin istenildiği gibi yenilenebileceğini dile getirerek, "Böylece daha kullanılabilir ve insanların ihtiyaçlarına cevap verebilecek hale gelecek. Yapılacak yenilemeyle binaların bodrum katlarının hepsine otopark yapmak mümkün olacak. Binalar ayrı ayrı parsel olmaktan çıkıp kat mülkiyetine geçecek" dedi. 
     Yenileme çalışmaları ile "kazan-kazan" modelinin gelişeceğini, hem mal sahibi, hem belediye, hem de yatırımcının kazanacağını ifade eden Demircan, belediye olarak şu anda belli başlı adalar üzerinde çalışma yaptıklarını anlattı. 
     Demircan, insanları borçlandırmadan yeni alanlar oluşturabileceklerini de vurguladı. 
     
     "BAŞBAKAN ERDOĞAN’A SUNULACAK" 
     Ahmet Misbah Demircan, bütün adaları bir proje haline getireceklerini, yaptıkları hazırlığı ise Başbakan Recep Tayyip Erdoğan’a sunacaklarını belirterek, söz konusu binaların rehabilite edilmesinin onaylanması halinde Bakanlar Kurulu’nca o yerin "yenilenme alanı" ilan edileceğini, buraya atanacak kurulun da yönlendirici olacağını ve işin çözümüne katkıda bulunacağını söyledi. 
     Demircan, "Yapılacak adada biri itiraz ederse, kamulaştırma yapıp o insanın elinden malını alacağız. Çünkü burası çökme tehlikesi ile karşı karşıya, bu durum diğer insanları da ilgilendiriyor. Kanunun bize verdiği kamulaştırma yetkisi çözümsüzlüğü gidermek ve hukuki durumu aşmak üzerinedir" diye konuştu. 
     Böyle bir çalışmanın 1-2 örneğinin yapılması halinde gelişiminin kısa süreceğini ve tamamının 5-10 yılda bitebileceğini ifade eden Demircan, yenileme çalışmasına yüzde 80’in üzerinde katılım olacağını kaydetti. 
     Demircan, Tarlabaşı’nın değerinin çok yüksek olduğuna da dikkat çekti. 
     Beyoğlu Belediye Başkanı Demircan, belediyenin "Akıllı Kent" otomasyon projesine de değinirken, ilçedeki bütün gayrimenkulleri bilgisayarda toplayacaklarını, ihtiyaç olması halinde herhangi bir yerin fotoğrafını, bugüne kadarki mülkiyet durumunu, elektrik, su gibi detaylar konusunda bilgi alınabileceğini söyledi. 
     19 Eylül’de projenin tamamının biteceğini bildiren Demircan, böyle 
     bir projenin değerinin 2 trilyon lira olduğunu, ancak projeyi bu rakamın çok altında gerçekleştirdiklerini sözlerine ekledi. 
     
</TEXT>
</DOC>
