<DOC>
<DOCNO> 379500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonyas01.html </URL>
<DATE> 2005/09/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
El kurutma makinaları mikrop yayıyor... 
</HEADLINE>
<TEXT>

     Alışveriş merkezleri, restoran, kafe, hastane, okul gibi yerlerde sıkça kullanılan sıcak hava üfleyerek çalışan el kurutma makinelerinin kurallarına uygun dezenfekte edilmediği taktirde tam hijyenik olmadığı belirlendi. 
     GATA Halk Sağlığı Anabilim Dalı’ndan Uzman Dr. Recai Oğur, Umut Özcan, Doç.Dr. Ömer Faruk Tekbaş ve 1.Ordu GKMK’lığından Vet. Tek. Osman Hancı’nın yaptıkları "El Kurutma Makinelerinden Üflenen Havanın Mikrobiyolojik Özellikleri" başlıklı araştırma yaptı. 
     Sıcak hava üfleyerek çalışan el kurutma makinelerinin yaydığı mikrobik havanın incelendiği araştırmada, Ankara’da toplum tarafından yoğun olarak kullanılan 13 farklı yerdeki alışveriş merkezleri, restoranlar ve hastaneler tuvaletlerden ve tuvaletlerdeki elektrikli el kurutma makinelerinden alınan hava örneklerinde mikrobiyolojik kirlilik incelendi ve bu makinelerin yerleştirildikleri yerlerdeki kapalı ortam havası karşılaştırıldı. 
     
     MAKİNELER EKONOMİK OLDUĞU İÇİN TERCİH EDİLİYOR 
     Araştırmada, sıcak üfleyen makinelerle, el kurutma makinelerinin işletmelere getirdiği ekonomik yükün düşük olması nedeniyle, okul, otel, restoran, kafe, alışveriş merkezi, havaalanı gibi toplu yaşam yerlerinde tercih edildiğine dikkat çekildi. Bu tür makinelerin hastane ve gıda ile ilişkili yerlerde de yaygın olarak kullanıldığına işaret edildi. 
     
     RESTORAN VE KAFELERİN TUVALETLERİ KİRLİ 
     Araştırma sonuçlarına göre, çıkan havanın 46-55 derece arasında değiştiği el kurutma makinelerini kişiler, 22-6 saniye arasında kullanıyor. Alışveriş merkezi, restoran kafe ve hastanelerden alınan numunelerde bakteri, virüs gibi mikroorganizmalara rastlandı. Araştırmada, restoran ve kafelere ait tuvaletlerin mikrobiyolojik açıdan en kirli bölgeler olduğu belirlendi. 
     
     HASTANEDEKİ KURUTMA MAKİNELERİNDE DE KİRLİLİK YÜKSEK 
     Elektrikle çalışan ve sıcak hava üfleyerek el kurutma işlemi gerçekleştirilen makinelerden çıkan hava incelendiğinde ise, en kirli cihazların hastanelerde bulunduğu ortaya çıktı. Araştırmayla, Ankara’da numune alınarak incelenen yerlerdeki sıcak hava üfleyen el kurutma makinelerinden çıkan havadaki mikrobiyolojik üremenin, makinenin bulunduğu kapalı ortamdaki üremeden daha fazla olduğu görüldü. 
     Klimalarda üreyen mikrop benzeri mikrop üreten el kurutma makinalarının bu sakıncasının ortadan kaldırılması için, hava kanallarının kurallarına uygun biçimde periyodik olarak dezenfekte edilmesi gerekiyor. 

ANKA 
     
</TEXT>
</DOC>
