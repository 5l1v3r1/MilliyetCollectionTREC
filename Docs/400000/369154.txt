<DOC>
<DOCNO> 369154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/axspo05.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege mavisi büyüledi 
</HEADLINE>
<TEXT>


Olimpiyatın kostümlü provası Dünya Üniversiteler Yaz Oyunları, müthiş bir görsel şölenle resmen başladı. Değişik medeniyetlerin buluştuğu Atatürk Stadı'ndaki görkemli gecenin açılışını Başbakan Recep Tayyip Erdoğan yaptı 

MURAT AĞCA 


Türkiye'nin spor tarihinde düzenlediği en büyük sportif organizasyon 23.Üniversite Yaz Oyunları UNIVERSIADE , İzmir'de dün akşam düzenlenen görkemli açılış töreniyle resmen başladı. 



Tribünleri doldurarak İzmir'i ve Türkiye'yi mahçup etmeyen 40 bini aşkın seyirci, 142 ülkeden gelen yaklaşık 7 bin sporcunun geçit töreni ve gösteriler sırasında unutulmaz anlar yaşadı. Oyunlara 298 kişiyle katılan ve törende, stada en son giren Türk kafilesinin geçişi sırasında ise adeta yer yerinden oynadı, tribünler hep bir ağızdan 'Dağ başını duman almış' marşını söyledi. 
Organizasyon Komitesi Başkanı Taha Aksoy ve FISU Başkanı Killian'ın konuşmalarının ardından, bazı bakanlarla birlikte törene katılan Başbakan Recep Tayyip Erdoğan, oyunları resmen açtığını anons etti. Açılışta bayrağımızı olimpiyat ikincisi tekvandocu Bahri Tanrıkulu taşırken, meşaleyi olimpiyat şampiyonu Hamza Yerlikaya ateşledi, sporcu andını ise voleybolcu Neslihan Demir okudu. Sporcuların tribüne geçmesinden sonra başlayan ve 870 kişilik dans ekibinin sunduğu "Güneş'in doğduğu yer Anadolu" temalı kültürel gösteri ise göz kamaştırdı. 21 Ağustos'a kadar 14 dalda madalyaların dağıtılacağı UNIVERSIADE 2005'in yaklaşık 10 trilyona mal olan açılış töreni ışık ve havai fişek gösterileriyle son buldu. 

SKANDALLAR ZİNCİRİ 
1- Kablolar kesildi 
Üniversiteler Yaz Oyunları'ndaki ilk kriz önceki gün Türkiye ile Fas arasında oynanan futbol maçından önce yaşandı. Altay Alsancak Stadı'nda oynanan karşılaşmadan önce bazı elektrik ve telefon kabloları kimliği belirsiz kişilerce kesildi. Yetkililer, yoğun çalışma sonucu maçın oynananacağı saate kadar hazır hale getirdi. Olayı doğrulayan Gençlik ve Spor Genel Müdürü Mehmet Atalay, "Böyle bir talihsizlik başımıza geldi. Ancak yetkililer anında duruma müdahale ederek stadı maça hazır hale getirdiler" dedi. 

2- Çimler sarardı 
İki yıldır ev sahipliği yapacağımız Dünya Üniversiteler Yaz Oyunları için hazırlıklarını sürdüren İzmir, organizasyonun ilk gününde büyük şok yaşadı. Futbol ve atletizm karşılaşmalarının yapılacağı sahalardaki çimlerin sararması yetkilileri zor duruma soktu. Halkapınar 1 ve 2 numaralı sahaların durumunu gördükten sonra maçlara çıkmayacaklarını söyleyen İngiliz futbol takımının tehdidinden sonra, organizasyon yetkilileri zeminleri yeşil çim boyasıyla boyayarak önlem aldı. 

3- Küçüksöz tartaklandı 
Açılış gününde üzücü bir olay da, Yüzme Federasyonu Başkanı Sema Küçüksöz'ün başından geçti. Akreditasyon kartını almak için gittiği Kültürpark'taki merkezde, görevlilerle tartışma yaşayan Küçüksöz, tartaklanarak polis zoruyla dışarı çıkarıldı. Akreditasyon kartı almak için merkeze gittiğini ifade eden Küçüksöz, "Bana güçlük çıkardılar. Otomobili de kart vermeyi reddedip Manisa'daki yüzme müsabakalarına servis aracıyla gimem gerektiğini kaba bir dille söylediler" açıklamasını yaptı. 

Slovenya zaferi 53-45 

SAYCAN SAYIM 

İzmir'de gerçekleştirilen Dünya Üniversiteler Yaz Oyunları'ndaki ilk maçında İsveç'i 72-52 mağlup eden Bayan Basketbol Milli Takımı, dün de Slovenya engelini zorlanmadan geçti. Ay - Yıldızlı kızlarımız, Slovenya'yı 53-45'le devirerek, A Grubu'ndaki ikinci galibiyetini aldı. Milli takım, grubundaki üçüncü maçında bugün 17.15'te Avustralya ile karşı karşıya gelecek. 

Maçın karnesi 
HAKEMLER W.Unruh ABD , Mindausgas Vecerskis Litvanya 
TÜRKİYE Esra 8 16, Şükran 6 2, Pelin 7 3, Nazlı 6 , Melis 7 4, Dilek 6 , Deniz 7 7, Derya 8 15, Ceyda İşbırakmaz 6 2, Gülçin 6 4 
SLOVENYA Raduloviç 6 8, Jereb 5 6, Temnik 7 9, Erzen 5 2, Erkiç 6 5, Pirsiç 5 , Markoviç 5 1, Drozg 7 11, Risitiç 6 3 
1. PERİYOT 10-10, DEVRE 28-18 Türkiye lehine , 3. PERİYOT 34-28, MAÇ SKORU 53-45 

Neslihan şoku 

Üniversite Oyunları'nda bugün ilk maçına çıkacak olan Bayan Voleybol Milli Takımı'nda Neslihan şoku yaşanıyor. Karşıyaka Spor Salonu'nda saat 20.00'de başlayacak maçta Yeni Zelanda ile karşılaşacak olan Ay - Yıldızlı ekibimizde, genç sporcu sakatlığından dolayı forma giyemeyecek. Sol ayağındaki sakatlık nedeniyle dinlendirileceği belirtilen Neslihan'ın MR'ında birşey olmadığı, grup maçlarından sonra oynayacağı belirtildi. 

İran'a af yok 3-1 

Oyunlardaki ilk maçında İran ile karşılaşan Erkek Voleybol Milli Takımı, salondan 3-1 galip ayrıldı. Başbakan Yardımcısı Mehmet Ali Şahin'in de izlediği Karşıyaka Spor Salonu'ndaki karşılaşmanın ilk setinde rakibini 25-17 mağlup eden Ay-Yıldızlı ekimiz, 2. seti 25-22 kazandı. 3. sette 25-22 ile İran'a boyun eğen milliler, 4. seti 25-17, maçı da 3-1 galip tamamladı. 

GÜNÜN PROGRAMI 

BASKETBOL 
ERKEK 
Atatürk S.S. 15.00 Türkiye - Birleşik Arap Emirlikleri 
BAYAN 
Celal Atik S.S. 17.15 Türkiye - Avustralya 
FUTBOL 
BAYAN 
Urla Stadı 18.30 Türkiye - İrlanda Cum. 
ERKEK 
Alsancak Stadı 20.30 Türkiye - Brezilya 
SUTOPU 
Atatürk 20.00 Türkiye - Japonya 
VOLEYBOL 
ERKEK 
Karşıyaka S.S. 18.00 Türkiye - Rusya 
BAYAN 
Karşıyaka S.S. 20.00 Türkiye - Yeni Zelanda 
YÜZME 
Manisa 09.30 elemeler 
17.30 finaller 
ARTİSTİK CİMNASTİK 
Halkapınar S.S 14.30 Elemeler 



</TEXT>
</DOC>
