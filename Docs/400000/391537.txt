<DOC>
<DOCNO> 391537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas03.html </URL>
<DATE> 2005/11/01/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kuzey Pasifik'i kürek çekerek geçti 
</HEADLINE>
<TEXT>

     Maceraperest Fransız kürekçi Emmanuel Coindre, Japonya’dan ABD’ye gitmek üzere başladığı yolculuğu tamamladı ve kuzey Pasifik’i kürek çekerek geçti. 
     Japonya’nın başkenti Tokyo’nun batısındaki Koşi limanından 24 Haziran’da ayrılan Coindre, bugün ABD’nin Oregon eyaleti açıklarında bu ülkenin karasularına ulaşarak 129 gün süren yolculuğunu tamamladı. 
     Coindre, tek başına yaptığı Japonya-Amerika yolculuğunda hiç mola vermedi. 32 yaşındaki kürekçinin basın servisinin açıklamasında, Coindre’in Oregon açıklarında bir tekneye bindiği ve geceyi teknede geçireceği belirtildi. 
     Yolculuğun başında San Fransisco körfezindeki ünlü Golden Bridge köprüsünü varış noktası olarak belirleyen Coindre, deniz koşullarının iyi olmaması ve akıntının kendisini sürüklemesi üzerine Golden Bridge’e gitmekten vazgeçmişti. 
     Coindre’in birkaç gündür şiddetli dalgalarla ve ters yönde esen rüzgarlarla mücadele ettiği ve yaklaşık 4 ay sürmesi beklenen yolculuğun bu nedenle uzadığı belirtildi. 
     Atlas Okyanusu’nu daha önce kürek çekerek 5 kez geçmeyi başaran Coindre’ın güzergahı, profesyonellerce "yerkürenin en tehlikeli deniz yollarından biri" olarak nitelendiriliyordu. Bu bölgede daha önce 11 kürekçi başarısızlığa uğramıştı. 
     Coindre yolculuğu boyunca 6,5 metre uzunluğundaki kayığında, günde yaklaşık 16-18 saat kürek çekti. 
     Fransız Gerard d’Aboville adlı kürekçi, 1991 yılında Koşi’den Washington eyaletindeki İlwaco’ya 134 günde ulaşmayı başarmıştı. 
     
</TEXT>
</DOC>
