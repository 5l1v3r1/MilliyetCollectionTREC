<DOC>
<DOCNO> 386495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas13.html </URL>
<DATE> 2005/10/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
2 hemşireden biri tiryaki 
</HEADLINE>
<TEXT>

     Yapılan bir araştırmada, her 2 hemşireden birinin sigara içtiği, hemşirelerin sigaraya çoğunlukla çevre, arkadaş etkisi, stres ve sıkıntı gibi nedenlerle başladığı ortaya çıktı. 
     Selçuk Üniversitesi SÜ Meram Tıp Fakültesi Aile Hekimliği Anabilim Dalı Öğretim Üyeleri Prof. Dr. Selma Çivi, Yrd. Doç. Dr. Ruhuşen Kutlu ve Uzman Dr. Kamile Marakoğlu, 248 hemşire arasında ''SÜ Meram Tıp Fakültesi hemşirelerinde sigara içme sıklığı ve bunu etkileyen faktörler'' konulu bir araştırma yaptı. 
     Araştırmada, yüzde 77'si 30 yaş altında olan hemşirelerin büyük çoğunluğunun sigara içtiği ortaya çıktı. 
     Deneklerin yüzde 56.5'inin halen sigara içtiğinin tespit edildiği araştırmada, hemşirelerin yüzde 37.5'inin sigara kullanmadığı, yüzde 6'sının ise sigarayı bıraktığı belirlendi. 
     Günlük tüketilen sigara miktarı konusunda da saptamalarda bulunulan araştırmada, hemşirelerin yüzde 48.2'sinin 1-10, yüzde 42.4'ünün 11-20, yüzde 8'inin 21-30, yüzde 1.4'ünün ise 31 ve üzeri günlük sigara tükettiği tespit edildi. 
     Araştırmada, hemşirelerin yüzde 50.7'sinin 15-19, yüzde 33.6'sının 20-24, yüzde 6.4'ünün 10-14 yaşları arasında sigaraya başladığı, deneklerin yüzde 55.7'sinin 6-10, yüzde 34.3'ünün ise 1-5 yıldır sigara kullandığı saptandı. 
     
     HEMŞİRELERİN SİGARAYA BAŞLAMA SEBEPLERİ 
     Araştırmada, 'Sizi sigara içmeye başlatan sebepler nelerdir ' sorusuna, deneklerin yüzde 50'si 'çevre, arkadaş grupları gibi sosyal faktörler', yüzde 24.3'ü 'stres, sıkıntı', yüzde 14.3'ü 'özenti, heves', yüzde 7.9'u ise 'keyif ve zevk' cevabını verdi. Deneklerin yüzde 83.1'inin sigaranın zararları konusunda medyanın yeterince yayın yapmadığına inandığı da anlaşıldı. 
     Ailede sigara içen yoksa sigara içme sıklığının yüzde 47.3 iken, içen olması durumunda içme sıklığının yüzde 69 olduğunun anlaşıldığı araştırmada, sigara içenlerin çoğunun arkadaşlarının da sigara içtiği belirlendi. 
     Sigara kullanan hemşirelerin ailelerinin de sigara kullanma oranının çok yüksek olduğunu anlaşıldığı araştırmada, sigara kullanan hemşirelerin yüzde 69'unun ailesinin, yüzde 64.4'ünün de arkadaşlarının çoğunun sigara kullandığı ortaya çıktı. 
     
     HEMŞİRELER SİGARAYA KARŞI DAHA DUYARLI OLMALI 
     Araştırmaya katılan hemşirelerin sigara içme sıklığının diğer üniversite hastanelerindeki hemşirelere benzer biçimde ülke genelinden oldukça yüksek olduğu belirlenen araştırmanın sonucunda, şu önerilerde bulunuldu 
     ''Gelişmiş batı ülkelerinde sağlık personeline özel 'tütün kontrol programları' ile önlemler alınırken, bizim ülkemizde de bu salgını azaltmak için acil önlemler alınmalı ve hemşirelik okulu öğrencilerine, eğitimleri sırasında bu konu ile ilgili bilgiler verilip, bilinçlendirilmelidir. Hemşireler hem sağlık konusunda toplumsal değişime önderlik edecek, hem de sigara salgını ile mücadelede etkin bir görev üsleneceklerdir. Ayrıca hemşirelerin hastalarda sigarayı bıraktırma motivasyonunu oluşturma, bırakma motivasyonu oluşmuş hastalarda da bırakma başarısını arttıran davranışsal ve medikal tedaviyi sağlama görevleri vardır. Sigara salgınından korunabilmek için, özellikle hemşirelerin bu konuda daha duyarlı olmaları gerekmektedir.'' 
     
</TEXT>
</DOC>
