<DOC>
<DOCNO> 384981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/axspo03.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eric Gerets gerilimi 
</HEADLINE>
<TEXT>


Galatasaray çalıştırıcısının, 1982'de Standart Liege forması giyerken, şampiyonluk maçında Waterschei kaptanına para vermesi ve bu yüzden 1 yıl ceza alması www.antu.com'da yayınlanınca kızılca kıyamet koptu 


Galatasaray, Beşiktaş ve Trabzon'un, Anelka'nın Konya'da elle yaptığı faul sonucu gol atmasının ardından "El değmemiş, temiz bir lig istiyoruz" pankartıyla Fenerbahçe'ye açtığı cephe yeni bir boyut kazandı. Fenerbahçe taraftarlarının sitesi olan www.antu.com "Temizligcigillerden şikeci Gerets" başlığıyla verdiği haberde, Belçikalı hocanın 1984'te ülkesinde şikeden dolayı aldığı 1 yıllık cezayı gündeme taşıdı. 
1982 yılında Belçika 1. Ligi'ndeki son maçta Standart Liege, Waterschei'yi 3-1 mağlup etmiş ve şampiyonluğunu ilan etmişti. Ancak şampiyon olmak için mutlak galibiyete ihtiyacı bulunan Standart Liege'nin bu skoru, dedikoduları yoğunlaştırınca, Futbol Federasyonu ile Belçika mahkemeleri soruşturma açmıştı. Savcılıkların yaptığı araştırma sonunda Liege Kaptanı Gerets'in, Waterschei Kaptanı Roland Janssen'e bir zarf içinde 22 bin Gulden verdiği tespit edilmişti. İki yıl süren davada deliller netleşince Gerets de, para verdiğini itiraf etmiş ve basına "Bu sadece dostça verilmiş bir paraydı" demişti. Belçika Futbol Federasyonu, itiraf yüzünden 3 yıl olarak belirlenen cezayı 1 yıla indirmişti. Gerets, ceza yüzünden ülkesinde futbol oynayamayacağı için 1984'te İtalya'nın Milan takımına transfer olmuştu. 
www.antu.com'da dün yayınlanan bu haber kısa sürede futbol camiasına yayılırken, Galatasaray da ayaklandı. Sarı-Kırmızılı yöneticiler, Gerets'in bu durumundan haberdar olduklarını, yıllar önce yaşanan bir olayın gündeme getirilmesiyle provokasyon yapıldığını iddia ettiler. Cim-Bom yönetimi, bu haberin Fenerbahçe yönetimi tarafından kasıtlı yaptırıldığını da ileri sürdü 

'Fenerbahçe bizi geçti' 

Galatasaray İkinci Başkanı Ergun Gürsoy, sarı-kırmızılı taraftarları kızdırıp, Fenerbahçeliler'i sevindirecek türden çarpıcı açıklamalar yaptı. Ezeli rakiplerinin her alanda Galatasaray'ı geride bıraktığını vurgulayan Ergun Gürsoy, bu durumun camiada büyük bir rahatsızlık yarattığını söyledi. 
Gürsoy, "ajansspor.com" internet sitesine verdiği röportajda, taraftarların son dönemde artan protestolarına dikkat çekerek, "Fenerbahçe hem yapısal hem ekonomik hem de sportif başarı olarak çok gerilerden gelip önümüze geçtiği için bu taraftarların sinir sistemini bozdu. 5 sene Avrupa'da fevkalade oynamış, başarılar elde etmiş, tesisleşmiş, her türlü özelliği olan bir takımın Fenerbahçe'nin gerisinde kalması nasıl olur Bu durum seyirciyi de bizi de etkilemiştir" ifadesini kullandı. 
Mart ayında yapılacak kongrede göreve talip olmayı düşünmediğini açıklayan Ergun Gürsoy, hakem hatalarının sürekli Fenerbahçe lehine yaşandığını da iddia etti. Sarı - kırmızılı yönetici, "Fenerbahçe'nin aleyhine hiçbir şey olmadı. Lehlerine olan 8-10 puan var ortada. Bu inkar edilemez. Uzun maratonda Fenerbahçe'nin aleyhine de kararlar alınabilirdi fakat maalesef hep lehine oldu" dedi. 

Cim-Bom tatile çıktı 

VEDAT DANACI 

Sarı - kırmızılı takım, Kayseri Erciyesspor'la gelecek hafta deplasmanda oynayacağı maçın hazırlıklarını tek antrenmanla sürdürdü. Teknik Direktör Eric Gerets yönetimindeki idmanda futbolcular, dar alanda pas ve şut çalışması yaptılar. Milli takımlarda bulunan isimlerin yanı sıra sakatlıkları süren Ayhan, Hasan Şaş ve Sabri çalışmaya katılmadı. Tedavileri devam eden Altan, Ümit Karan, Cihan ve Hasan Kabze ise hafif koşu yaptı. Gerents idman sonrası futbolcularına hafta sonu için izin verdi. Cim Bom, pazartesi yapacağı çalışmayla hazırlıklarına devam edecek. 

Dev hamle 

ERHAN TELLİ 

Galatasaray Yönetimi, borç yükünden kurtulmak için geliştirilen projeyi hayata geçiriyor. Başkan Özhan Canaydın ve 2. Başkan Ergun Gürsoy, Büyükçekmece Belediyesi'ne bağlı Kavaklı beldesinde bulunan 250 dönüm araziyi dün tapusuyla birlikte resmen kulübe kazandırdı. Sarı - kırmızılılar, Florya Metin Oktay Tesisleri'nin kurulduğu değerli araziyi satarak, futbol tesislerini Büyükçekmece'ye taşıyacak. Elde edilecek gelirle de borçlar kapatılacak. 

Ramazan tarifesi 

Galatasaray Teknik Direktörü Eric Gerets, Ramazan ayında oruç tutan oyuncularını düşünerek antrenman saatlerinde değişiklik yaptı. Futbolcularını oruç konusunda serbest bırakan Belçikalı hoca, 15.30'da yaptırdığı öğleden sonraki idmanları saat 21.00'e alıp, iftardan sonraya bıraktı. Yeni uygulamaya pazartesi gününden itibaren başlanacak. 


</TEXT>
</DOC>
