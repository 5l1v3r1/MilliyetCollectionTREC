<DOC>
<DOCNO> 385507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko53.html </URL>
<DATE> 2005/10/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bursa Tarım Müdürlüğü Kırmızı biberdeki aflatoksin sorunu sürüyor 
</HEADLINE>
<TEXT>

     Bursa Tarım İl Müdürlüğü, yapılan denetimler ve Tarım ve Köyişleri Bakanlığı'nca yürütülen izleme proje sonuçlarına göre, kırmızı biberde aflatoksin sorununun devam ettiğinin gözlendiğini bildirdi. 
     Bursa Tarım Müdürlüğü'nden yapılan yazılı açıklamada, aflatoksin ve okratoksin A'nın, insan ve hayvanlarda kanserojen, teratojen ve benzeri etkiler gösteren toksik maddeler olduğu belirtilerek, kırmızı biberin uygunsuz şartlarda hasat edilmesi, kurutulması ve üretilmesi halinde, küflerin toksin oluşumuna yol açtığı, bu ürünlerin tüketilmesi sonucu insan sağlığının geri dönüşü olmayacak şekilde olumsuz etkilenebildiği kaydedildi. 
     Tarım ve Köyişleri Bakanlığı'nın, 1991 yılından bu yana sorunun çözümüne yönelik önemli çalışmalar gerçekleştirdiğine değinilen açıklamada, sorunun, kurutmanın doğal şartlarda toprak, naylon ve bez üzerinde yapılmasından kaynaklandığının tespit edildiği, kesin çözüm için kurutma işleminin modern tesislerde yapılması gerektiği vurgulandı. 
     Bakanlığın, aflatoksin oluşumunun önlenmesi amacıyla ''Kırmızı Biberlerde Aflatoksin ve Okratoksin A Oluşumu Üzerine Araştırmalar'', ''Kırmızı Biberlerde Aflatoksin Oluşum Nedenleri ve Çözüm Yolları Üzerinde Araştırmalar'' konulu detaylı araştırma projelerini gerçekleştirdiği ifade edilen açıklamada, sorunun nedenleri ve çözüm yollarının belirlendiği kaydedildi. 
     Çalışma sonuçları doğrultusunda aflatoksinsiz biber elde edilmesi için çözüm yollarının önerildiği, bu sayede okratoksin A oluşumunun da engellenebileceği belirtilen açıklamada, şöyle denildi 
     ''Ancak, il müdürlüğümüzce yapılan denetimler ve bakanlığımızca yürütülen izleme proje sonuçlarına göre, kırmızı biberde aflatoksin sorununun devam ettiği gözlenmektedir. Buna en büyük neden olarak, bakanlığımız önerilerinin ve verilen eğitimlerin dikkate alınmadığı, halen toprak, naylon ve bez üzerinde bütün halde biber kurutulmaya devam edildiği ve böylelikle biberlerde yüksek düzeyde aflatoksin oluşumunun engellenemediği tespit edilmiştir.'' İnsan sağlığını korumak amacıyla toprakta, naylon ve bez üzerinde bütün halde biber kurutulmasının bakanlık tarafından yasaklandığı vurgulanan açıklamada, şu görüşlere yer verildi 
     ''Bu uygulamayı yapanlar ve bu biberleri alan, işleyen ve satarak tüketime sunanlar hakkında 5179 Sayılı Kanun ve buna bağlı olarak yayınlanan yönetmelikler gereği yasal işlem yapılacaktır. İlimizde bulunan çiftçi, sanayici ve satış yerlerinin konu hakkında bilgilendirilmeleriyle tüketicilerin bu konuda sergileyecekleri duyarlı ve bilinçli davranışlar sorunun çözümünü kolaylaştıracaktır.'' 
     
</TEXT>
</DOC>
