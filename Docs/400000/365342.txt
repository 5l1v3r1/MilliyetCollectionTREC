<DOC>
<DOCNO> 365342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun41.html </URL>
<DATE> 2005/07/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Alman basını Merkel'in Türkiye tutumu bir kararsızlığa benziyor 
</HEADLINE>
<TEXT>

     Almanya'da yayımlanan Süddeutsche Zeitung gazetesi, Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliği konusunda kararsızlık gösterdiğini yazdı. 
     Gazetenin yorumunda, Merkel'in bir yandan Türkiye için ''imtiyazlı ortaklık'' istediği, diğer yandan AB ülkelerinin aldığı kararlara bağlı kalacaklarını söyleyerek çelişkiye düştüğü görüşü savunuldu. Yorumda, ''Merkel'in tutumu siyasi bir kararsızlığa benziyor. Zira seçim kampanyasında CDU'nun, Türkiye'yi neden bir yandan AB'den uzak tutmak isterken aynı zamanda imtiyazlı olarak AB'ye bağlamak istediğini anlatması güç oluyor'' denildi. 
     Hıristiyan Sosyal Birlik Partisi'nin CSU de, Türkiye'nin AB üyeliğine karşı seçim kampanyası yürüteceğini açıkladığı hatırlatılan yorumda, ''Bu sözler kulağa, sanki Birlik partileri CDU CSU yönetimindeki bir hükümetin, Ankara ile müzakerelerin başlatılmasını hala engelleyebilir ve bunu istiyormuş gibi geliyor. Ancak bunu yapabilmek için 3 Ekim'e kadar AB'deki 25 hükümet başkanının hepsinin yeni bir kararına ihtiyaç var. Ancak Merkel seçimleri kazansa bile 3 Ekim'de henüz başbakan olmayacak. Hükümet başkanını seçecek yeni federal meclis bu tarihten sonra toplanacak'' şeklinde görüşe yer verildi. 
     Merkel'in başbakan olmamasına rağmen Türkiye'ye yaptığı ziyaret sırasında başbakan gibi karşılandığı görüşüne yer verilen yorumda, ''Türkler kibarlıktan anlıyorlar. Merkel, Türkiye'yi ziyareti sırasında, devlet başkanlarının yaptığı gibi Atatürk Anıtı'na çelenk bıraktı, Başbakan Recep Tayyip Erdoğan ile özel bir akşam yemeği yedi ve İstanbul'da iş görüşmelerinde bulundu. Merkel, Türklerin eleştirel yaklaşan birine gösterdikleri Doğu'ya mahsus kibarlıktan da oldukça etkilenmiş görünüyordu, ancak buna rağmen görüşünü değiştirmedi'' denildi. 
     Berlin'de bir hükümet değişikliği olasılığının ortaya çıkmasından bu yana Erdoğan'ın danışmanı Cüneyd Zapsu'nun, Merkel'in ''Yapılan anlaşmalara uyacağız'' cümlesini hatırlatarak, Merkel'in, bunu unutmayacak kadar diplomatik zekaya sahip olduğunu söylediği ifade edildi. 
     CDU'ya yakınlığıyla bilinen Konrad Adenauer Vakfı'nın Ankara temsilcilisi Frank Spengler'in de, ''CDU, Türkiye ile başlatılacak müzakereleri durdurmayacaktır, ancak müzakerelerin ucu açık yürütülmesini istiyor. Çünkü Türkiye'nin günün birinde tüm şartları yerine getirebileceğine inanmıyoruz'' şeklinde konuştuğu kaydedildi. 
     Merkel'in ziyaretinden sonra CDU ile AK Parti arasındaki ilişkilerin daha da yoğunlaştığını ifade eden Spengler ayrıca, Türklerin, Merkel'in ''imtiyazlı ortaklık'' fikrinin CDU'nun Türkiye'ye sert bir ''hayır'' cevabı vermesinden daha iyi olduğunun bilincinde olduklarını öne sürdü. 
     
</TEXT>
</DOC>
