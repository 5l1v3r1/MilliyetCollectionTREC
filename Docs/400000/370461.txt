<DOC>
<DOCNO> 370461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/siy02.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker, 'terör sorunu' diyecek 
</HEADLINE>
<TEXT>


Askerlerin, son günlerdeki 'Kürt sorunu' tartışmalarından rahatsız olduğu iddia edildi. 23 Ağustos'ta, 'Kürt sorunu' nitelemesine karşı çıkan ve sorunu terör çerçevesinde ele alan rapor sunacağı belirtildi 

ANKARA Milliyet 


Terörün tırmandığı ve askerin mücadele için daha fazla yetki istediği dönemde Başbakan Recep Tayyip Erdoğan'ın "Kürt sorunu"nu telaffuz ettiği aydınlar görüşmesi ve Diyarbakır ziyaretiyle başlayan tartışma, Milli Güvenlik Kurulu MGK zeminine taşınıyor. Tartışmaların yönünden rahatsız olan MGK'nın askeri kanadının, 23 Ağustos'ta yapılacak toplantıda "terör sorunu" çerçevesinde gündeme getirmeye hazırlandığı "Güneydoğu sorunu" konusunda bir rapor hazırlattığı öğrenildi. 
Son dönemde tırmanan terör karşısında geniş bir PKK dosyasını masaya koymaya hazırlanan askeri kanadın, sorunu "Kürt sorunu" olarak değil bir "terör sorunu" olarak tanımlamanın gereğine dikkat çekmesi bekleniyor. 
Bu çerçevede PKK'nın yapısı, eylemleri, kısa ve uzun vadeli hedefleri, propaganda çalışmaları, iç ve dış destekleri konusunda MGK'nın sivil kanadını bilgilendirmeye hazırlanan askeri kanadın, Genelkurmay Başkanı Orgeneral Hilmi Özkök'ün, "terörle mücadelede yetkilerin sınırlı olduğu" sözleriyle en üst düzeyde gündeme getirdiği eksikliklere vurgu yapacağı kaydediliyor. 
Askerin aynı zamanda devletin ilgili birimlerinde koordine edilmeden yapılan açıklamaların, sürdürülen mücadeleye zarar verebileceği konusunda uyarıda bulunması bekleniyor. 
Erdoğan'ın, "Geçmişte bölgeye karşı ayrımcılık ve hata yapıldı" sözlerini de içeren türde açıklamaların mücadeleyi yürüten birimleri olumsuz etkileyebileceği, terör örgütü yandaşlarına da cesaret verebileceği endişesinin gündeme getirilebileceği belirtiliyor. Kürt sorunu tartışmaları sürerken CHP yöneticilerinin gündeme getirdiği, "Başbakan bu konuları açıklamadan önce MGK'ya götürmeli" görüşünün MGK'da da dile getirilebileceği kaydediliyor. 

Formül zorlaşıyor 
Hükümetin, demokratikleşmede geri adım anlamına gelecek, yeni düzenlemelere gidilmeyeceği yolundaki açıklamaları, MGK'ya gelecek "daha fazla yetki" isteği karşısında aranacak formülü zora sokuyor. 
Askerlerin, MGK'da, Doğu ve Güneydoğu'da ekonomik canlanmanın sağlanması olanaklarının artırılmasına yönelik öneriler de getirebileceği kaydediliyor. 





</TEXT>
</DOC>
