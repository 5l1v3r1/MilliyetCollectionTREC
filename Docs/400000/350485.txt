<DOC>
<DOCNO> 350485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas05.html </URL>
<DATE> 2005/06/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Ne talihsiz hırsızım"... 
</HEADLINE>
<TEXT>

     Beşiktaş’ta bir kişi, hırsızlık amacıyla girdiği işyerinde polisler tarafından suçüstü yakalandı. 
     Barbaros Bulvarı Abbas Ağa Sokak’ta kontür satışı yapılan işyerinde gürültü duyan vatandaşlar, durumu polise bildirdi. Olay yerine gelen polisler, yakalanmamak için işyerinde perdenin arkasına saklanan M.D’yi gözaltına aldı. 
     Yanındaki çantada bir adet tornavida ele geçirilen M.D, gözaltına alındıktan sonra polis aracına bindirilirken, "Ne talihsiz hırsızım. 
     Yıllardır giriyoruz giriyoruz bir şey çıkmıyor. Yine para olmayan yere girdim. 20 dakika para aradım. Bir şey çıkmadı. Ben de içeride bir şeyler içtim. Yine yakalandım" diyerek güldü. 
     Daha önce de hırsızlık yaparken polislerce bacağından vurularak yakalandığını ve 37 ayrı sabıkası bulunduğunu ifade eden M.D, hırsızlık yapmaya devam edeceğini anlattı. 
     Çevrede uygulama yapan polis, durumu şüpheli görülen başka bir kişiyi de gözaltına alarak emniyete götürdü. 
     
</TEXT>
</DOC>
