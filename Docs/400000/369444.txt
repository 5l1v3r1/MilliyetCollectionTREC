<DOC>
<DOCNO> 369444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/spo30.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Cevanşir'de iki finalist 

Tenis Eskrim Dağcılık TED Kulübü eski başkanlarından Behbut Cevanşir anısına düzenlenen 4. Uluslararası Cevanşir Kupası Turnuvası'nda erkekler ve bayanlarda iki sporcumuz finale yükseldi. Koçbank'ın sponsorluğunda TED Kulübü Kortları'nda 16 yaşaltı tenisçilerin katılımıyla düzenlenen turnuvada dünkü yarı final maçları ardından erkeklerde Adem Özmeral, bayanlarda ise Çağla Büyükakçay finale çıktı. Turnuvada finaller bugün yapılacak. 

Zaza Atlanta'da 

NBA'de forma giyen Gürcü asıllı Türk vatandaşı Zaza Pachulia, Atlanta Hawks ile anlaşmaya vardı. Başarılı basketbolcu, eski takımı Milwaukee Bucks'ın bir haftalık karşılama süresini doldurmasının ardından Atlanta Hawks'a imza attı. 4 yıllık sözleşme imzalayan Zaza'nın 16 milyon dolar alacağı açıklandı. 

Çetindağ tamam 

Sarı - Kırmızılı takımda, Sadullah Acele'nin teknik direktörlüğü bırakmasından sonra anlaşmaya varılan Altan Çetindağ ve yardımcıları Bahadır Çırpan ile Ertuğrul Atkoşar dün sözleşme imzaladı. Tecrübeli hoca, "Efsaneyi ayağa kaldırmak için çalışacağız" diye konuştu. 

Parma, Sanz'ın 

Uzun süredir büyük mali kriz yaşayan İtalya Birinci Ligi takımlarından Parma, İspanyollar'a satıldı. Çizme ekibinin resmi internet sitesinden yapılan açıklamada, Real Madrid Kulübü'nün eski başkanı olan Lorenzo Sanz'a ait Inversiones Renfisa adlı şirketin, kulübün tüm hisselerini satın aldığı duyuruldu. 

Falco'nun silahı Yıldıray Baştürk 

Hertha Berlin Teknik Direktörü Falco Götz, Yıldıray'ın takım için çok önemli bir oyuncu olduğunu söyledi. Başarılı teknik adam, "Yıldıray'a ihtiyacım var. Kazanma adına çok savaşıyor. O benim jokerim" dedi. Götz, yıldız futbolcunun Türkiye - Bulgaristan maçına yetişemeyeceğini de dile getirdi. Bu arada Yıldıray Baştürk, Hertha Berlin dergisine kapak oldu. Gurbetçi futbolcu, A Milli Takımla birlikte Dünya Kupası Finalleri'ne katılmayı hayal ettiğini açıklayarak, "Şampiyonadaki favorim Brezilya. Ancak Almanya'nın da kadrosu oldukça güçlü" ifadelerini kullandı. 

Yertek imzaladı 

G.BİRLİĞİ transfer girişimlerini yoğun bir şekilde sürdürüyor. Kırmızı - Siyahlılar, Malatyaspor'da forma giyen Yertek Evren ile anlaşma sağladı. 23 yaşındaki sağ kanat oyuncusunun 3 yıllık sözleşme imzaladığı açıklandı. Yertek, "Hedefim kadroda süreklilik kazanmak" dedi. 

Binicilik heyecanı 

BİNİCİLİK Federasyonu, Pendik Belediyesi ve Ballıca Atlıspor Kulübü tarafından düzenlenen Başbakanlık Binicilik Kupası, Gençlik ve Spor İstanbul İl Müdürlüğü Kupası ile Pendik Kaymakamlık Kupası bugün sahiplerini bulacak. Yarışlar Pendik Sahili'nde yapılan parkurda gerçekleştirilecek. 

TV8'de şölen 

İNGİLTERE Premier Ligi'nin açılış maçı Everton-Manchester United karşılaşması bugün TV8'den naklen yayınlanacak. 14.45'teki maçta Ömer Üründül yorum yapacak. 

Sadigov geldi 

SARI - KIRMIZILI yönetim, Azerbaycan Milli Takım oyuncusu Reşad Sadigov ile üç senelik sözleşme imzaladı. 23 yaşındaki oyuncunun savunmada oynadığı açıklandı. Bu arada Kayserispor'un, İngiltere ve Brezilya'da oynayan iki golcünün peşinde olduğu öğrenildi. 

Perde açılıyor 

B Kategorisi 1. Grup'ta heyecan bugün başlıyor. Açılış karşılaşmasında Eyüpspor ile Maltepespor kozlarını paylaşacak. Saat 17.00'deki karşılaşma Mimar Yahya Baş Stadı'nda oynanacak. İki takım da sezona üç puanla başlamanın hesapları içinde. 


</TEXT>
</DOC>
