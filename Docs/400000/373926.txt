<DOC>
<DOCNO> 373926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur58.html </URL>
<DATE> 2005/08/29/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
''Başbakan Erdoğan, zam konusunda herhangi bir rakam vermedi'' 
</HEADLINE>
<TEXT>

     Başbakan Recep Tayyip Erdoğan’ın memur sendikaları konfederasyonları genel başkanları ile yaptığı görüşme sona erdi. 
     Görüşmeye, Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul ve Memur-Sen Genel Başkanı Ahmet Aksu katıldı. 
     Görüşmede, Devlet Bakanı ve Başbakan Yardımcısı Mehmet Ali Şahin de hazır bulundu. 
     KESK Genel Başkanı Tombul, toplu görüşmelere Şahin başkanlığında saat 20.30’da devam edilmesi kararı alındığını ve görüşmelerin bugün sona ermesinin kararlaştırıldığını bildirdi. 
     Başbakan Erdoğan’ın zam konusunda herhangi bir rakam ifade etmediğini belirten Tombul, konfederasyon olarak yeni bir değerlendirme yapacaklarını bildirdi. 
     Hükümetin zam konusunda yeni bir teklif sunmasına yönelik olarak ipucu aldıklarını ifade eden Tombul, görüşmede, ayrıca sendikal konuların, belediyelerle yapılan toplusözleşmelerin geçerliliğinin gündeme geldiğini, Başbakan Erdoğan’ın bu konularla ilgili olarak çalışma yapılacağı bilgisi verdiğini kaydetti. 
     Türkiye Kamu-Sen Genel Başkanı Bircan Akyıldız da kamu çalışanlarına 2006 yılında yapılacak zam için ayrılan bütçedeki ek payın 4.468 katrilyon liraya yükseltilmesini teklif ettiklerini bildirdi. 
     Akyıldız, saat 20.30’da görüşmelere katılmak için tekrar Başbakanlığa geleceklerini kaydetti. 
     Başbakan Erdoğan ile yapılan toplantının bitmesinin ardından her üç konfederasyonun yetkilileri görüşmelere daha sonra devam etmek üzere Başbakanlık’tan ayrıldılar. 
     
</TEXT>
</DOC>
