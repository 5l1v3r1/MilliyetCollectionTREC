<DOC>
<DOCNO> 399947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko18.html </URL>
<DATE> 2005/12/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
HSBC Bank Genel Müdürü Mortgage sisteminde aşırı beklenti var 
</HEADLINE>
<TEXT>

     HSBC Bank Genel Müdürü Piraye Antika, Türk bankacılık sektörüne yabancıların girmesini geç kalmış bir ilgi olarak gördüğünü belirterek, "Sınırlanmaması yabancıların payı gerektiği düşüncesindeyim. Sermayenin milliyeti olmaz. 
     Hissedarlara, çalışanlara ve müşterilerine en yüksek katma değer yapabilecek herkes gelsin" dedi. 
     Antika, Türkiye’nin içinde bulunduğu konjonktürde konut finansmanının ilginç bir alan olduğunu belirterek, konuta halktan talep olduğunu, bankaların da talebi karşılamaya çalıştığını söyledi. 
     HSBC Bank’ın konut kredisinde vadeyi 30 yıla uzattığını ve faizleri yüzde 1.14’e düşürdüğünü anımsatan Antika, "Burada bir bankanın vade yapısı ile fonlama yapısını dengeli götürebilmesi, faiz riski alanında ölçülebilir ve sermayeyle orantılı riskler alabilmesi çok önemli. Bizim, zaten tabi olduğumuz çok sıkı bir disiplin var. 30 yıla problemsiz şekilde çıkıyoruz" dedi. 
     Antika, 30 yıla büyük talep olmadığını, talep ortalamasının 5 ile 10 yıl arasında olduğunu belirtti. 
     
     "MORTGAGE’DE BEKLENTİLER MAKUL TUTULMALI" 
     Uzun vadeli kredilerle konut sahibi olma mortgage sisteminde aşırı bir beklenti olduğunu kaydeden Antika, şöyle devam etti 
     "Mortgage sistemi aslında, bu tür kredilerin fonlanması tarafında, özel kurulacak şirketlerin kağıt ihracı yoluyla uzun vadeli borçlanabilirliğinin sağlanması. Bu teknik bir olay. Halka dönük yüzünde ürün olarak, şu anda ipotekli konut finansmanı sistemi var. 
     Bankalar kendi kaynaklarıyla fonluyorlar. Yeni mevzuatta konut finansmanı alanında birtakım değişiklikler de gelebilir, ama esas bahsolunan bu fonlamanın nasıl yapılacağı. Fonlama bacağı tamamlanmadıkça ipotekli konut finansmanı ürününün bankalarla büyümesi biraz zor. Dolayısıyla biz de yasayı bekliyoruz. Kağıt ihraçları mutlaka hazinenin ihraçlarıyla da bir miktar rekabet edecektir. 
     Beklentilerimizi makul tutmakta yarar var." Türkiye’de tasarruf artışının krediler artışının çok altında kaldığına dikkat çeken Antika, dışardan kaynak sağlanması gerektiğini söyledi. 
     HSBC Bank’ın konut kredisinde piyasa payının yüzde 10 olduğunu aktaran Antika, "Konut finansmanının bankaya getirdiği ivmeden memnunuz" dedi. 
     
     YABANCILAR, AKILCI REKABET GETİRECEK 
     Antika, Türk bankacılık sektörüne yabancı yatırımcıların ilgisini çok pozitif değerlendirdiğini ifade ederek, "Ve bunu geç kalmış bir ilgi olarak görüyorum. Bu alanda biraz gurur da duyuyorum. HSBC’nin, bankacılık sektörüne gelen yabancı sermayeye öncülük ettiğini düşünüyorum" diye konuştu. 
     Sektöre yabancı girişinin rekabet açısından çok faydalı olacağını, uluslararası standartlarda risk yönetimi esaslarının rekabeti daha katlanabilir kılacağını belirten Antika, şunları kaydetti 
     "Salt fiyat rekabetinden daha akılcı rekabete doğru gidilecek. 
     Biz çok pozitif düşünüyoruz. Hoş gelirler, diyoruz. Türkiye’de bankacılık sektörü çok büyüyecek. Toplam kredilerin gayri safi iç hasılaya oranı biz de yüzde 30-50 arasında. Halbuki batı ülkelerinde 3 katına kadar çıkabiliyor. Dolayısıyla orada Türkiye için tek yol bu tür kredilerin büyümesi. Kredi hacmi büyüdükçe de bankacılık sektörü büyüyecek. Maliyetlerin yönetilmesi esas olacak, karlılık gereksinimi ön plana çıkacak." Antika, bankacılıkta yabancı payının sınırlı olması tartışmalarına ilişkin de şunları kaydetti 
     "Serbest piyasa şartlarına inanan bir insanım. Ben sınırlanmaması gerektiği düşüncesindeyim. Zaten çok endişe verici boyutlara da ulaşmaz düşüncesindeyim. Farkındaysanız, Türkiye’de yüzde 50-50 ortaklıklar şeklinde döndü bu satın almalar. Yüzde 50-50, dünyada bankacılıkta çok rastlanan bir ortaklık biçimi değil. O da, bu türden endişeleri giderici nitelikte bir gelişme. Bence sermayenin milliyeti olmaz. Hissedarlara, çalışanlara ve müşterilerine en yüksek katma değer yapabilecek herkes gelsin." 
     
     "ORGANİK BÜYÜYECEĞİZ" 
     Piraye Antika, HSBC olarak 2005’de iyi bir yıl geçirdiklerini, çok memnun olduklarını ifade ederken, "Karlılığımızı yaklaşık yüzde 100 oranında artırdık, belki biraz üstünde bile" dedi. 
     Yeni bir yatırım devresine gireceklerini Antika, sözlerini şöyle tamamladı 
     "Türkiye’de organik büyüme kararımız var. Organik büyümenin de itici gücü bireysel ve işletme bankacılığı olacak. Müşteri segmentasyonuna çok önem vereceğiz, özel bankacılık tüketici finansmanı alanlarında, bireysel bankacılıkta değişik segmentlerde müşteriye hitap etmeyi umuyoruz. Ürün yelpazemizi genişletiyoruz. Çok hummalı bir faaliyet içerisindeyiz." 
     
</TEXT>
</DOC>
