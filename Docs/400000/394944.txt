<DOC>
<DOCNO> 394944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/ekonomi/eko01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
6 katlık taleple halka arz rekoru 
</HEADLINE>
<TEXT>


Vakıfbank'ın halka arz edilen hisselerine 6 katlık rekor talep geldi. Talebin toplam değeri 7.1 milyar dolar olurken 1 milyar 274 milyon dolarlık hisse satıldı 

EKONOMİ SERVİSİ 

Turkcell'den sonra Türkiye'nin en büyük ikinci halka arzına çıkan Vakıfbank'ın hisselerine adeta hücum oldu. Halka arz edilen hise senedinin 5.9 katı talep toplayan Vakıfbank, bu miktarla halka arzlarda Türkiye rekorunu da kırmış oldu. Hisse talebinin parasal değeri 7.1 milyar dolar olurken, talebin ancak yüzde 19.6'sına hisse senedi verilebildi. 
Vakıfbank'ın halka arz sonuçları, Vakıfbank Yönetim Kurulu Başkanı Yusuf Beyazıt ve Genel Müdür Bilal Karaman tarafından düzenlenen bir basın toplantısı ile açıklandı. Beyazıt, uluslararası piyasalarda Vakıfbank'a gösterilen ilginin Türkiye'ye olan güvenin somut göstergesi olduğunu belirterek, bu halka arz ile Türkiye'ye önemli miktarda yabancı sermaye girişi sağlandığını söyledi. 
Beyazıt, "Deyim yerindeyse halka arzların şampiyonu olduk" dedi. Genel Müdür Karaman da, yurtdışında 6 ülkede 7 kentte çeşitli yatırımcı gruplarıyla görüştüklerini ve bunların yüzde 75'inin hisse senedi aldığını bildirdi. 
Verilen bilgiye göre, 930 milyon dolarlık hisse yurtdışı yatırımcılara, 344 milyon dolarlık hisse de yurtiçi yatırımcılara olmak üzere toplam 1 milyar 274 milyon dolarlık hisse satışı yapıldı. 
Halka arzda kişisel ve kurumsal olmak üzere toplam 34.168 kişi hisse senedi aldı. Vakıfbank, halka arz sonrası 5 milyar 62 milyon dolarlık piyasa değeriyle borsanın dördüncü büyük bankası oldu. 

Halka açık oran yüzde 25.18 
Vakıfbank'taki hisse satışına gelen yoğun talep nedeniyle 42 milyon YTL nominal tutardaki ek satış hakkı da kullanıldı. Böylece yüzde 21.89 olarak düşünülen halka arz oranı da yüzde 25.18'e ulaştı. Arzda toplam 322 milyon YTL nominal değerde hisse senedi satıldı. 

Yabancılara 930 milyon dolarlık hisse Satışa sunulan hisse 322 milyon adet Toplam hisse talebi 1 milyar 645 milyon adet Toplam talep miktarı 5.9 kat Hisse fiyatı 5.40 YTL Halka açık oran ek satışla birlikte Yüzde 25.18 Yurtdışı ve yurtiçi toplam talep 7.1 milyar dolar Toplam satış 1 milyar 274 milyon dolar Talebin karşılama oranı Yüzde 19.6 Yurtdışına satış 930 milyon dolar Yüde 73 Yurtiçine satış 344 milyon dolar yüzde 27 Vakıfbank'ın piyasa değeri 5 milyar 62 milyon dolar 

34.168 kişi Vakıfbank hissesi aldı Yatırımcı Grup Hisse alan kişi kurum sayısı Vakıfbank çalışanı 3.380 Vakıfbank müşterileri 7.399 Yurtiçi bireysel yatırımcı 23.091 Yurtiçi kurumsal yatırımcı 96 Yurtdışı kurumsal yatırımcı 202 Toplam 34.168 


</TEXT>
</DOC>
