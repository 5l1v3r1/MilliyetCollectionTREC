<DOC>
<DOCNO> 359507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko07.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silikon Vadisi için çağırdım, medyada yabancı payını sordular' 
</HEADLINE>
<TEXT>



Meksika ve Kanada liderleri dışında Sun Valley Konferansı'na bugüne kadar katılan tek lider olan Erdoğan, toplantıda ABD'li şirketleri yatırıma çağırdı. ABD'de temaslarda bulunan Başbakan Erdoğan, daha sonra Sony, Coca-Cola, Dell ve Tyco şirketlerinin de aralarında bulunduğu sekiz şirketin CEO'suyla ayrı ayrı görüşerek, yatırım çağrısını tekrarladı. 

'Projeyi önemsiyorlar' 
Türkiye'deki yabancı yatırımlar için sağlanan kolaylıklar ve teşvik bölgelerinin özellikleri konusunda bilgiler veren Erdoğan, başta Türkiye'de hayata geçirmek istediği Silikon Vadisi konusunda olmak üzere, yabancı yatırımcıları Türkiye'ye davet etti. Erdoğan'ın, görüşmelerde Türkiye'nin yatırım için doğru bir adres olduğu konusu üzerinde durduğu belirtildi. 
Görüşmeler sonrasında soruları yanıtlayan Erdoğan, Yöneticilerin, 'Türkiye için ne yapabiliriz' şeklindeki sorusunun çok önemli olduğunu belirtti. 
Erdoğan, "Biz de kendilerini Türkiye'ye yatırıma davet ettik. Silikon vadisi oluş turmada bizim arzumuz ülkemizde yatırımlarını yapıp, üretim noktasında da bu işi geliştirmeleridir. Bunu önemsediklerini ifade ettiler. Yöneticilerini ülkemize gönderecekler" dedi. 
Devlet Bakanı Ali Babacan ve Maliye Bakanı Kemal Unakıtan'ın bu şirket yöneticileriyle temas halinde olarak, ilgili bakanlar, kurum ve kuruluşlarla irtibatlandıracaklarını bildiren Erdoğan, bu konuda bazı adımlar atılabilirse arkasının geleceğine inandığını kaydetti. 

Tanıtım desteği istedi 
Erdoğan, medyadaki yabancı yatırımlarla ilgili bir soruyu yanıtlarken de görüştüğü kişilerin yabancıya yüzde 25 sınırını çok önemsemediklerini, ancak bunun daha önce teklif edildiği şekilde çıkmasının çok daha teşvik edici olacağı ve süreci hızlandıracağı yönünde düşünceleri olduğunu söyledi. 
Erdoğan'ın, görüşmelerde Türkiye'ye bazı konularda haksızlık yapıldığını da dile getirdiği ve Türkiye'nin dünyada doğru tanıtılması konusunda destek istediği de ifade edildi. 

Erdoğan, IMF gecikmesinden CHP'yi sorumlu tuttu... IMF'nin gözden geçirmeyi ertelemesi konusunu değerlendiren Başbakan Erdoğan, durumdan CHP'yi sorumlu tuttu. 
Sun Valley Konferansı sonrasında, gazetecilerin 'IMF 'nin gözden geçirmeyi ertelemesinin sıkıntı yaratıp yaratmayacağı' sorusu üzerine Erdoğan, ertelemenin, beklenenin aksine piyasalarda ciddi bir dalgalanmaya yol açmadığını söyledi. 
Erdoğan şöyle konuştu "Bu konu nedeniyle piyasaların ciddi şekilde etkileneceği söylendi, ama görüldüğü gibi herhangi bir şok etkisi gelmedi. Borsalar, normal seviyede kapattı. Parlamentodaki olumlu yaklaşımlarımız, ana muhalefet tarafından aynı ilgiyi görmediği için sosyal güvenlik yasasını yetiştiremedik. Bunu yetiştirelim çıksın ve böylece stand-by anlaşmasının ilk adımı gerçekleşsin istedik. Fakat görüldüğü gibi ikinci görüşmeyle ilgili herhangi bir sıkıntı söz konusu değil. Yeni dönem başlar başlamaz sosyal güvenlik yasasıyla ilgili adımları atacağız." 


</TEXT>
</DOC>
