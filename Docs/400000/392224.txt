<DOC>
<DOCNO> 392224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur11.html </URL>
<DATE> 2005/11/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Uyuşturucu madde kullanıcılarının yüzde 48'i ev ortamını tercih ediyor 
</HEADLINE>
<TEXT>

     Sertaç Bulur 

Emniyet Genel Müdürlüğü'nce hazırlanan rapor, uyuşturucu madde kullanıcılarının yüzde 48'inin ev ortamını tercih ettiğini, bağımlıların yüzde 72'sinin ise tedavi olmak istemediğini ortaya koydu. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı KOM tarafından yapılan araştırmaya katılan 922 kişinin yanıtlarının değerlendirilmesi sonucu hazırlanan raporda, bağımlıların yüzde 75'inin esrar kullandığı belirtildi. 
     Uyuşturucu madde kullandığı için haklarında yasal işlem yapılan bağımlıların genel profilini çıkarmak amacıyla yapılan çalışma sonucuna göre, kullanıcıların yüzde 97'si erkeklerden oluşuyor. 
     Ergenlik döneminde otoriteye isyan eden ve daha fazla bağımsızlık isteyen gençler, bu durumdan en iyi şekilde faydalanmaya çalışan uyuşturucu tacirlerinin hedefi oluyor. 
     Gençlerin bazılarında, evden ayrılma, yeni bir çevre ve iş bulma gibi kaygılara paralel olarak tütün, alkol ve madde bağımlığı başlıyor. Bağımlıların yüzde 57'si uyuşturucu madde ile ilk kez 15-24 yaş aralığında tanışıyor. Gençlerin yüzde 16'sı ise 14 yaşın altında uyuşturucuya bağımlı hale geliyor. 
     Madde bağımlılarının yüzde 54'ünün öğretim düzeyinin ilkokul olduğu belirtilirken, öğretim düzeyinin yükselmesiyle uyuşturucu kullanım oranın da azaldığı belirtiliyor. 
     Araştırmaya göre, bağımlıların yüzde 52'si bekar, yüzde 27'si evli, yüzde 3'ü de boşanmış. Yüzde 86'sının ailesi hayatta, ancak bağımlıların yüzde 68'i ailesiyle, yüzde 13'ü yalnız, yüzde 15'i arkadaşlarıyla yaşıyor. Uyuşturucuya genellikle arkadaş ortamında başlayan kullanıcıların yüzde 'ü'nün de sabıkası bulunuyor. 
     Madde kullanımının Türkiye'de kabul gören bir davranış şekli olmaması ve yasal takibin yapılması nedeniyle bağımlılar toplumdan uzak yerlerde uyuşturucu kullanıyor. Genel olarak madde kullanıcılarının yüzde 48'i ev ortamını tercih ediyor. 
     Ev özel mülkiyet kapsamında değerlendirildiğinden uyuşturucu kullanan kişi kendini güvende hissediyor. Bunun sonucunda da kendi evini ya da arkadaşının evini tercih edenlerin sayısı giderek artıyor. Bunun dışında terk edilmiş yerler ile eğlence mekanları uyuşturucu bağımlılarının madde kullanımı için tercih ettiği yerler arasında bulunuyor. 
     
     FİZİKSEL VE RUHSAL BELİRTİLER 
     Uyuşturucunun tuzağına düşen bir kişide fiziksel olarak bitkinlik, dalgınlık, uyuklama, uyku bozukluğu, konuşma güçlüğü, burun akıntısı, terleme, titreme, dengesizlik, gözde kanlanma, göz bebeğinde daralama, yüzde kızarma-soğukluk, kabızlık, ishal, mide-bağırsak yakınmaları ile yürüme bozukluğu, solunum güçlüğü ve ağrılar gibi belirtiler baş gösteriyor. 
     Bunun yanı sıra toplumsal ve ruhsal bozukluklar sergileyen gençlerde, duygu durumu değişikliği, ilgi-istek kaybı, donukluk, bilişsel bozukluklar, başarıda azalma, bakımsız dış görünüş, gerçek dışı konuşma, içe kapanma, çevre değişikliği, konuşma içeriğinde değişme, aşırı para harcama, suç işleme eğilimi, evden uzaklaşma ve madde kokusu duyma gibi şikayetler gözlemleniyor. 
     
     BAĞIMLILIKTA AİLE FAKTÖRÜ 
     Rapora göre, gencin içinde bulunduğu aile, okul ve yakın çevre, alkol kullanan, bağımlı olan genci ne kadar erken fark eder, ona yardımcı olmaya çalışırsa, kişinin bağımlılıktan kurtulma şansı o kadar artıyor. 
     Uyuşturucu maddelerin, merkezi sinir sistemini etkileyerek kullanan kişinin ruhsal ve fiziksel dengesini bozduğu, bu kişilerde fiziksel ve ruhsal bağımlılığa yol açan, kişisel ve toplumsal yönden ekonomik ve sosyal çöküntüye neden olduğu kaydedilen raporda, emniyet yetkililerinin ailelere tavsiyelerine de yer verildi. 
     
     AİLELERE TAVSİYELER 
     Emniyet yetkililerine göre, madde kullanan kişiyi anlamak için kesin bir ölçü yok. Kişilerde görülen davranış değişikliklerini hemen uyuşturucu kullanımına bağlamak ise yanlış. 
     Ani tepkiler veren, saldırgan ya da asi davranışları olan, her şeyi reddeden, davranış bozukluğu gösteren, aykırı davranışlar içinde bulunan, erken yaşlarda davranış problemleri olan, çabuk heyecanlanan, içe dönük, fazlasıyla itaatkar ve yaşıtlarından aşırı etkilenen çocukları bulunan ailelerin hemen paniğe kapılmamasını isteyen emniyet uzmanları, ailelere de şu tavsiyelerde bulunuyor 
     -Öfke ile hareket etmeyin. -Sorunu görmezden gelmeyin. 
     -Durumu gözlemleyiniz. 
     -Çocuğunuzun sosyal çevresini inceleyip, sorunun kaynağını tespit etmeye çalışın. 
     -Çocuğunuzun arkadaş ilişkilerini gözden geçirin. 
     -Çocuğunuzun uyuşturucu madde kullanmasının sebeplerinin arasında, sizin de eksik ve yanlış davranışlarınızın olduğunu göz ardı etmeyin. 
     -Çocuğunuza kesinlikle kötü davranmayınız, onu suçlamayın. 
     -Uzman bir hekimin bilgisine başvurun. 
     -Uzman hekimin tavsiyeleri doğrultusunda hareket edin. 
     -Çocuğunuzu sıkmadan, sevgi ve şefkatli bir yaklaşımla ona daha fazla zaman ayırın. 
     -Aile bağlarını gözden geçirip, sorunları giderip, güçlendirmeye çalışın. 
     
     BAĞIMLILARIN AİLELERİNDEKİ ORTAK ÖZELLİKLER 
     Uyuşturucu kullanan gençlerin ailelerinde benzer bazı özellikler bulunduğuna da dikkat çeken yetkililer, parçalanmış, boşanmış aileler ile baskıcı ve ilgisiz yaklaşım sergileyen ailelerin yanı sıra ebeveynlerden birinin kaybı, aile içinde uyuşturucu madde kullanan bir üyenin varlığı, aile içi iletişim eksikliği ve aile içinde gencin özdeşim kurabileceği bir bireyin olmaması gibi faktörlerin gençlerin uyuşturucu tacirlerinin hedefi haline gelmesine neden olduğunu ifade ettiler. 
     
</TEXT>
</DOC>
