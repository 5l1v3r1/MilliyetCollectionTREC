<DOC>
<DOCNO> 357278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun15.html </URL>
<DATE> 2005/07/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Guardian Blair, ABD'ye diklenecek 
</HEADLINE>
<TEXT>

     İngiltere'de yayımlanan The Guardian gazetesi, Başbakan Tony Blair'in İskoçya'nın Gleneagles kentinde yapılacak G8 zirvesinin sonunda yayımlanacak belgede, global ısınma konusunda ABD'ye tümüyle ters bir tutum içine gireceğini öne sürdü. 
     İddiasını Başbakanlıktan sızdırılan bazı belgelere dayandıran gazete, Blair'in dünyanın önündeki en büyük tehdit olarak gördüğü global ısınma konusunda daha önce üzerinde anlaşılan metne ters görüşlerin sonuç bildirgesine girmesini sağlayacağını iddia etti. 
     Guardian, kabinedeki bakanların Blair'i bu konuda çok kararlı gördüklerini, ''silahının kabzasına sıkı sıkı sarılmış'' sözleriyle ortaya koyduklarını da yazdı. 
     Gazete, iddiasının gerçekleşmesi halinde ilk kez bir G8 zirvesinde sonuç bildirgesi üzerinde bölünmüş bir görüntü ortaya çıkacağını ve ilk kez dünyanın en güçlü devletinin böyle bir noktada ''yalnız kalacağını'' bildirdi. 
     Guardian, Blair'in çevresinden aldığı uyarılara rağmen bu konuda ''kumar oynamakta'' kararlı olduğunu da yazdı. 
     
</TEXT>
</DOC>
