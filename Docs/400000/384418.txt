<DOC>
<DOCNO> 384418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/tamer.html </URL>
<DATE> 2005/10/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yabancı sermayeye evet, yabancı firmaya hayır 
</HEADLINE>
<TEXT>


Önceki gün, müzakerelerle ilgili gelişmeleri izlemekten yorgun düşmüş bir halde, gazetedeki odamda yazımı bitirmeye uğraşırken alt katta bir alkış koptu. Değişik servislerde zaman zaman doğum günü pastası kesilirken duyduğum alkışlara hiç benzemeyen bir tonda... Sanki milli maçta gol atmışız gibi. Salı günü, akşamüstü saatlerinde de maç olmaz ama... 
Yazımı bitirmem gerektiği için kurcalamadım. 10 dakika sonra sevinç tezahüratının eşliğinde daha da gür bir alkış Merakım iyice artsa da yazımı bitirmem gerek. Ve 5 - 10 dakika sonra 3. bir alkış dalgası... Coşkulu tezahüratın eşliğindeki bu en uzun alkışın bir final olduğuna kuşku yok. 

Maç değil, Erdemir 
Yazıma son noktayı koyar koymaz ilk işim, binamızda bugüne kadar hiç alışık olmadığım alkış türünün sırrını çözmek, alt kattaki arkadaşlarımızı neyin bu denli coşturduğunu keşfetmek oldu. Meğer Erdemir ihalesiymiş. 
İlk alkış dünya devi Mittal'in daha zarflar açıldığında elenmesine İkinci alkış, Mittal gibi dünya devi olan Arcelor, havlu attığında. Üçüncü ve en güçlü tezahürat ise son kalan yabancı Rus NLMK ihaleden çekildiğinde... Dikkatinizi çekerim, ihale Oyak'la TOBB'un liderliğindeki yerli grup arasında devam ediyor, ama yabancılar çekildiğine göre mesele yok. Herkes işinin başına dönüyor Oyak ya da TOBB fark etmez, yeter ki Mittal, Arcelor ya da Ruslar olmasın. 
Ben bizim gazetede yabancılara karşı ilk kez böylesi bir tepkiye tanık oluyorum. Bu tepkiye ilk anda şaşırsam da aslında yadırgamamam gerek, çünkü ben de sanki benzeri duygular içindeyim. TÜPRAŞ yabancıya gitmeyip de Koç'ta kaldığında nasıl da sevinmiştim Erdemir'de bu sonucun aksini düşünemiyordum zaten. TOBB'un başlattığı girişim ve Oyak Genel Müdürü Coşkun Ulusoy'un açıklamalarının ardından Erdemir'in yabancılara kaptırılmayacağı belliydi. 

Kaptan, yerli sermaye 
Akfen Grubu Başkanı Hamdi Akın, dün TV'de son birkaç cümlesini yakalayabildiğim konuşmasında, yabancı firma ile yabancı sermayeyi birbirinden ayırmamız gerektiğine işaret ediyordu. Kendisinin kazandığı ihalelerden örnek veren Akın, "Ben ancak paranın 15 - 20'sini, bilemediniz 25'ini koyarım. Gerisi için yurtdışından sermaye getireceğim. Burada önemli olan, yurtdışından para verecek kişi ve kurumları bulabilmek. 2 yıl önce kimse bizlere bu tür büyük ihaleler için para vermezdi. Şimdi istediğimizden daha fazlasını öneriyorlar..." diyordu. 
Koç Holding Yönetim Kurulu Başkanı Mustafa Koç ve CEO Bülend Özaydınlı da, TÜPRAŞ ihalesini kazandıktan sonra yurtdışından finansman sağlayacak modeller üzerinde çalıştıklarını açıklamamışlar mıydı Akın'ın dediği gibi özelleştirme ihalelerinde ipi Türk firmaları da göğüslese, yabancı sermaye mutlaka gelecek. Bunun aksi mümkün değil. Ama gelen yabancı sermaye, yerli sermayenin kaptanlığında işin içinde olacak. Ana rotayı Türk firması belirleyecek... 
Avrupa Birliği çapası var olduğu ve dünyada para kulaklardan fışkırdığı sürece, bizim işini bilen yerli sanayicilerin sırtı yere gelmez. Yabancı sermaye, yerli sanayicinin kanatları altında özelleştirme ihalelerine katılabilir. Yabancı firmalar ise milliyetçi duyguların tırmandığı bugünün haleti ruhiyesinde yaya kalır. 



</TEXT>
</DOC>
