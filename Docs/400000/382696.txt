<DOC>
<DOCNO> 382696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/dun01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmtiyazlı ortaklık önerisi şerefsizlik' 
</HEADLINE>
<TEXT>


LONDRA Milliyet 


Avrupa medyası, projektörlerini AB'deki Türkiye tartışmasına çevirdi. Avrupa'da yayımlanan gazeteler, sayfalarında Türkiye'ye geniş yer ayırdı. 
İngiliz "The Times" gazetesi, Türkiye'ye AB'de tam üyelik yerine "imtiyazlı ortaklık" önerilmesinin "şerefsizlik" olduğunu belirtti. Başyazısında tam üyeliğin bir alternatifi olmaması gerektiğini savunan gazete, "imtiyazlı ortaklık" önerisi için, "Sadece geçmişte verilen sözlerden onursuzlukla vazgeçilmesi demek değil, aynı zamanda hem AB için büyük bir hata, hem de Türkiye'nin son 42 yılının hedeflerinin küçük düşürücü bir biçimde reddedilmesi" yorumunu yaptı. 

Doğu'ya verilen söz 
"Doğu'ya Verilen Söz" başlıklı başyazısında, Türkiye ile tam üyelik müzakerelerine başlamak dışında bir alternatifin düşünülmemesi gerektiğini vurgulayan Times, önümüzdeki pazartesi başlaması planlanan müzakerelerin "büyük bir önem" taşıdığını, Türkiye'nin katılımının AB'nin kimliğinde son 50 yılda hiçbir ülkenin üyeliğinde yaşanmamış esaslı bir değişikliğe yol açacağını bildirdi. Times, şu görüşlere yer verdi "Müzakere tarihi yaklaştıkça AB üyesi ülkelerin hükümetleri ve kamuoyları Türkiye'nin üyeliği konusunda daha çok bölünüp daha çok karşıtlık sergiliyor. Avrupa Parlamentosu'nun öne sürdüğü şartlar provokatif olduğu kadar ikiyüzlü ve maksatlı. Yeni şartlar Ankara'yı kızdırmak üzere hesaplanmış adımlar gibi görünüyor." 

Gerginlik ve güvensizlik 
Yunan basını da AP'nin önceki gün aldığı kararları, "Türkiye'ye tokat" ve "Türkiye - AB ilişkileri gergin ip üzerinde" başlıklarıyla okuyucularına duyurdu. 3 Ekim öncesi Ankara'nın "ağır bir atmosferle" karşılaştığı yorumunu yapan gazeteler, Türkiye'den sözde Ermeni soykırımını tanıması ve Kıbrıs'tan askerini çekmesinin istendiğini yazdılar. Alman gazetesi Frankfurter Rundschau ise, Türkiye'nin tam üyeliğinin, destekleyicileri arasında bile rahatsızlık yarattığını savunurken, "Pazartesi başlayacak olan müzakereler, daha başlayamadan, başarısızlığın eşiğine gelmiş durumda" yorumunda bulundu.İsviçre'de yayımlanan Le Temps ise, "Fransa, Kıbrıs ve Avusturya, Türkiye konusunda dönem başkanı İngiltere'nin işini zorlaştırıyor" ifadesini kullandı. Gazeteye göre, Birlik'e üye ülkeler arasında konuyla ilgili görüş ayrılıkları yüzünden müthiş bir gerginlik yaşanıyor ve müzakerelerin başlaması öncesi azami bir güvensizlik içinde olan Avrupa, yine de süreci kesintiye uğratmaya cesaret edemiyor. 

</TEXT>
</DOC>
