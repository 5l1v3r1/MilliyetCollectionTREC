<DOC>
<DOCNO> 369209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun18.html </URL>
<DATE> 2005/08/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
FBI'dan 11 Eylül civarında saldırı uyarısı 
</HEADLINE>
<TEXT>

     Amerikan Federal Soruşturma Bürosu FBI , 11 eylüle yakın tarihlerde ABD'nin üç büyük kentinde tankerlerle terör saldırıları düzenlenebileceği uyarısında bulundu. 
     New York Times gazetesinin haberine göre, FBI'dan terör uzmanı bir grup, ABD'nin çeşitli yerlerine dağılmış El Kaide militanlarınca kaçırılacak akaryakıt veya oksijen taşıyan tankerlerle 19 eylülden önce terör saldırıları düzenlenebileceğini bildirdi. 
     ABD'de büyük çaplı can kaybına neden olmak ve Amerikan ekonomisine darbe vurmayı amaçlayan bu saldırı planlarında kaçırılan tankerlerle yakıt istasyonlarının havaya uçurulmasının hedeflendiğini yazan gazete, bu saldırıların özellikle New York, Chicago ve Los Angeles'ı hedeflediğini belirtti. 
     Gazete, istihbarat uyarınca FBI'ın, saldırıların eş zamanlı mı yapılacağını, yoksa zamana mı yayılacağını belirtmediğini yazdı. 
     Olası saldırı istihbaratının polis yetkililerince ciddiye alındığı bildirilirken, hükümet yetkililerinin istihbaratı yeterince inandırıcı bulmadıkları belirtildi. 
     
</TEXT>
</DOC>
