<DOC>
<DOCNO> 367244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo30.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Emre alkışlarla 

Newcastle United formasını ilk kez önceki akşam Deportivo La Coruna maçında giyen Emre Belözoğlu mükemmel oyunuyla tam not aldı. İngiliz ekibinin en iyi ismi olarak dikkat çeken milli futbolcu, 2-1 mağlup oldukları Intertoto Kupası yarı final rövanşındaki performansıyla ayakta alkışlandı. Emre'nin 35 metreden kullandığı serbest vuruşunda topu da üst direkte patladı. Temsilcimizin bu çabasına rağmen elenen Newcastle, UEFA'ya katılma şansını kaçırdı. 

Nihat müjdesi 

Real Sociedad'da forma giyen Nihat Kahveci, Athletic Bilbao ile oynayacakları La Liga'nın ilk maçına yetişebileceğini açıkladı. Milli yıldız, "Ligin başlamasına 1 ay gibi uzun bir süre daha var. Eğer kendimi hazır hissedersem teknik direktörle konuşarak Athletic maçında birkaç dakika da olsa oynamak istediğimi söyleyeceğim" dedi. 

Oktay geri dönüyor 

Milli futbolcu Oktay Derelioğlu'nun, Belçika 1. Ligi takımlarından Germinal Beerschot Anvers'e GBA transferi konusunda dün ilginç gelişmeler yaşandı. GBA yönetimi ile prensip anlaşmasına vararak, formayla poz veren tecrübeli golcü daha sonra parada çıkan pürüzler nedeniyle Türkiye'ye geri dönme kararı aldı. Oktay, "GBA'nın dürüst bir kulüp olduğunu sanmıştım fakat yanılmışım" dedi. 

Transfer sürprizi 

3. Lig'de Ankara Tarımspor'un kalecisi Murat Oktay, transfer görüşmesi için otobüsle Bandırma'ya giderken dolandırıldı. 19 yaşındaki kaleci, kendisini Filistinli olarak tanıtan yanındaki kişinin bisküvi ikramını kabul ettikten sonra son durak Erdek'te kendinden geçmiş halde bulundu. Cep telefonu ve 125 YTL'si çalınan Oktay, hastanedeki ilk muayenesinin ardından Balıkesir Devlet Hastanesi'ne sevkedildi. Talihsiz oyuncunun durumunun iyi olduğu bildirildi. 

Ceyhun'a 2 maç 

PFDK, Konyasporlu Ceyhun Eriş'e 2 maç ceza kesti. Kurul, 30 Temmuz'daki Ankara TSYD Kupası'nda yapılan Ankaragücü - Konya maçında, "rakibine yönelik eylemi" nedeniyle tecrübeli futbolcuya iki resmi müsabakadan men cezası verdi. Ceyhun, 1-0 yenildikleri maçın son dakikasında kırmızı kart görmüştü. 

Sözkesen, Samsun'da 

Karadeniz ekibi, bir dönem Galatasaray'da da forma giyen Murat Sözkesen ile maç başına bir yıllık anlaşma yaptı. Sezon başında Diyarbakırspor ile antrenmanlara çıkan ancak anlaşamayan Murat Sözkesen dün tesislere gelerek, Samsun yönetimi ile el sıkıştı. Golcü futbolcu bugün resmi imzayı atacak. 

Figo, Çizme'yi seçti 

Real Madrid'den ayrılan Luis Figo uzun pazarlıkların ardından Inter ile anlaştı. İspanyol haber ajansları, Figo'nun Real Madrid ile kampta olduğu Avusturya'dan ayrılıp, yeni sözleşmesini imzalamak üzere Milano'ya gittiğini bildirdi. Portekizli yıldızın iki yıl için 12 milyon Avro alacağı iddia edildi. 

Hırvatistan'a yenildik 

İspanya'daki 19. Avrupa Yıldız Erkekler Basketbol Şampiyonası'nda Türkiye, Çeyrek Final F Grubu'ndaki 3. ve son maçında Hırvatistan'a 87-72 mağlup oldu. Çeyrek finaldeki ilk maçında İtalya'yı, 2. sınavda Fransa'yı yenen Yıldız Takımımız, Hırvatistan mağlubiyetine rağmen yarı finale çıktı. 


</TEXT>
</DOC>
