<DOC>
<DOCNO> 382204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun33.html </URL>
<DATE> 2005/09/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rum basını Türk subay, esir aldığı Rumla görüştü 
</HEADLINE>
<TEXT>

     İsmi belirtilmeyen bir Türk subayın, 1974'deki Kıbrıs Barış Harekatı sırasında tutukladığı üç Rum'un bazı şahsi eşyalarını 31 yıl aradan sonra iade ettiği belirtildi. 
     Rum Politis gazetesi, ''Türk subayın esir aldığı Rumla dün görüştüğünü ve aralarında Rum Çavuş Hristos Konstantinis'in de bulunduğu 3 Rum'a ait şahsi eşyaları iade ettiğini'' yazdı. 
     Gazetenin haberine göre, şu anda İstanbul'da yaşayan Türk subay, 1974 yılında Lefke'nin dışında bulunan İlyas Peygamber tepesinde yakaladığı Hristos Konstantinis ile dün Geçitkale'deki bir evde bir araya geldi. Türk subay, elinde bulunan ve Konstantinis ile diğerlerine ait şahsi eşyaları iade etti. 
     İade edilen eşyalar arasında Konstantinis'in askeri kimliği ve 2 adet aile fotoğrafı, 1 adet askeri bereyle bir adet askeri sırt çantası bulunuyor. 
     Gazeteye göre, Türk subay yaptığı açıklamada, ''Rumlar ve Türklerin birlikte yaşayabileceği'' mesajını vermek istediğini, ayrıca gelininin İstanbullu Rumlardan olduğunu belirtti. 
     Şu anda İngiltere'de yaşayan Hristos Konstantinis ise sırf bu görüşme için adaya geldi. Konstantinis, evinin her zaman için Türk subaya ve ailesine açık olduğunu söyledi. Gazete, Konsantinis'in 1974 yılında esir düştüğünde 19 yaşında olduğunu ve üç ay tutuklu kaldığını belirtti. 
     Mahi gazetesi ise, Türk subayın, KKTC ile Kıbrıs Rum kesimi arasındaki geçişlerin serbest bırakılmasından sonra, Hristos Konstantinis'i aramaya başladığını, bir Kıbrıslı Türk'ten konunun günlük basında yer almasını sağlamasını istediğini, böylelikle haberi duyan ailesinin Konstantinis'e haber verdiğini yazdı. 
     Politis ve Mahi gazetelerinde yer alan Türk subay ve Konstantinis arasındaki görüşmeyle ilgili fotoğraflarda, Türk subayın yüzü kapatıldı. 
     
</TEXT>
</DOC>
