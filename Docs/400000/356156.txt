<DOC>
<DOCNO> 356156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun08.html </URL>
<DATE> 2005/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İngiltere'de gözaltındaki Türk'ün sır ölümü... 
</HEADLINE>
<TEXT>

     Mehmet TAŞÇIOĞLU- Mehmet BULUT GAZİANTEP, DHA 

      KAÇAK yollarla 10 ay önce İtalya'ya, ardından İngiltere'ye geçerek iltica talebinde bulunan Ramazan Kumluca'nın, 5 aydan beri gözlem altında tutulduğu Londra Havaalanı Polis Merkezi'nde öldüğü haberi, ailesini şüpheye düşürdü. Kumluca Ailesi, oğullarının işkence sonucu öldürülmüş olabileceği için savcılığı suç duyurusunda bulunacaklarını söyledi. 
     İnsan tacirleri ile irtibat kuran Ramazan Kumluca ile amcasının oğlu Tevfik Kumluca, 10 ay önce para karşılığı kaçak yollardan İtalya'ya gitti. İtalyan Polisi’ne iltica talebinde bulunan amca çocukları, işlemler devam ederken 5 ay önce iş bulabilmek umuduyla bu kez Fransa'ya geçti. Fransa'da da iş bulamayan Ramazan ve Tevfik Kumluca, buradan İngiltere'ye giderek yine polise iltica talebinde bulundu. Güvenlik soruşturması yapan İngiliz Polisi, Ramazan ve Tevfik Kumluca'nın İtalya Polisi'nde parmak izini buldu. İltica işlemleri durdurulan amca çocukları, Londra Havaalanı'nda gözaltına alındı. 5 ay havaalanı Polis Merkezi'nde gözaltında tutulan Kumluca, burada henüz belirlenemeyen bir sebeple öldü. 
     Oğluyla ölüm haberinden bir gün önce telefonla konuştuğunu belirten baba Ökkeş Kumluca, Uzun süredir kendisinden haber alamıyorduk. Dün aniden bir telefon geldi ve İngiltere’de Londra Havaalanı’nda polis kampından tutuklu olduğunu, mahkemesinin devam ettiğini, bir kaç gün sonra Türkiye’ye döneceğini söyledi. Konuşmamızda intihar etmesini gerektirecek bir şey hissetmedim. Oğlum Ramazan ekmek parasını kazanmak için kaçak yollarla İtalya’ya gitti. Ama bize şimdi polis gözetimi altındayken, öldüğünü söylüyorlar. Oğlum intihar mı etti, yoksa polis gözetimindeyken işkenceyle öldürüldü mü Yetkililer bununla ilgili bize açıklama yapsın. Savcılığa suç duyurusunda bulunacağız'' dedi. 
     Ramazan Kumluca ile birlikte gözaltına alınan kuzeni Tevfik Kumluca'nın babası Mehmet Kumluca da, Ben de dün oğlumla görüştüm. 2 gün sonra salıverileceğini söylüyorlarmış. Ama şimdi bende oğlumun hayatından endişe etmeye başladım. Yeğenim Ramazan öldü mü, yoksa öldürüldü mü En ufak bir olayda ortaya çıkan insan hakları savunucuları nerede '' diye sordu. 
     Baba Ökkeş ve anne Bedriye Kumluca oğullarının ölüm haberiyle sinir krizleri geçirirken, çocuklarının ölü veya dirisini görmek istediklerini belirterek, yetkilileri yardıma çağırdı. 
     
</TEXT>
</DOC>
