<DOC>
<DOCNO> 352369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas21.html </URL>
<DATE> 2005/06/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Dünya '2 aydır uyuyan' kızı konuşuyor 
</HEADLINE>
<TEXT>

     Rusya'nın başkenti Moskova'da, ''iki aydır uyuduğu'' öne sürülen 18 yaşındaki bir genç kız, basının ilgi odağı oldu. 
     Moskovskiy Komsomolets gazetesinin dün manşetten Oksana Frolova adlı genç kızın iki aydır uyuduğu yolunda haber vermesi üzerine, Frolova ailesi gazeteci akınına uğradı. 
     Gazete, İrina Bobrova adlı muhabirinin bir foto muhabiri ve bir papazla birlikte uyuyan genç kızın evine gittiğini, muhabirinin odasına girdiği kızın aniden uyanarak, ''Bu odada bulunan herkes ölecek. Ancak ben İrina'nın muhabir ölmesini istemiyorum. Onun çocuğu var'' dedikten sonra yeniden derin uykuya daldığını yazdı. 
     Anne Elena Frolova, 15 Nisan'dan beri uyuyan kızının bir büyü yüzünden uyanamadığını, sadece ünlü Rus rock şarkıcısı İlya Lagutenko'nun eve gelmesi halinde uyanabileceğini iddia etti. 
     Lugatenko'nun basın sözcüsü Marina Zalogina ise kızın talebi üzerine Lugatenko ile daha önce görüşmesine aracı olduğunu, ancak bu kez Lugatenko'nun evlerine gitmesini istediklerini söyledi. 
     Ailenin ısrarına rağmen Lugatenko ile yeni bir görüşmenin olmadığını söyleyen Zalogina, ''Bu kız hipnoz yeteneğine sahip. Bu yeteneği ve ailesini kullanarak Lugatenko ile görüşmeye çalışıyor'' dedi. 

     
</TEXT>
</DOC>
