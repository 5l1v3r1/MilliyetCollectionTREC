<DOC>
<DOCNO> 389174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun27.html </URL>
<DATE> 2005/10/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kırgızistan'da 'başbakan istifa' mitingi sürüyor 
</HEADLINE>
<TEXT>

     Kırgızistan'da geçen perşembe günü milletvekili Tınıçbek Akmatbayev'in öldürülmesinden Başbakan Feliks Kulov'u sorumlu tutan ve istifasını isteyen Akmatbayev'in yakınları ve taraftarları, eylemlerini parlamentonun önünde sürdürüyor. 
     Önceki gün cumartesi günü Başkanlık Sarayı yanındaki Alatoo Meydanı'nda toplanan, ancak akşam üzeri buradan ayrılan yaklaşık 300 kişilik gösterici grubu, protesto gösterilerine devam ediyor. 
     Öldürülen milletvekilinin kardeşi Rıspek Akmatbayev'in başında bulunduğu gösterici grubu, Başbakan Kulov'un istifasına kadar eylemlerini sürdüreceklerini açıkladı. 
     Parlamento önünde kurulan çadırlarda göstericilerin ihtiyaçları karşılanırken, milletvekilinin kardeşi, yer altı dünyasının önemli isimlerinden Rıspek Akmatbayev'in, kardeşinin mezarı başında ''intikam yemini ettiği'' belirtildi. 
     Akmatbayev, öncelikle Başbakan Kulov ile Meclis Başkanı Ömürbek Tekebayev ve bazı milletvekillerinin istifasını isterken, ''ardından da cezaevinde kardeşini öldüren katille ilgileneceği'' kaydedildi. 
     Milletvekili Akmatbayev'in öldürülmesi konusunu özel oturumda görüşmek üzere bugün toplanacak olan Meclis, yeterli çoğunluk sağlanamadığı için toplanamadı. 
     Toplantının yapılamaması üzerine Meclis Başkanı Tekebayev, eylemcilerin lideri Akmatbayev ile meydanda kurulan çadırda bir araya geldi. Meclis Başkanı Tekebayev, milletvekili Tınıçbek Akmatbayev'e cezaevine gitmesi yönünde bir talimat vermediğini belirterek, ''niçin böyle bir hareket yaptığını anlamıyorum'' dedi. 
     
     DEVLET BAŞKANLIĞININ AÇIKLAMASI 
     Devlet Başkanlığı basın merkezinden de bir açıklama yapılarak, halkın paniğe ve provokasyonlara kapılmaması istendi. 
     Halkın devlet başkanına, hükümete ve güvenlik güçlerine inanması istenen açıklamada, ülkede istikrarı bozmak isteyen hiç kimseye izin verilmeyeceği vurgulandı. 
     Açıklamada, devlet organlarının özellikle suç çevrelerinin karşısında diz çökmeyeceğine de dikkat çekildi. Bu arada Başbakan Feliks Kulov, 24 marttaki iktidar değişikliğinin ardından Bişkek Emniyet Müdürü olarak atanan, geçici hükümet döneminde ise görevinden istifa eden Ömürbek Suvanaliyev'i yeniden bu göreve getirdi. 
     Başkent Bişkek'in merkezinde 3 gündür eylemlerini sürdüren, çoğu sporcu gençlerden oluşan göstericiler, halk arasında da tedirginliğe yol açıyor. 
     Devlet Başkanlığı basın merkezinden alınan bilgilere göre başkentliler, kentin göbeğinde toplanan bu kalabalığı endişeyle takip ediyor. Halk, tedirginliğini telefonla sürekli olarak devlet başkanlığına aktararak, yönetimin sorunu bir an önce çözmesini istiyorlar. 
     Öte yandan ülkenin ikinci büyük kenti Oş'ta da, yaklaşık 500 kişilik bir grubun, yine aynı gerekçelerle protesto gösterisi düzenlediği öğrenildi. 
     
</TEXT>
</DOC>
