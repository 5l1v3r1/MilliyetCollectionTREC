<DOC>
<DOCNO> 397916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko10.html </URL>
<DATE> 2005/11/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Özelleştirmede 2006'da 1.5 milyar dolar şimdiden garanti 
</HEADLINE>
<TEXT>

     Hüseyin Tunçay 

Özelleştirmede bu yıl rekor üstüne rekor kırılırken, yapılan vadeli satışlar nedeniyle, taksitlerden gelecek yıl elde edilecek rakam şimdiden 1.5 milyar doları geçti. 
     A.A muhabirinin Özelleştirme İdaresi'nden aldığı bilgiye göre, gelecek yıl Telekom'un yüzde 55'nin blok satışından gelecek para yaklaşık 1.4 milyar doları bulacak. 
     Bunun dışında diğer özelleştirmelerin taksitlerinden gelecek yaklaşık 109 milyon dolarlık rakam ile gelecek yıl ki tahsilat 1.5 milyar doları aşacak. 
     Önümüzdeki yıl, Asil Çelik'in satışından 17.9 milyon dolar, TÜGSAŞ Gemlik Gübre Fabrikası'nın özelleştirmesinden 13.3 milyon dolar, Kuşadası Tatil Köyü ve Eti Gümüş'ün satışından da 10.3 milyon dolar alınması öngörülüyor. 
     
     RAKAM DAHA DA ARTABİLİR 
     Bu arada, büyük özelleştirmelerden TÜPRAŞ ve ERDEMİR'de devrin henüz gerçekleşmemesi nedeniyle, ödeme şekli de netlik kazanmadı. 
     Söz konusu özelleştirmelerle birlikte yaklaşık 8.7 milyar dolarlık özelleştirmenin sırada beklediği göz önüne alındığında, bunların ödeme şekline göre, gelecek yıl alınacak rakam daha da yukarı çıkabilecek. 
     
     ÖZELLEŞTİRME UYGULAMASI TUTARI 
     Öte yandan, bu yıl içinde satış ve devri tamamlanan özelleştirmelerin tutarı 8 milyar 207 milyon doları bulurken, bunun ağırlıklı bölümü 6 milyar 550 milyon dolarlık Telekom özelleştirmesinden geldi. 
     İhalesi tamamlanmış onay ve sözleşme imza aşamasındaki projelerin tutarı ise 8 milyar 740 milyon doları buluyor. 
     Bekleyen devirler içinde TÜPRAŞ ve ERDEMİR en büyük ihaleler olarak başı çekerken, 755 milyon dolarlık Mersin Limanı özelleştirmesi ile 613.5 milyon dolarlık araç muayene istasyonları da devir için sıra bekliyor. 
     
</TEXT>
</DOC>
