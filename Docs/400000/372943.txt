<DOC>
<DOCNO> 372943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/gun04.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 'demokrasi' kutlaması 
</HEADLINE>
<TEXT>


ABD Dışişleri Bakanlığı, yaptığı yazılı açıklamada Türkiye'yi, insan hakları ve demokratikleşmede attığı adımlardan ötürü kutladı 


Türkiye'nin, son yıllarda demokratikleşme ve insan hakları konularında etkileyici adımlar attığını kaydeden ABD Dışişleri Bakanlığı, bu kararlı çabalardan dolayı Türk yetkilileri ve Türk halkını kutladı. 

Yazılı yanıt verdi 
Dışişleri Bakanlığı sözcüsü Sean McCormack'in salı günkü basın toplantısında, Başbakan Recep Tayyip Erdoğan'ın, "Kürt meselesinin demokrasiyle çözülebileceği" yönündeki sözlerini anımsatan bir gazeteci, Türkiye'nin insan hakları uygulamaları çerçevesinde bu sözler konusunda ABD'nin görüşünü sormuştu. McCormack ise yanıtı yazılı olarak verdi. 

Destek sürecek 
ABD'nin, AB yolunda Türkiye'nin demokratikleşme çabalarını uzun süredir desteklediği belirten Dışişleri Bakanlığı sözcüsü McCormack, şöyle konuştu 
"Türkiye, son yıllarda demokratikleşme ve insan hakları konularında etkileyici adımlar attı. Bu da üyelik müzakerelerine başlanması için bir tarih verilmesi yönündeki AB kararına yansıdı. Bu ilerleme, ABD Dışişleri Bakanlığı'nın yıllık insan hakları raporunda da dile getirildi. Bu kararlı çabalarından dolayı Türk yetkililerini ve Türk halkını kutlarız. Bu süreci ileriye götürürken Türkiye'yi desteklemeyi sürdüreceğiz." 




</TEXT>
</DOC>
