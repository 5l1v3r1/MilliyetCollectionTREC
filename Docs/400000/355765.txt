<DOC>
<DOCNO> 355765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo17.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzg r gibi geçti 
</HEADLINE>
<TEXT>


79. Gazi Koşusu'nu son düzlükte adeta uçan ve rakiplerini sürklase eden Popular Demand, jokey Halis Karataş ile kazandı. Tayın sahibi Gülsüm Eliyeşil'e kupasını Cumhurbaşkanlığı Genel Sekreteri Kemal Nehrozoğlu verdi 


Bu yıl 79'uncu kez düzenlenen Gazi Kupası Koşusu'nu, Gülsüm Eliyeşil'in sahibi olduğu Popular Demand Eagle Eyed - İman isimli safkan, jokeyi Halis Karataş ile 2.29.43'lük dereceyle kazandı. Gazi Koşusu'nu en çok kazanan eküri ünvanını elinde bulunduran Eliyeşiller, 18 yıl aradan sonra 13'üncü kez kupayı müzelerine götürdüler. Jokey Halis Karataş ise 1996'da Bold Pilot ile pist ve mesafe rekoru olan 2.26.22 ile kazandığı Gazi'yi 9 yıl aradan sonra ikinci kez önde bitirerek kariyerine bir başarı daha ekledi. Koşuda Mahalle Çocuğu ikinci olurken, Caribou üçüncü, Golden Sun ise 4. oldular. Popular Demand bu başarıyla yılın atı ünvanını da alırken, sahibine büyük onur yanında yetiştiricilik ve kaydiyelerle birlikte yaklaşık 584 bin YTL 584 milyar TL kazandırdı. 

Veliefendi'de tarihi gün 
3 yaşlı İngiliz taylarının yarış yaşamları boyunca sadece bir kez koşabildiği ve katılmanın dahi büyük onur sayıldığı Gazi Koşusu'na bu yıl 18'i erkek, 4'ü dişi olmak üzere toplam 22 safkan üç yaşlı İngiliz tayı katıldı. 
Bu yılki Gazi Koşusu'na havanın son derece güzel olmasını fırsat bilerek hipodromu dolduran yarışseverlerin büyük ilgisi yanında Tarım ve Köyişleri Bakanı Mehmet Mehdi Eker ve rekor sayıda bürokratın da katılması dikkati çekti. 
Popular Demand bugüne kadar sergilediği performansla Gazi Koşusu'nun en çok şans verilen ismi idi. Koşu boyunca ön gruba katılmadan yarışı gerilerde takip eden Popular Demand, son düzlüğe çıkıldığında en gerilerden gelerek yaptığı müthiş ataklarıyla rakiplerini tek tek sürklase etti ve fotoya emin adımlarla süzüldü. Bitirici sprintine hiç bir rakibinin karşılık veremediği safkan, koşuyu önde bitirirken yarışseverlerden de büyük alkış aldı. 

HEPSİ coşturdu 

Koşu sonrası yapılan kupa töreninde, at sahibi Gülsüm Eliyeşil, eşi Sadık Eliyeşil ile birlikte kupayı Cumhurbaşkanı'na vekaleten Cumhurbaşkanlığı Genel Sekreteri Kemal Nehrozoğlu'ndan aldı. Tarım ve Köyişleri Bakanı Mehmet Mehdi Eker atın antrenörü Veysel Boztaş'a, İstanbul Valisi Muammer Güler de jokey Halis Karataş'a birer şilt verdiler. 
Koşu öncesi 'HEPSİ' grubu, hipodromu dolduran yarışseverlere şovları ve şarkıları ile keyifli anlar yaşattılar. Ayrıca ünlü modacı Cemil İpekçi, Gazi Koşusu için özel olarak tasarladığı şapka defilesini ünlü mankenlerle halka sundu. Piknik alanında kurulan standlarda, gün boyunca katılımcılara ücretsiz ikramlar verildi. Türkiye Jokey Kulübü tarafından çocuklar için çeşitli oyun, gösteri ve animasyonların da düzenlendiği İstanbul Veliefendi Hipodromu ailelere unutulmaz bir gün geçirtti. 


</TEXT>
</DOC>
