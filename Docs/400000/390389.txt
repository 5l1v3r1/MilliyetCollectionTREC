<DOC>
<DOCNO> 390389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun22.html </URL>
<DATE> 2005/10/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Talat'ın Annan'a mektubu, BM belgesi olarak yayımlandı 
</HEADLINE>
<TEXT>

     KKTC Cumhurbaşkanı Mehmet Ali Talat, BM Genel Sekreteri Kofi Annan'a bir mektup göndererek, Rumların Kıbrıslı Türklere yönelik son zamanlarda büyük artış gösteren aşırı milliyetçi, şoven ve ırkçı yaklaşımlarına dikkat çekti. 
     Talat, mektubunda, çağdaş dünya ve Avrupa Birliği ilkelerine aykırı olan bu tür yaklaşımların, Güney Kıbrıs'ta 2005 yılının ''EOKA özgürlük mücadelesini hatırlama ve onore etme yılı'' olarak ilan edilmesiyle kendini daha çok göstermeye başladığına işaret ederek, ''2005'in Rumlar arasında milliyetçilik duygusunun artırılması amacıyla EOKA yılı ilan edildiğinin unutulmaması gerektiğini belirtti. 
     Talat, 12 Ekim'de gönderdiği ve BM belgesi olarak yayımlanan mektubunda, Kıbrıslı Türklerin her şeye rağmen adanın yeniden birleştirilmesi yolunda yürümeye devam etmekte kararlı olduğunu vurguladı. Ancak Kıbrıs sorununun çözüme kavuşturulmasında ilerleme kaydedilmesi için tek tarafın iyi niyetinin yeterli olmadığının altını çizen Talat, ''Özellikle Rum liderliği altındaki Güney Kıbrıs'ta Kıbrıslı Türklere karşı hoşgörünün süratle tükendiği bir zamanda sorununun çözüme kavuşturulmasında ilerleme kaydedilmesi için tek tarafın iyi niyeti yeterli değildir'' ifadesini kullandı. 
     Talat, mektubunda, uluslararası topluluğa ve özellikle Avrupa Birliği'ne de çağrı yaparak, Tasos Papadopulos yönetiminin, Kıbrıslı Türklere karşı son günlerde hat safhaya çıkan bütün ayrımcı hareketlere bir an önce son verilmesi için, gerekli adımları atması yönünde cesaretlendirilmesini istedi. 
     Talat, mektubunda, ''uluslararası topluluğa ve özellikle AB'ye, Kıbrıslı Türklere karşı Güney Kıbrıs'a geçişlerinde sergilenen aşırı milliyetçi, şoven ve ırkçı yaklaşımlar temeline dayalı bütün ayrımcı hareketlere bir an önce son verilmesi için gerekli adımları atması yönünde Kıbrıs Rum liderliğini cesaretlendirmesi çağrısı yapıyoruz'' ifadesini kullandı. 
     -IRKÇI RUM YAKLAŞIMLARINA ÖRNEKLER- ''Güney Kıbrıs'taki aşırı milliyetçi, şoven ve ırkçı yaklaşımların, Kıbrıslı Türklerin uluslararası anlaşmalardan doğan meşru hakları pahasına adanın tümüne hakim olma üzerine kurulu eski Rum siyasetinden doğan hareketler olduğunu'' kaydeden Talat, mektubunda son zamanlarda artış gösteren aşırı milliyetçi, şoven ve ırkçı Rum yaklaşımlarına örnekler verdi. 
     Talat'ın Rum basınında çıkan haberlerden alıntılar yaparak verdiği örnekler arasında, Rum Milli Muhafız Ordusu'ndaki askerlerin giydikleri tişortlerin üzerinde ''Tek iyi Türk ölü Türktür'' sloganının yazması, 11 Ağustos'ta Güney Kıbrıs'tan Kuzey Kıbrıs'a turist taşıyan dört otobüsün yakılması, aşırı ırkçı ''Hrisi Avgi'' Altın Şafak örgütü üyelerinin Veysel Toksoy ve Sadık Aktan isimli Kıbrıslı Türklere saldırarak küfretmeleri ve onları dövmeleri ile eylül ayı sonlarında Vedat İnköylü'nün Lefkoşa'nın Rum kesiminde arabasıyla seyrederken üç Rum tarafından darp edilmesi ve arabasına büyük maddi hasar verilmesi yer alıyor. 
     Talat, bazı Kıbrıslı Türklere Rum hapishanelerinde yapılan kötü muamelenin, Avrupa Konseyi İnsan Hakları Komiseri Alvaro Gil-Robles'in 12 Şubat 2004 tarihli raporuyla da doğrulandığını Annan'ın dikkatine getirdi. 
     Mektubunun sonunda, Kıbrıs Türk tarafı olarak Kıbrıs sorununa barışçıl çözüm bulunması yönündeki taahhütlerini yineleyen Talat, adada çözüm hedefine ulaşmak için BM Genel Sekreteri'nin iyi niyet misyonu çerçevesinde, Annan planı temelinde müzakerelerin yeniden başlamasına hazır olduklarını vurguladı. 
     
</TEXT>
</DOC>
