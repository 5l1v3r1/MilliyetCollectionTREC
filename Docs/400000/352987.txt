<DOC>
<DOCNO> 352987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo19.html </URL>
<DATE> 2005/06/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Malatyaspor, Okan Yılmaz ile sözleşme imzaladı... 
</HEADLINE>
<TEXT>

     Malatyaspor, Bursaspor ile yollarını ayıran golcü futbolcu Okan Yılmaz'la 2 yıllık sözleşme imzaladı. 
     Okan, Ceylan Intercontinental Otel'de gerçekleştirilen imza töreninde kendisini 2 yıllığına sarı-kırmızılı renklere bağlayan sözleşmeye imza attı. 
     Törene, Malatyaspor İkinci Başkanı Celal Birsen, yönetim kurulu üyesi Ergun Besli ve futbolcunun menajeri Ali Güven de katıldı. 
     Okan, imza tördeninin ardından 44 numaralı formayı elinde tutarak basın mensuplarına poz verdi. 
     Golcü oyuncu, Bursaspor'daki başarılarını Malatyaspor'da da devam ettireceğine inandığını kaydederek, ''40. kuruluş yılında Malatyaspor'a güzel şeyler vermek istiyorum'' dedi. 
     Yurt içinde 11-12 kulüple görüştüğünü, yurt dışından da 2 teklif aldığını anlatan Okan, bu kulüplerin hepsine teşekkür ederek, şunları söyledi 
     ''Son olarak İtalya'dan Empoli takımıyla görüştüm. İkinci Lig'de oynamama rağmen İtalya'dan teklif gelmesi hem kendi adıma, hem de Türk futbolu adına gurur vericidir. Her futbolcu Avrupa'da oynamak ister ama orada sunulan şartlarla, Malatyaspor'un gösterdiği maddi ve manevi desteği kıyaslayarak tercihimi yaptım.'' Okan Yılmaz, kulüp başkanı Hikmet Tanrıverdi'ye de kendisine sunduğu olanaklardan dolayı teşekkür etti. 
     Malatyaspor İkinci Başkanı Celal Birsen ise kulübün 40. kuruluş yıldönümüne yakışır bir kadro oluşturmak için çalıştıklarını ve bu doğrultuda da Okan ile 2 yıllık sözleşme imzaladıklarını belirtti. 
     Malatyaspor'un bu sezon oluşturacağı kadroyla hedeflediği noktaya ulaşacağını ifade eden Birsen, Okan Yılmaz'ın da golleriyle bunda katkı sahibi olacağını söyledi. 
     Birsen, Okan ile anlaştıktan sonra golcü futbolcunun İtalyan ekibiyle görüştüğünü, ardından da kendilerini tercih ettiğini hatırlatarak, bu tercihinden dolayı Okan'a teşekkür etti. 
     Diğer yandan, menajer Ali Güven ise Okan'a İtalya'da Empoli'nin yanı sıra Fiorentina'nın da talip olduğunu kaydetti. 
     
</TEXT>
</DOC>
