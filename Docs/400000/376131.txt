<DOC>
<DOCNO> 376131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo26.html </URL>
<DATE> 2005/09/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Lorant İstanbul'a puan almaya gidiyoruz... 
</HEADLINE>
<TEXT>

     Turkcell Süper Ligi'nin 5. haftasında deplasmanda Galatasaray ile karşılaşacak Sivasspor'un Teknik Direktörü Werner Lorant, ''Biz İstanbul'a maç yapmaya gitmiyoruz, puan almaya gidiyoruz'' dedi. 
     Galatasaray maçın hazırlıklarını kulübün sosyal tesislerinde teknik direktör Werner Lorant gözetiminde günde çift idmanla sürdüren Sivasspor'un bugünkü antrenmanına, İsrail Milli Takım kadrosunda bulunan Balili ve Kamerun Milli Takımı Kadrosu'nda yer alan Kalla ile A2 Milli Takımı'nda forma giyen Hayrettin katılmadı. 
     Geçen hafta Almanya'da belinden ameliyat olan ve Antalya'da dinlenen Avusturalyalı kaleci Petkoviç'in de yer almadığı antrenman öncesi, Alman teknik direktör, futbolcularıyla yaklaşık 15 dakika süren bir toplantı yaptı. 
     Toplantının ardından bir süre koşu ve ısınma hareketleri yapan futbolcular, daha sonra yarı sahada yaklaşık 1 saat topla kombinasyon çalışması yaptı. Kaleciler Akın, Vedat ve Tamer takımdan ayrı olarak, kaleci antrenörü Aydın Artanlar tarafından çalıştırıldı. Avusturalyalı Kaleci Petkoviç'in sakat olması nedeniyle bu maçta forma giymesi beklenen Akın ve Vedat'ın hırslı oldukları görüldü. 
     Antrenman sırasında Lorant'ın sık sık 'bravo', 'tempo' ve 'agresif' diyerek, oyuncularını zorlu maça motive etmeye çalıştığı gözlendi. 
     Neşeli geçen antrenmanın son bölümlerinde Lorant, kaleciler ile kaleci antrenörü Aydın Artanlar'a ceza sahası yayı üzerinden plase vuruşlar yaptı. Birçok kez fileleri havalandıran Lorant, futbolcular tarafından alkışlandı. 
     
     ''İSTANBUL'A PUAN ALMAYA GİDİYORUZ'' 
     Antrenman sonrası basın mensuplarına Galatasaray maçı hazırlıklarını değerlendiren Lorant, ''Dün itibariyle çok iyi bir şekilde bu maça hazırlanmaya başladık. Çocuklar, bu maça çok iyi konsantre olmuş durumda'' dedi. 
     Bu hazırlıkların sadece Galatasaray maçına değil, 6. haftadaki Trabzonspor ve 7. haftadaki Kayseri Erciyesspor karşılaşmasına da hazırlık olduğunu ifade eden Lorant, şunları kaydetti 
     ''Çok iyi bir başlangıçtan sonra önümüzdeki 3 hafta bizim çok değer vermemiz gereken ve çok önemli maçlar. Bu maçlara çok iyi bir şekilde hazırlanmamız gerekiyor. Kesinlikle ilk 2 maçta kaybedecek bir şeyimiz yok. Türkiye kamuoyunda kesinlikle favori takım biz değiliz ama bu beni fazla ilgilendirmiyor. Çünkü biz her maça 3 puan almak için çıkıyoruz. Bizim için her puan önemlidir. Biz her maça 3 puan için başlıyoruz. Bu 2 maça da özellikle böyle başlayacağız.'' 
     
     ''SAYGIMIZ VAR, KORKUMUZ YOK'' 
     Oyuncularının büyük takımlara karşı saygıları olması gerektiğini, ancak kesinlikle korkuları olmaması gerektiğini kaydeden Lorant, ''Sabah oyuncularıma da söylediğim gibi, biz İstanbul'a maç yapmaya gitmiyoruz, puan almaya gidiyoruz. Bizim için önemli olan oyuncularımın korkmamaları, oyun disiplinini bozmamaları, sahada taktik anlayışı iyi kullanmaları ve gösterdikleri performansın biraz daha üstüne çıkıp, buradan alnımızın akıyla çıkmamız'' diye konuştu. 
     Lorant, Fenerbahçe'de görev yaptığı yıllarda Galatasaray'a karşı 6-0 galip geldiğinin hatırlatılması üzerine ise, ''Bu benim üçüncü maçım olacak. Galatasaray'a karşı oynadığım 2 maçı da kazandım. Bu tabii ki bambaşka bir maç'' dedi. 
     Kalla ve Balili'nin milli takımlarından sağlıklı bir şekilde dönmelerini arzuladığını ifade eden Lorant, oyuncularının ligde bugüne kadar işlerini en iyi şekilde yaptığını söyledi. 
     
     ''CİMBOM'A KALEMİZ KAPALI'' 
     Sivasspor'un kalecilerinden Vedat Harputlu ise, Galatasaray karşısında ligdeki en önemli sınavlarından birine çıkacaklarını belirterek, takım olarak bu maçtan 3 puan alacak güçte olduklarını söyledi. 
     Galatasaray karşısında en az 1 puan hedeflediklerini kaydeden kaleci Vedat, ''İnşallah Akın veya ben hiç önemli değil, Petkoviç'i aratmayacağız. En iyi şekilde çalışıyoruz ve bu maça hazırlanıyoruz. Galatasaray'ın golcülerine kalemizi kapattık'' dedi. 
     
</TEXT>
</DOC>
