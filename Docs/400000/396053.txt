<DOC>
<DOCNO> 396053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko26.html </URL>
<DATE> 2005/11/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bolu Dağı Tüneli 15 Aralık 2006'da açılacak... 
</HEADLINE>
<TEXT>

     Emin Gürbüz AA 

Ankara-İstanbul arasını karayoluyla 3.5 saate indirecek Bolu Dağı Geçişi Projesi'nin en önemli bölümünü oluşturan tünellerin 15 Aralık 2006'ta ulaşıma açılacağı belirtildi. 
     Bolu Dağı Geçişi Projesi için 13 yılda 715 milyon dolar harcandığı bildirildi. 
     Bolu Dağı tünelinde yapılan çalışmalar ve gelinen son nokta hakkında A.A muhabirinin sorularını yanıtlayan, Yüksel Proje Kontrol Teşkilatı Başkanı Faik Tokgözoğlu, 26 kilometrelik Bolu Dağı Geçiş Projesi'ne 1990 yılında başlandığını belirterek, ''Bolu Dağı tüneline ise 1993 yılında başlandı. Tünelde iki tüp bulunuyor. Bunlardan, Ankara'dan İstanbul yönüne olan sol tüp 2 bin 954 metre, İstanbul'dan Ankara yönüne olan sağ tüp ise 2 bin 788 metre uzunluğunda. Tüplerimiz üç şeritli yollardan oluşuyor'' dedi. 
     Tünelin yapımı için 1993 yılından bugüne kadar 240 milyon dolar harcandığını ifade eden Tokgözoğlu, şu bilgiyi verdi 
     ''Tünel içerisinde kazı bitti. Havalandırma, aydınlatma ve sinyalizasyon ihalesi yapıldı. İhaleyi alan firma 14 ay içerisinde çalışmalarını tamamlayacak. Tünel içerisinde eksik kalan yerlerde çalışmalar devam ediyor. Tünelin çalışan araçların kullanımına açılmasından sonra çalışmalar daha da hız kazandı. Bolu Dağı tüneli 15 Aralık 2006 tarihinde resmen açılacak.'' Bolu Dağı Geçişi Projesi'ne, toplam yaklaşık olarak 880 milyon dolarlık bir harcamanın yapılmasının planlandığını kaydeden Tokgözoğlu, proje için bugüne kadar, 13 yılda yaklaşık 715 milyon dolar harcandığını bildirdi. 
     
     ''TÜNEL 24 SAAT KONTROL ALTINDA'' 
     Bolu Dağı tünelinin ulaşıma açılmadan önce her türlü teste tabi tutulacağını ifade eden Tokgözoğlu, şöyle konuştu 
     ''Tünel içerisinde yapılan çalışmaların tamamlanmasından sonra her türlü kontroller yapılacak ve gerekli görülen testler yapılacak. Tünelde meydana gelebilecek bir yangın olayına karşı her türlü önlem alındı. Çıkan yangına kısa sürede müdahale ve araçların tüp değiştirmelerine kadar her türlü ayrıntı düşünüldü. Bolu Dağı tüneli 24 saat kontrol altında olacak. Bunun için her türlü ayrıntı düşünüldü. 
     Bolu Dağı tünelinin kaç şiddetindeki depreme dayanıklı olduğu her zaman merak edilen bir konu. Her zaman belirttiğimiz gibi tamamen bitirilmiş bir tünel, depremlerde en sağlam mühendislik yapılarıdır. Bolu Dağı tünelinin zarar görmesi demek, bölgede Bolu Dağı tünelinin zarar gördüğünü görebilecek insanın kalmadığını gösterir. Bir bölgeye yapılan bir tünel çalışması o bölgenin tüm özellikleri göz önüne alınarak yapılmakta. Kullanılabilecek en son teknoloji kullanılmakta.'' Bolu Dağı geçişinin bir diğer bölümü olan viyadüklerde de çalışmaların devam ettiğini, çelik kirişlerin yerleştirilmesinde sona yaklaşıldığını anlatan Yüksel Proje Kontrol Teşkilatı Başkanı Faik Tokgözoğlu, ''Tabliyeler yerleştiriliyor. Yolun gelecekteki ömrünün teminatı olan hidrolik yapıların yapımına da süratle devam edilmekte. Bolu Dağı'nda meydana gelen sis, yoğun kar yağışı ve buzlanmanın tüneli etkilememesi için her türlü önlem alındı. Buzlanmaya karşı optik algılayıcılar yerleştiriliyor. Tünelde bu tür sorunlar çok basit bir şekilde çözülmüş olacak'' diye konuştu. 
     
     BAŞBAKAN ERDOĞAN TÖRENE KATILMIŞTI 
     Bolu Dağı tünelinde yapılan ilk törene, Başbakan Tayyip Erdoğan da katılmış, tünelde ışığın ilk gözüktüğü anda yaşanan sevince işçilerle birlikte ortak olmuştu. 
     Tünellerin 2006 yılına yetiştirilmesi için çalışmalar, olumsuz hava koşullarına rağmen 24 saat aralıksız olarak sürdürülüyor. 
     Karayolları Genel Müdürlüğü'nce İtalyan Astaldi SpA firmasına yaptırılan tünelle, Gümüşova-Gerede otoyolu tamamlandığında, Ankara-İstanbul arası 3.5 saate inecek. 
     
</TEXT>
</DOC>
