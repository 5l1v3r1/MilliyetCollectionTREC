<DOC>
<DOCNO> 383034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/spo05.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaletin bu mu Dünya 3-4 
</HEADLINE>
<TEXT>


17 Yaşaltı Milli Takımımız, Dünya Şampiyonası'nda Brezilya'ya dramatik bir şekilde yenilerek finali kaçırdı. İlk yarıyı 3-0 yenik kapatan Ay-Yıldızlılar, 2. devre 10 kişiyle şov yaparak 3-3'ü yakaladı, sambacıların 90'daki golü hayallerimizi yıktı 


Genç Milli Takımımız, Peru'da düzenlenen 17 Yaşaltı Dünya Şampiyonası'nın yarı finalinde uzun yıllar unutulmayacak bir mücadele sonunda Brezilya'ya 4-3 mağlup olarak finale çıkma şansını kaçırdı. Ay - Yıldızlılar maça adeta 1-0 mağlup başladı. Henüz 13. saniyede boş durumda topla buluşan Celso ağlarımızı havalandırdı. Anderson 26. dakikada Brezilya'nın 2. golünü attı. 32'de Marcelo ortaladı, kaleci Volkan topu içeri tokatlayınca fark 3'e çıktı. Erkan'ın 45 1'de ikinci sarıdan kırmızıyla atılması umutları biraz daha azalttı. 
Ancak ikinci yarıda sahada bambaşka bir Türkiye vardı. 10 kişiyle mükemmel oynayan Ay-Yıldızlılar, 47'de Caner'in şık golüyle umutlandı, Tevfik 70'te farkı 1'e indirdi. Nuri Şahin, 76'da ender görülen güzellikte bir vuruşla skoru 3-3 yapınca tribünler, "Türkiye" sesleriyle inlemeye başladı. Bu dakikadan sonra Tevfik ile net pozisyonları harcayıp, üstünlük sayısını bir türlü atamayan Millilerimiz, Igor'un 90'daki şok golüne engel olamayınca sahadan 4-3 yenik ayrıldı. 

'Gurur duyuyoruz' 

Ay - Yıldızlı takıma destek vermek için Futbol Federasyonu Başkanı Levent Bıçakcı ile Peru'ya giderek mücadeleyi tribünden izleyen Milli Takımlar Teknik Direktörü Fatih Terim, maç sonrası soyunma odasına indi. Genç futbolcuları sergiledikleri mükemmel mücadele için kutlayan Terim, "Böylesine zorlu bir karşılaşmada 10 kişi kalmak, buna rağmen skoru 3-3'e getirmek hiç kolay değil. Tabii ki yazık oldu, ama gençler müthiş bir oyun çıkardı. Biz onları finale yükselmiş sayıyoruz. Zaten gösterdikleri performansla seyirci desteğini de arkalarına almayı ve olumlu etki bırakmayı başardılar. Bu takımla gurur duyuyoruz" dedi. 

Avcı Her şeyi yaptık, olmadı 

17 Yaşaltı Milli Takımı Teknik Direktörü Abdullah Avcı, Peru'ya gitmeden önce Türkiye'ye verdikleri şampiyonluk sözünü tutamadıkları için çok üzgün olduklarını söyledi. Brezilya karşısında maça şok bir golle başladıklarını vurgulayan başarılı hoca, "İlk yarıda takım olarak organizasyon sorunu yaşadık. Bunun neticesinde hiç hesapta olmayan şekilde farklı geriye düştük" dedi. Avcı, ikinci yarıda kazanmak için her şeyi yaptıklarını belirterek, "Fantastik bir maç oldu. 10 kişi kalmamıza rağmen mükemmel oynayarak skoru eşitledik ama galibiyete ulaşmak için şans yanımızda değildi. Her şeye rağmen sergiledikleri performans için futbolcularımı yürekten kutluyorum" ifadesini kullandı. 

Rodrigues çok mutlu 
Brezilya'nın hocası Nelson Rodrigues ise "İlk yarıda biz, 2. devrede Türkiye çok iyi oynadı. Türkiye gibi bir rakibi yenerek finale çıktığımız için kendimizi şanslı sayıyoruz. Finalde Meksika'yı da yenerek kupayı Brezilya'ya götürmeye çalışacağız" dedi. 

Rakip Hollanda 

Milli Takımımız, Dünya 3.'lüğü için, yarı finalde Meksika'ya 4-0 yenilen Hollanda ile karşılaşacak. Başkent Lima'da yarın gece oynanacak mücadele saat 23.00'te başlayacak. Final maçı ise Brezilya ile Meksika arasında oynanacak. 

Ve Nuri A Milli 

Teknik Direktör Fatih Terim, 17 Yaşaltı Milli Takım'da harikalar yaratan, Borussia Dortmund'lu Nuri Şahin'i, Almanya ve Arnavutluk maçlarının kadrosuna davet etti 

A Milli Takımımız'ın, 8 Ekim'de İstanbul'da Almanya ile yapacağı özel maç ve 12 Ekim'de Arnavutluk'la Tiran'da oynayacağı 2006 Dünya Kupası karşılaşmasının aday kadrosu, Teknik Direktör Fatih Terim tarafından açıklandı. Terim, 17 Yaşaltı Milli Takımı'nda sergilediği mükemmel performansla, İngiliz devi Chelsea'nin transfer listesine giren, Borussia Dortmund'un orta sahadaki yıldızı Nuri Şahin'i de kadroya davet etti. 
Fatih hoca, Galatasaray'ın golcüsü Ümit Karan'ı üç yıl aradan sonra takıma alırken, cezalı Hakan Şükür'ün yanı sıra Koray Avcı'yı da kadroya davet etmedi. Milli Takımımız, ilk çalışmasını pazartesi günü yapacak. Kadro şöyle Volkan, Rüştü, Serkan, Ümit Özat, Selçuk Fenerbahçe , Ümit Karan, Necati, Hasan Şaş, Ergün Galatasaray , İbrahim Toraman, Tümer, Gökhan, Okan, İbrahim Akın Beşiktaş , Fatih, Hüseyin Trabzonspor , Orkun A.Gücü , Yıldıray Hertha Berlin , Nihat R.Sociedad , Hamit Schalke , Halil Kaiserslautern , Alpay Köln , Nuri Şahin B.Dortmund , Emre Newcastle , Tolga Shakthar , Serhat Akın Anderlecht . 

Ağladılar ağlattılar 

Nefesleri kesen maç sonrası herkesi duygulandıran dakikalar yaşandı. Milli futbolcular, hakemin mücadeleyi bitiren düdüğünün ardından gözyaşlarına boğulurken, 90 dakika boyunca Türkiye'ye büyük destek veren yaklaşık 25 bin Perulu taraftarlar, Ay - Yıldızlılar'ı ayakta alkışladı. Teknik heyet de, oyuncuları teselli etmek için büyük çaba harcadı. 

Maçın karnesi 
STAT Mancsiche Trujillo 
HAKEMLER Frank de Bleeckere, Mark Simons, Peter Hermans Belçika 
TÜRKİYE Volkan 6 - Mehmet 6 , Ferhat 6 , Erkan 5 , Serdar 6 - Harun 5 Dk.46 Özgürcan 5 , Deniz 6 , Caner 7 , Aydın 5 Dk.46 Murat 6 - Nuri 8 , Tevfik 7 
BREZİLYA Felipe 6 - Leyrielton 6 , Samuel 6 , Roberto 6 , Marcelo 6 - Denilson 7 , Anderson 8 , Igor 7 Dk.90 4 Vinicius , Ramon 7 Dk.73 Mauricio 5 , Simoes 7 , Celso 7 Dk.90 3 Tacio 
GOLLER Celso Dk.1 , Anderson Dk.26 , Marcelo Dk.32 , Caner Dk.47 , Tevfik Dk.70 , Nuri Dk.76 , Igor Dk.90 
SARI KARTLAR Aydın, Tevfik, Caner, Ferhat Türkiye , Simoes, Roberto Brezilya 
KIRMIZI KARTLAR Erkan Dk.45 1 , Serdar Dk.90 2 , Özgürcan Dk.90 4 


</TEXT>
</DOC>
