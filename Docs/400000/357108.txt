<DOC>
<DOCNO> 357108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur19.html </URL>
<DATE> 2005/06/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ankara İl Milli Eğitim Müdürlüğü'nde "darp" iddiası .. 
</HEADLINE>
<TEXT>

     Eğitim-Sen Ankara 2 No’lu Şube Başkanı Özgür Bozdoğan ile sendika üyesi bir grup, "okuluna malzeme almak için gelen öğretmenin ağzında sakız olduğu için darp edildiği" gerekçesiyle protesto eylemi yaptı. 
     Ankara İl Milli Eğitim Müdürlüğü önünde toplanan grup, çeşitli sloganlar attı. 
     Eğitim-Sen Ankara 2 No’lu Şube Başkanı Bozdoğan, gazetecilere eylemlerine ilişkin açıklama yaptı. 
     Şereflikoçhisar’ın Çalören Lisesi’nde görev yapan Yusuf Aktaş isimli öğretmenin 2 gün önce okuluna malzeme almak üzere Ankara İl Milli Eğitim Müdürlüğü’ne geldiğini kaydeden Bozdoğan, "ancak burada İl Milli Eğitim Müdür Yardımcısı Fevzi Zoralioğlu ile 2 memur tarafından darp edildiğini" ileri sürdü. Bozdoğan, "Fevzi Zoralioğlu’nun darp sırasında ’alın bunu hangara götürün’ demesi hepimizde kuşku yaratmıştır. Bu ifadeyi kullanan bir kişi eğitimci olabilir mi " dedi. 
     "Çocuklara doğruyu, güzeli ve barışı öğretecek bir eğitim kurumunda böyle bir olay yaşanmasını onaylamadıklarını ve işin peşini bırakmayacaklarını" ifade eden Bozdoğan, Yusuf Aktaş’ın söz konusu 3 kişi hakkında savcılığa suç duyurusunda bulunduğunu belirtti. 
     Konuyu Ankara Milli Eğitim Müdürü Murat Bey Balta’ya da ilettiklerini kaydeden Bozdoğan, "Milli Eğitim Bakanı’nı, Ankara Valisi’ni ve Ankara Milli Eğitim Müdürü’nü, bu kişiler hakkında gereken cezanın verilmesi için göreve davet ediyoruz" diye konuştu. 
     Açıklamadan sonra darp edildiği iddia edilen Yusuf Aktaş, söz konusu kişilerden şikayetçi olduğuna ilişkin dilekçesini Ankara Milli Eğitim Müdürlüğü yetkililerine iletti. 
     Dilekçesinde, olayın nasıl meydana geldiğini anlatan Aktaş, "Zoralioğlu’na okuluna malzemeyi nereden alabileceğini sorduğu ancak ağzındaki sakızı çıkarması için kendisine hakaret ettiğini, daha sonra da 2 memurun karıştığı darp olayı olduğunu" öne sürdü. 
     "Zoralioğlu’nun kim olduğunu darp olayından sonra öğrendiğini" kaydeden Yusuf Aktaş, Adli Tıp’tan rapor aldığını söyledi. 
     Polisin güvenlik önlemi aldığı protesto eyleminde, Eğitim Sen üyeleri daha sonra olaysız dağıldı. 
     
</TEXT>
</DOC>
