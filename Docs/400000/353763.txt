<DOC>
<DOCNO> 353763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur22.html </URL>
<DATE> 2005/06/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ÖSS'de 1 soru hatalı, 3 soru yanıltıcı iddiası 
</HEADLINE>
<TEXT>

     Diyarbakır Özel Servet Günay Dershanesi Sahibi Servet Günay, Öğrenci Seçme Sınavı'nda ÖSS 1 soruda hata bulunduğunu öne sürerek iptalini istedi. 
     Günay, dershanede düzenlediği basın toplantısında, bölüm başkanlarıyla gazetede verilen soruları incelediklerini, Türkçe bölümünde 18. soruda hata tespit ettiklerini söyledi. 
     Günay, şöyle dedi 
     ''Soruda öğrenciyi yanıltıcı bir bilgi söz konusudur. 'Aşağıdakilerin hangisinde, iyelik eki aldığı için belgisiz zamir olan adlaşmış bir sıfat kullanılmıştır.' sorusu sorulmuştur. 'Adlaşmış bir sıfat kullanılmıştır' ibaresi kullanılması doğru bir yaklaşım değildir. Bu öğrenciyi yanıltıcı bir ifadedir. Çünkü adlaşmış sıfat, niteleme sıfatını çekim eki alarak veya almayarak adın yerini tutmasıyla oluşturulmuştur. Ancak soruda belgisiz sıfat olan bir sözcük adlaşmış sıfat olarak ifade edilmiştir. Bu yanlış bir bilgidir. Hiç bir şekilde belgisiz sıfatlar adlaşmış sıfat olamaz. Dolayısıyla soruda yanıltıcı bir bilgi söz konusudur. Sorunun iptali için gerekli mercilere bugün başvurumuzu yapacağız.'' ÖSYM'nin son 20 yılda yaptığı sınavlarda kullandığı bir dil olduğunu, matematik sorularında tüm bilgilerin en ince ayrıntısına kadar verildiğini ifade eden Günay, ''Geometride 30-31-32 sorularında bir doğru çizilmiş, soruda bir sorun yok. Ancak yeterli açıklama yapılmadığı için öğrenciler yanılgıya düşmüşlerdir'' dedi. 
     
</TEXT>
</DOC>
