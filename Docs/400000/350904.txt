<DOC>
<DOCNO> 350904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gunz1.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



İsrail helikopteri köye indi 

KONYA DHA 
Romanya'dan İsrail'e gitmek üzere transit geçiş yapan İsrail Hava Kuvvetleri'ne ait 2 helikopter, Konya'nın Tuzlukçu ilçesine bağlı Pazar köyü yakınlarına zorunlu iniş yaptı. Sivrihisar'da yakıt ikmali yaptıktan sonra Tuzlukçu üzerine gelen helikopterlerden birinin hidrolik aksamında meydana gelen arıza nedeniyle inmek zorunda kaldığı, diğer helikopterin de buna eşlik ettiği belirtildi. 

'Maraş'a El Cezire tanıtımı 

KAHRAMANMARAŞ DHA 
Katar merkezli yayın yapan El Cezire televizyonundan bir ekip, dünyaca ünlü Maraş dondurmasını tanıtmak için Kahramanmaraş'a geldi. Türkiye'nin ve dünyanın ünlü dondurma markası Mado'da çekim yapan ekip, dondurma ustası Erdal Kambur'un şovunu da görüntüledi. El Cezire muhabiri Omar Kaşram, Arapların Maraş dondurmasına büyük merakı bulunduğunu belirtti. 

'Teyp'ten bomba çıktı 

Denizli'de şubatta meydana gelen ve bir kadının yaralandığı teyp patlamasıyla ilgili yapılan kriminal laboratuvar incelemesinde, teybin içinde boru düzeneğinden yapılmış bomba olduğu tespit edildi. Düzeneğin patlamayla birlikte teybin içindeki kimyasal bileşimlerin şarapnel özelliği taşıması şeklinde ayarlandığı da belirlendi. 

Bir köy yangında kül oldu 

ÇORUM DHA 
Çorum'un İskilip ilçesine bağlı 50 haneli Karaağaç köyünde çıkan yangında, 4'ü boş olmak üzere 44 evin tamamen yandığı bildirildi. İskilip'e 45 kilometre uzaklıkta bulunan köydeki evlerin tamamının ahşap yapıdan oluştuğu belirtildi. Köye itfaiyenin ancak iki saat sonra ulaşabildiği öğrenildi. 

'İzinsiz mangal' davası 

Alman mahkemelerinde, ev sahipleri ile kiracılar arasında, izinsiz mangal yapma gerekçesiyle açılan çok sayıda dava bulunduğu bildirildi. Düsseldorf Eyalet Mahkemesi Sözcüsü Ulrich Thole, bu tür davalarla sık sık karşılaştıklarını belirterek, mahkemenin son olarak, balkonunda izinsiz mangal yaptığı gerekçesiyle kiracısını evden çıkaran bir kişiyi haklı bulduğunu söyledi. 

Aspendos Festivali'ni Roma Balesi açıyor 

Bugün başlayan Devlet Opera ve Balesi'nin düzenlediği 12. Aspendos Opera ve Bale Festivali, 19 Temmuz'a kadar sürecek. Festival, bu yıl üçü yabancı 12 etkinliğe ev sahipliği yapacak. Festivalin açılışı, Roma Opera ve Balesi'nin sunacağı Stravinski'nin "Petruşka" ve "Ateş Kuşu" baleleriyle yapılacak. 
Kapanışı ise ünlü Rus topluluğu Marinsky Tiyatrosu, Kirov Orkestra ve Solistleri, dünyaca ünlü şef Valery Gergiev'le yapacak. 

'Süreli yayınlar' müzayedeye çıkıyor 

11 Haziran tarihinde Elit Koleksiyon tarafından, "Süreli Yayınlar Müzayedesi" gerçekleştiriliyor. Müzayedede Osmanlı ve Cumhuriyet'in ilk dönemlerine ait dergi ve gazeteler açık artırmaya çıkarılıyor. 
Elit'in yetkilisi Eylem Arslan Gül, Milli Kütüphane ve diğer kütüphanelerimizde, arşivlerimizde periyodik yayınların koleksiyonlarının çok eksik olduğunu söyledi. Ayrıntılı bilgi Elit Koleksiyon'un internet sitesinde yayımlanıyor. 


</TEXT>
</DOC>
