<DOC>
<DOCNO> 386953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo24.html </URL>
<DATE> 2005/10/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Samsunspor, Trabzonspor maçına hazır... 
</HEADLINE>
<TEXT>

     Samsunspor, yarın sahasında yapacağı Trabzonspor maçının hazırlıklarını tamamladı. 
     Akşam saatlerinde yaptığı kısa çalışma sonrasında Nuri Asan Tesisleri'nde kampa giren Samsunspor'da, bugün yapılan çalışmaya, sakat olan Murat Sözkesen dışında tüm oyuncular katıldı. 
     Yaklaşık 1 saat süren idmanda oyuncular, koşu sonrasında yarım alanda çift kale maç yaptı. 
     Samsunspor'da, oyuncuların oldukça hırslı oldukları gözlenirken, teknik direktör Erdoğan Arıca, takımın Trabzonspor karşılaşmasına hazır olduğunu söyledi. 
     Arıca, Sinop'taki 1 haftalık kamp çalışmasının takıma çok büyük yarar sağladığını ifade ederek, ''Takım, iyi bir kamp dönemi geçirdi. Artık yarınki rakibimizi düşünmeye başladık. Tek düşüncemiz bu maçtan galibiyetle ayrılmak. Çünkü acilen puana ihtiyacımız var'' dedi. 
     Samsunspor'un, yarın 19 Mayıs Stadı'ndaki karşılaşmaya Kerem, Ali Akdeniz, Kenan, Petkov, Ayari, Adnan, Marciel, Kaies, Celil, Rafael ve Serkan Aykut 11'iyle çıkması bekleniyor. 
     
</TEXT>
</DOC>
