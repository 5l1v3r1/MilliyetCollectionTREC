<DOC>
<DOCNO> 368441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur24.html </URL>
<DATE> 2005/08/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Boğaziçi Köprüsü boyanıyor... 
</HEADLINE>
<TEXT>

     Boğaziçi Köprüsü, bakım onarım çalışmaları kapsamında orijinal rengi olan açık griye boyanıyor. 
     AA muhabirinin Karayolları 17. Bölge Müdürlüğü yetkililerinden aldığı bilgiye göre, çevre yolları ile Boğaziçi ve Fatih Sultan Mehmet köprülerinin onarım ve bakımı için 1992 yılında ihaleye çıkıldı. 
     İhalenin keşif bedelinin bitmesi nedeniyle kurum, yaklaşık 3 ay önce köprüde yapılacak çalışmalar için ikinci kez ihaleye yaptı. İhaleyi kazanan firma, şu ana kadar yapılan yüzde 45’lik işin kalan kısmını tamamlamak için başlattığı çalışmaları sürdürüyor. 
     Firma, yaz döneminde Boğaziçi Köprüsü’nün içindeki boyama çalışmalarına ara vererek, köprünün dış aksamını orijinal rengi olan açık gri renkte boyamaya başladı. 
     Yetkililer, boyama işlerinin tamamlanmasının ardından 2006 yılı içinde ışıklandırma için ihaleye çıkılacağını, ilk aşamada Boğaziçi Köprüsü’nün, daha sonra Fatih Sultan Mehmet Köprüsü’nün ışıklandırılacağını bildirdiler. 
     
</TEXT>
</DOC>
