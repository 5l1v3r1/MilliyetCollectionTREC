<DOC>
<DOCNO> 365168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur39.html </URL>
<DATE> 2005/07/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Terör kurbanı Safiye Güler Yavuz’un cenazesinde acı ve isyan vardı... 
</HEADLINE>
<TEXT>

     Mısır’ın Şarm El Şeyh tatil beldesinde düzenlenen bombalı saldırılarda ölen Safiye Güler Yavuz’un cenazesi toprağa verildi. 
     Safiye Güler Yavuz için Marmara Üniversitesi İlahiyat Fakültesi Vakfı Camii’nde cenaze töreni düzenlendi. Törene, Yavuz’un ailesi, yakınları, iş arkadaşları katıldı. 
     Tören sırasında anne Nezihi Özmen, kızının hayat dolu bir insan olduğunu, 17 Haziran 2005 tarihinde 25 yaşını doldurup 26 yaşına girdiğini belirterek, "Kızım, tek çocuğum idi. Ölümüne sebep olanları Allah kahretsin" dedi. 
     Baba Ömer Yavuz da terörün her türlüsünü tel’in ettiğini belirterek, "Bu acıyı yaşatanların Allah belalarını versin" diye konuştu. 
     Cenaze töreninde yakınlarının desteğiyle ayakta güçlükle durabilen anne Nezihi Özmen, bir ara kızının Türk bayrağına sarılı tabutuna sarılarak hıçkırıklara boğuldu. 
     Safiye Güler Yavuz’un cenazesi, öğleyin kılınan cenaze namazının ardından Ümraniye Kocatepe Mezarlığı’nda toprağa verildi. 
     
</TEXT>
</DOC>
