<DOC>
<DOCNO> 354281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/cemal.html </URL>
<DATE> 2005/06/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yazıları 2 
</HEADLINE>
<TEXT>
Yoldan sapmak 

Sonunda Avrupa Birliği olsa da, olmasa da, Türkiye AB projesi yolundaki tarihsel yürüyüşünü devam ettirmelidir çünkü Türkiye'nin uygarlık ve değişim sınavıyla AB projesi örtüşmektedir sonunda AB olsa da, olmasa da Türkiye bu tarihsel önceliğine sahip çıkmaya devam etmelidir diye noktalamıştım dünkü yazımı... 
Evet, öyle. 
Türkiye'ye pusulasını şaşırtmak isteyen var. 
Hem içeride hem dışarıda var. 
Bunlara kanmamak lazım. 
Neden 
Çünkü sonunda AB olsa da olmasa da, örneğin Türkiye ekonomide yapısal değişimini sürdürmek zorunda. IMF ile yapılmış olan üç yıllık ekonomik programın öngördüğü adımlardan Türkiye vazgeçemez. 
Ekonomik reformlarını sosyal güvenlikte, bankacılıkta, vergi düzeninde, tarımda devam ettirecektir. 
Özelleştirmeleri hızlandıracaktır. 
Devleti ekonomide küçültecektir. 
Mali disiplini gevşetmeyecektir. 
AB olsa da olmasa da bunları yapacaktır Türkiye. Başka türlü aş ve iş sorunu kalıcı biçimde çözülemez çünkü. Türkiye'nin ekonomik büyümesi başka türlü sürekliliği olan bir raya oturamaz. 
İşte bunun içindir ki 
AB olsa da olmasa da, Türkiye ekonomisinde tepeden tırnağa değişimi öngören yapısal reformlar konusunda ipe un sermek Türkiye'nin gündeminde olmayacaktır. Ve Türkiye, ekonomide değişimini hızlandırdığı ölçüde AB ile bütünleşme yolunda mesafe alacaktır. 
Bu bakımdan, AB ile başmüzakereciliğe Ali Babacan'ın seçilmiş olması doğru bir tercih olarak gözüküyor. Çünkü Babacan, ekonomiden sorumlu devlet bakanı olarak reformcu çizgide bugüne kadar titiz bir yol izledi. Ekonomiye dikiş tutturmanın bilincinde oldu. Ekonomide işleri sıkı tutan genç bir siyasetçinin, aynı zamanda AB direksiyonuna oturmasında isabet var. 
Yine devam edelim. 
Sonunda AB olsa da olmasa da, örneğin Kıbrıs sorununun çözülmesi Türkiye'nin çıkarınadır. 
Neden mi 
Türkiye AB üyesi olmasa da, Avrupa Konseyi'nin üyesidir. Avrupa İnsan Hakları Mahkemesi'nin yargı yetkisini kabul etmiştir. Bu yüzden örneğin Türkiye Avrupa yolundan sapsa da, Loizidu davaları devam edecek, Türkiye'nin tazminat sorunu gitgide büyüyecektir Kıbrıs çözülmediği sürece... 
Ya da Güneydoğu'daki köy boşaltmalarıyla ilgili davaları devam edecek, tazminatlar Türkiye'nin başına büyük bir bela olarak yine sarılacaktır. Veyahut Apo davası gündemden yine düşmeyecektir. 
AB olsa da olmasa da böyle. 
Kürt sorununu çözmek lazım. 
Güneydoğu'da barış ve huzur eğer bu ülkenin ilerlemesinde, kalkınmasında çok önemli bir faktörse, AB olsa da, olmasa da Güneydoğu'yla ilgili olarak aklın, demokrasinin, insan haklarının gerekleri neyse yapılacaktır. 
Başka çare yok. 
Bunun gibi, yine sonunda AB olsa da olmasa da, Ermeni sorunu ile ilgili olarak bir şeyler yapmak zorunda Türkiye'miz... 
Evet öyle. 
Şu da ayrıca not edilmeli 
Türkiye eğer Avrupa yolundan saparsa, saptırılırsa, hiç kuşkunuz olmasın, bütün bu yukarıda sıraladığım konularda güçlüklerimiz azalmaz, artar. 
Sorunlar hafiflemez, ağırlaşır. 
Onun içindir ki 
Yazımın başında dediğim gibi, sonunda Avrupa Birliği olsa da, olmasa da Türkiye AB projesi yolundaki tarihsel yürüyüşünü devam ettirmelidir çünkü Türkiye'nin uygarlık ve değişim sınavıyla AB projesi örtüşmektedir sonunda AB olsa da, olmasa da Türkiye bu tarihsel önceliğine sahip çıkmaya devam etmelidir. 
Evet, öyle. 
Türkiye'ye pusulasını şaşırtmak isteyenler var. 
Hem içeride hem dışarıda. 
Bunlara kanmamak lazım. 
Avrupa yazılarının üçüncüsü yarın.. 



</TEXT>
</DOC>
