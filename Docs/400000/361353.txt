<DOC>
<DOCNO> 361353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko12.html </URL>
<DATE> 2005/07/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Altın yatırımcıya güven veriyor... 
</HEADLINE>
<TEXT>

     Gaziantep Kuyumcular Odası Başkanı Coşkun Budak, Türk toplumunda özellikle küçük yatırımcılar için geleneksel yatırım aracı olan altının, güvenilirliğini halen sürdürdüğünü söyledi. 
     Budak, döviz, borsa, repo ve faiz gibi yatırım araçlarının zaman zaman istikrarsız bir seyir izleyerek yatırımcısını üzdüğünü savunarak, ''Küçük yatırımcılar için altın almayı öneriyorum, altın almanın tam zamanı, fiyatlar tırmanışa geçebilir'' dedi. 
     Küçük yatırımcılar için altının bir yatırım aracı olarak çok fazla getirisi olmamasına karşın her zaman güven unsuru olmaya devam ettiğini ve yatırımcısını üzmediğini ifade eden Budak, ''Geçmiş dönemlerde yaşanan ekonomik kriz dönemlerine baktığımız zaman, altına yatırım yapan küçük yatırımcıların en az zararla bu zorlu dönemlerden çıkmayı başardıklarını görüyoruz. Türkiye için adeta geleneksel bir yatırım aracı olarak kabul edilen altın, daha önceki dönemlerde olduğu gibi, bundan sonraki dönemlerde de en sağlam ve en güvenilir yatırım aracı olmaya devam edecek'' diye konuştu. 
     Temmuz ayı itibarı ile düşünüldüğü zaman altın fiyatlarının düşük olarak kabul edilebilecek bir seviyede olduğuna işaret eden Budak, küçük yatırımcılar için altın almanın tam zamanı olduğunu, Ağustos ayı ile birlikte altın fiyatlarında önemli ölçüde artışlar yaşanabileceğini ifade etti. 
     Her yıl özellikle Temmuz ayında, düğün törenlerinin artması ve başta Almanya olmak üzere değişik Avrupa Birliği AB ülkelerinde çalışan Türk işçilerinin izinlerini geçirmek için memleketlerine gelmelerine paralel altın satışlarında artışlar yaşandığına dikkat çeken Budak, şöyle konuştu 
     ''Ancak, bu yıl Temmuz ayı ile birlikte satışlarda bir hareketlenme bekleyen esnafımız umduğunu bulamadı. Şu anda, daha çok düğünlere yönelik olarak değişik türden bilezik, yüzük, kolye, gerdan gibi takı amaçlı altın ürünlerinin satışını yapıyoruz. Umutla beklediğimiz gurbetçilerimiz ise altına pek rağbet etmiyor. Odamıza bağlı olarak faaliyet gösteren 400 esnaf, daha çok yeni evlenen çiftlere yönelik satış yapıyor. 
     Gaziantep, altın alanında önemli bir merkez, yeni modellerle müşterilerimize hizmet veriyoruz. Esnafımız, özellikle İstanbul'dan sipariş ettiği yeni modellerle, kenti ziyaret eden yabancı turistlere yönelik de satış yapıyor. Sektör olarak, istediğimiz satışı yapamamış olmamıza karşın ileriye umutla bakıyoruz. Değişik yatırım araçlarına yönelen küçük yatırımcıların, yeniden altını bir yatırım aracı olarak görmeye başlaması ile birlikte, sektörün daha da canlanacağına inanıyorum.'' 
     
</TEXT>
</DOC>
