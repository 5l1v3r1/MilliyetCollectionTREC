<DOC>
<DOCNO> 372401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/kohen.html </URL>
<DATE> 2005/08/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Demokrasi ve terör... 
</HEADLINE>
<TEXT>


DEMOKRASİ terörizmi durdurabilir mi ABD'nin önde gelen fikir dergisi "Foreign Affairs"in yeni sayısında siyaset bilimcisi Prof. F. Gregory Gause'un bu başlık altındaki makalesi, konuyu çeşitli yönleri ile inceliyor. 
Hemen belirtelim ki, Amerikalı akademisyenin bu uzun yazısında soruya verdiği yanıt "hayır" şeklindedir. 
Kuşkusuz çok tartışılabilecek bir konu bu. Ancak Vermont Üniversitesi Ortadoğu Araştırmaları Bölümü'nün başındaki Prof. Gause'un bazı tespitlerinde gerçek payı da yok değil. 
Prof. Gause, konuyu daha çok Başkan Bush'un Arap dünyası için öngördüğü "demokrasi" açısından ele alıyor ve Washington'un Arap ülkelerinde özgürlüğü yaymaya çalışırken, terörizmin son bulacağını ve böylece ABD'nin güvenlik çıkarlarının da karşılanacağını umduğunu belirtiyor. 

BAŞKAN Bush'un Ortadoğu'da bir nevi demokrasi havariliğine soyunduğu, hatta Irak'ta görüldüğü gibi, askeri müdahale için "demokrasi" gerekçesini veya bahanesini kullandığı bir gerçek. 
Prof. Gause, Başkan Bush'un demokrasi yolu ile Arap dünyasında terörizm tehdidinin ortadan kalkacağı inancının ne kadar geçerli olduğunu sorguluyor. 
Yaptığı analizde şu sonuca varıyor "Arap dünyasında daha fazla demokrasinin, daha az teröristin ortaya çıkmasını sağlayacağı görüşü ne yazık ki doğru değil. El Kaide ve benzeri gruplar İslam leminde demokrasi için değil, İslami devlet vizyonlarını yerine getirmek için savaşıyorlar"... 
Bu bağlamda Prof. Gause, argümanını desteklemek için birtakım araştırma sonuçlarına değiniyor. Buna göre, terör eylemlerinin daha ziyade, demokratik veya kısmen özgür ülkelerde cereyan ettiği, totaliter sistemlerde bu tür olayların çok daha az görüldüğü ortaya çıkıyor. 
Makalenin bir başka bölümünde, demokrasinin Arap dünyasında radikal İslami akımların güçlenmesine, bazı ülkelerde köktendinci partilerin iktidara gelmesine yol açtığı belirtiliyor. Örnek olarak da Kuzey Afrika'dan Körfez ülkelerine kadar çeşitli bölgelerde İslami partilerin serbest seçimlerdeki başarıları gösteriliyor. Bu da yazarın deyişiyle, "Arap ülkelerinde demokrasi ortamından en çok İslamcıların yararlandığını" ortaya koyuyor... 

ABD'de halen Irak'taki olaylar nedeniyle, Prof. Gause gibi, Bush'un "demokrasi" gerekçesiyle yürüttüğü politikanın doğruluğunu sorgulayan birçok düşünür ve yazar var. 
Gerçekten Irak'ta ilk bakışta siyasal yapılanma süreci seçimler, geçici yönetimin kurulması, yeni anayasanın hazırlanması beraberinde birçok yeni sorunlar ve sıkıntılar getirdi. Terör durmadığı gibi, güvenlik halkın bir numaralı derdi oldu. Ayrıca -şu sırada anayasa krizinin de ortaya koyduğu gibi- Irak, ulusal birliğini yitirecek ve dağılacak duruma geldi. Bu arada Şiilerin artan etkinliği sonunda ülkede İslami bir düzenin kurulması söz konusu... 
Bunların hepsi bir "vakıa". Ancak bütün bu sıkıntıların esas nedeni Irak'ta kurulmaya çalışılan "demokrasi" mi Bunda "işgal"in ve "kaos"un hiç mi payı yok Bu durumun alternatifi dikta veya otoriter rejim mi O zaman şimdi yüzeye çıkan akımlar önlenebilir mi 
Irak'ta görüldüğü gibi, daha özgür ortamın bazen beraberinde yeni sorunlar ve zorluklar getirdiği doğru. Ama bunlar içeride uzlaşarak, anlaşarak halledilir. Onun için de demokrasi gerek... 



</TEXT>
</DOC>
