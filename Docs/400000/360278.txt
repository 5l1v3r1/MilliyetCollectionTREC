<DOC>
<DOCNO> 360278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo12.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İnegöl hedef büyüttü 
</HEADLINE>
<TEXT>


Yeni sezon hazırlıklarına dün başlayan Bursa ekibinin hocası Nafi Bilaloğlu geçen yılki başarının üstüne çıkmak istediklerini söyledi 

ABDULLAH TANIŞ DHA 


İkinci Lig B Kategorisi C Grubu'nda yer alan İnegölspor sahaya indi. Bursa ekibi oyuncuları dün İbrahim Şentürk Tesisleri'nde yapılan antrenmanla yeni sezon hazırlıklarına başladı. Bordo - Beyazlı takımın Teknik Direktörü Nafi Bilaloğlu ligde başarılı olmayı hedeflediklerini söyledi. Tecrübeli hoca, "15 gün sürecek olan fizik kondisyon ağırlıklı ilk bölüm çalışmalarımızın ardından ikinci etap çalışmalarda 6-7 hazırlık maçı yapacağız. Geçen yıl yakaladığımız güzel bir başarı var. Bu sezon bu başarının üzerine çıkmayı hedefliyoruz. Genç ve dinamik bir kadroya sahibiz. Ligde iyi işler yapacağımıza inanıyorum" dedi. Tecrübeli hoca üç etaplı hazırlık çalışmalarında eksikleri gidereceklerini sözlerine ekledi. 


</TEXT>
</DOC>
