<DOC>
<DOCNO> 380921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo15.html </URL>
<DATE> 2005/09/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rizespor Teknik Direktörü'nden istifa sinyali 
</HEADLINE>
<TEXT>

     Çaykur Rizespor Teknik Direktörü Metin Yıldız, sorunun teknik direktör değişikliği olması durumunda bunu seve seve yapacağını söyledi. 
     Metin Yıldız, Türkiye Kupası 2. kademesinde Sarıyer ile yaptıkları maçta istemedikleri bir sonuçla karşılaştıklarını belirterek, ''Konuşulacak çok şey var ancak bu maçı unutup gelecekteki maçlara bakmak lazım. Ben, üzerime düşen görevin farkındayım. Gerekirse hesabını veririm. Sorun teknik direktör değişikliğiyse bunu da seve seve yaparım'' dedi. 
     Taraftarların önce tribüne gelip takımını desteklemesi sonra da gördüğü eksiklikleri söylemesi gerektiğini de kaydeden Yıldız, ''Bir antrenör veya takımın kaderini bir maça bağlamamalıyız. Görevimiz oyuncuları en iyi şekilde motive etmektir'' diye konuştu. 
     Yıldız, Konyaspor maçında doğruları yapıp kazanmak istediklerini de kaydederek, şöyle konuştu 
     ''İyi futbol oynayarak iyi bir sonuç almak istiyoruz. Ligde ilk yarının bitmesine 11 maç var. Bunlardan en az 5'ini kazanmalıyız. İkinci yarıya rahat bir biçimde girmek istiyoruz. Eğer bunu başarabilirsek, ligin ikinci yarısında önümüzü daha iyi görebiliriz.'' 
     
</TEXT>
</DOC>
