<DOC>
<DOCNO> 352475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/yazar/sazak.html </URL>
<DATE> 2005/06/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Güneydoğu çağrısı 
</HEADLINE>
<TEXT>


Aydınlar, PKK'nın silahlı eylemlere derhal ve 'önkoşulsuz' son vermesini istediler. Bildiriyle eşzamanlı bir gelişme de, AB büyükelçilerinin Başbakan Erdoğan ile yaptıkları görüşmeydi. AB temsilcileri, hükümeti Güneydoğu'daki reform sürecinde daha istekli olmaya ve 'askeri çözümler' yerine sivil yapıları güçlendirmeye çağırdılar. 
Bu eleştiri yerinde. 17 Aralık sonrası 'reform yorgunu' düşen hükümetin PKK eylemlerinin arkasına sığınarak, Kürt sorununu tümüyle güvenlik politikalarına endekslediği gözleniyor. 
Öcalan davasıyla ilgili AİHM kararının ve 'yeniden yargılama' sürecinin bölgede politizasyonu artıracağına dönük kaygıların frene basılmasında etkisi büyük. AKP iktidarı dikkatini tümüyle Kuzey Irak'tan sızmalara vermiş durumda ve Erdoğan ABD gezisinde PKK'nın etkisizleştirilmesi yönünde Bush yönetimine bastırdı. 
Çatışmalarda sadece geçen ay 50 insanımız öldü. 
Orhan Pamuk'un da imzaladığı bildiriyle 100'ü aşkın aydını harekete geçiren olgu da şiddetin durdurulması. Aydınlar şunu istiyor 
"Artık insanlarımız ölmesin, barış içinde ve adil bir yaşam sürelim. PKK'nın silahlı eylemlere derhal ve önkoşulsuz son vermesini istiyoruz. 
Hükümetin, kalıcı barışın sağlanması ve herkesin demokratik toplumsal hayata katılabilmesi için gerekli yasal düzenlemeleri gerçekleştirmesini talep ediyoruz." 
Diyarbakır Belediye Başkanı Osman Baydemir ve Güneydoğulu yerel yöneticiler de Nevruz sonrası 'sivil inisiyatif' konusunda güçlü mesajlar vermişlerdi. 
Nedense hükümet bu sese kulak vermiyor. 
Reform sürecinde frene basmakla, PKK gibi gücünü 'çatışma'dan alan silahlı gruplara yeniden siyaset alanı açıyor. Hem de 1990'lar boyunca 'devletle-örgüt' arasında kalmış insanların 'demokratik çözüm' umudunu tüketiyor. 
Nitekim AB büyükelçileri de, Başbakan Erdoğan'la görüşmelerinde Güneydoğu izlenimlerini anlatırken, 'Bölge halkı, geleceğe ilişkin umudunu kaybediyor' diye konuşmuşlar. 
AB temsilcileri, Kürt sorununa 'ayrılıkçı' yaklaşan, 'şiddeti kutsayan' her türlü eğilim karşısında -yeni partileşme çabaları dahil- çok net mesajlar vererek, demokratik olmayan her türlü çözümü reddettiklerini açıkladılar. Şimdi hükümete sesleniyorlar. İktidarın, 'terör' bahanesine sığınmadan bölgede barışın korunması yönündeki yapılanmayı güçlendirecek adımları atmasını bekliyorlar. 
Elbette Güneydoğu, AB'den önce Türkiye'nin meselesi. 
15 yılda 30 bin insanımızı kaybettik. 
Aydınların barış çağrısı önemsenmelidir. 



</TEXT>
</DOC>
