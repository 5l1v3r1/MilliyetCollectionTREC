<DOC>
<DOCNO> 359666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo19.html </URL>
<DATE> 2005/07/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İngiltere Grand Prix'sinde sıralama turunun galibi Alonso... 
</HEADLINE>
<TEXT>

     Formula 1'de, sezonun 11. yarışı olan İngiltere Grand Prix'sinde, sıralama turunun galibi, genel klasman lideri Renault'nun İspanyol pilotu Fernando Alonso oldu. 
     Yarın, İngiltere'nin Silverstone kentinde, 5.141 kilometre uzunluğundaki Silverstone Pisti'nde, 60 tur üzerinden yapılacak İngiltere Grand Prix'sinin, bugün yapılan sıralama turunda, 1.19.905'lik derecesiyle Renault'nun 23 yaşındaki İspanyol pilotu Alonso, ilk sırada yer aldı. 
     Alonso, geçen hafta Fransa Grand Prix'sini ilk sırada tamamlayarak Fransız otomobil markası Renault'ya son 22 yıldır evindeki şampiyonluğunu tattırmıştı. 
     McLaren Mercedes'in Finli pilotu Kimi Raikkonen, 1.19.932'lik derecesiyle Alonso'yu 2. sıradan takip ederken Bar Honda'nın ev sahibi ülkeden olan pilotu Jenson Button 1.20.207 ile üçüncü sırada yer aldı. 
     Geçen hafta yapılan Fransa Grand Prix'sinde, motorunda kural dışı değişiklik yaptığı gerekçesiyle ceza alan ve yarışa 13. sıradan başlayan McLaren Mercedes'in Finli pilotu Kimi Raikkonen'in, şanssızlıklar yakasını bu sefer de bırakmadı. Bugünkü sıralama turunda en iyi 2. zamanı yapmasına rağmen tur sırasında arıza nedeniyle motorunu değiştirmek zorunda kalan Raikkonen, 10 ceza puanı aldı. Ceza alan Raikkonen, yarınki yarışa 12. sıradan başlayacak. 
     Formula 1'de 7 kez dünya şampiyonluğuna ulaşan Ferrari'nin Alman pilotu Michael Schumacher ise, yarışı 1.21.275'lik derecesiyle 10. olabildi. 
     
</TEXT>
</DOC>
