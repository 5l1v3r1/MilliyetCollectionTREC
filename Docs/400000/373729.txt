<DOC>
<DOCNO> 373729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun12.html </URL>
<DATE> 2005/08/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
El Kaide'nin birinci hedefi Avustralya 
</HEADLINE>
<TEXT>

     MERİH KALENDER Sydney DHA 

      TERÖR uzmanları, El Kaide’nin saldırması muhtemel ülkeler arasında Avustralya’nın ilk sırada yer aldığı tahmininde bulundu. Güney Kore istihbarat teşkilatı yetkilileri, Amerika ve İngiltere’nin ardından terörist grupların hedeflerinin Avustralya olduğunu ifade etti. 
     Konu ile ilgili iddiaların Avustralya istihbarat teşkilatı ASIO tarafından da doğrulandığını söyleyen yetkililer, ellerinde 137 bin kişinin yer aldığı bir listenin bulunduğunu listede yer alan isimlerin Avustralya göçmen bürosunca da bilindiğini kaydetti. Avustralya’nın ardından hedef ülke olarak Japonya ve Filipinlerin geldiği belirtildi. 
     Halen Avustralya’da vizesi bitmiş ve suç işlemeye yatkın 370 bin kişinin olduğu bilgisi verilirken, temmuz ayında Londra’da gerçekleştirilen terör saldırılarının ardından Avustralya’nın bir takım yeni önlemler almaya yöneldiği ve bunlardan en önemlisinin, federal hükümet tarafından da destek gören, ’ulusal kimlik kartlarının devreye sokulması’ olduğu kaydedildi. Bununla birlikte gözaltı sürelerinin uzatılması ve yeni ek yetki kanunlarının meclisin gündeminde olduğu vurgulandı. 
     
</TEXT>
</DOC>
