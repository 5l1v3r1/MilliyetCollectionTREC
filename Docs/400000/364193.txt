<DOC>
<DOCNO> 364193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur55.html </URL>
<DATE> 2005/07/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Arnett "DNA testini cumartesi yaptıracağım inşallah Türk atalarım var" 
</HEADLINE>
<TEXT>

     ABD’nin İstanbul Başkonsolosu David Arnett, Türk kökeniyle ilgili araştırma için DNA testini 30 Temmuz Cumartesi günü yaptıracağını bildirdi. 
     Türk-Amerikan İşadamları Derneği’nin TABA yaz resepsiyonunda gazetecilerin sorularını yanıtlayan Arnett, İstanbul’da bir doktorun ofisinde cumartesi günü DNA testini yaptıracağını söyledi. 
     Soruları Türkçe yanıtlayan Arnett, "Takriben 2 ay sonra sonuçları alacağım. Ama inşallah Türk atalarım var. O halde çok mutlu olacağım" dedi. 
     Arnett, Türk kökeniyle ilgili açıklamalarının ardından çok olumlu tepkiler aldığını bildirdi. 
     "Türkiye’de yaşamayı düşünüyor musunuz" şeklindeki bir soru üzerine Arnett, "Tam bilmiyorum ama mutlaka Türkiye’yi çok defa ziyaret edeceğim" dedi. 
     Türkiye’de 3 ayrı tarihte toplam 9 yıl görev yapan Arnett, 3 Ağustos’ta Türkiye’den ayrılacağını kaydetti. 
     David Arnett, resepsiyonda yaptığı konuşmada da Türkiye’nin önemini vurguladı ve eşiyle birlikte yaşadıkları sürede Türkiye’nin elçileri olacaklarını belirtti. 
     
</TEXT>
</DOC>
