<DOC>
<DOCNO> 351776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun38.html </URL>
<DATE> 2005/06/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Jane's Defence Türkiye, ABD'ye Irak'ta işbirliği önerdi 
</HEADLINE>
<TEXT>

     İngiltere'de yayınlanan Jane Defence Weekly dergisi, Türkiye'nin Irak konusunda ABD'ye yeni askeri işbirliği yolları önerdiğini bildirdi. 
     Savunma konularında uzman sayılan derginin haberine göre, Genelkurmay İkinci Başkanı Orgeneral İlker Başbuğ, ''Türkiye'nin yakında 30 kadar Iraklı albay ve yarbayı eğitmeye başlayacağını, ABD ile bu programı genişletme konusunun görüşülmekte olduğunu'' söyledi. 
     Öte yandan, Genelkurmay Başkanlığı Stratejik Araştırmalar ve Etüt Merkezi Başkanı Tümgeneral Cengiz Arslan da, ''Türkiye ile Irak arasında tek sınır geçiş noktası olan Habur sınır kapısının kapasitesinin artırılması ve yakınında ikinci bir sınır kapısı açılması konularının ABD ile müzakere edildiğini'' belirtti. 
     Tümgeneral Arslan, ''bu projelerin Irak, Türkiye ve ABD arasında görüşülmekte olduğunu, ama görüşmelerin asıl Türkiye ile ABD arasında geçtiğini'' kaydetti. 
     Dergi, Türkiye'nin ayrıca, kısa bir süre önce İncirlik üssünü Amerikan ordusunun Irak ve Afganistan'a silah hariç diğer malzemeyi ulaştırması için tahsis ettiğini de yazdı. 
     Bu girişimlerin, her iki ülkenin stratejik ortaklıklarını muhafaza etme isteklerinin açıklandığı Başbakan Recep Tayyip Erdoğan'ın geçen hafta Washington'a yaptığı ziyaret sırasında ele alındığı belirtildi. 
     
</TEXT>
</DOC>
