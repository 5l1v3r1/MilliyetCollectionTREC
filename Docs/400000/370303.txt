<DOC>
<DOCNO> 370303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo15.html </URL>
<DATE> 2005/08/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bülent Korkmaz milli formaya veda ediyor, Hakan Şükür'ün hasreti bitiyor 
</HEADLINE>
<TEXT>

     Türk futbolunun emektar kaptanı Bülent Korkmaz, A Milli Futbol Takımı’na yarın veda edecek. 
     Bülent, Türkiye ile Bulgaristan A milli takımları arasında yarın Sofya’da yapılacak özel maçla birlikte, 15 yıl formasını giydiği A Milli Takım’da jübilesini yapacak. 
     Galatasaray Kulübü’nün jübile teklifini kabul etmeyen, yeni sezon öncesinde de hiçbir takımla anlaşmayan Bülent Korkmaz, Milli Takımlar Teknik Direktörü Fatih Terim’in jestiyle, yarınki maçta son kez sahaya kaptan olarak çıkacak ve karşılaşmanın ilk dakikalarında forma giydikten sonra milli takım defterini kapatacak. 
     101 MAÇ OYNADI, 25 KEZ KAPTANLIK YAPTI 
     37 yaşındaki deneyimli futbolcu, A milli formayı toplam 101 kez giydi, 25 kez de kaptanlık pazubandını taktı. 
     İlk kez 17 Ekim 1990 tarihinde İrlanda Cumhuriyeti ile Dublin’de yapılan Avrupa Şampiyonası Eleme Grubu maçında A milli formayı giyen Bülent, ay-yıldızlı forma altında 2 gol kaydetti. Bülent, 26 Mart 2005’te Arnavutluk ile İstanbul’da yapılan Dünya Kupası Eleme Grubu maçında son kez oynamıştı. 
     UNVANLARIN ADAMI Türk futbol tarihinde Suat Kaya ile birlikte 8 kezle en çok lig şampiyonluğu yaşayan, Avrupa kupalarında 101 kezle en çok forma giyen Türk futbolcusu Bülent Korkmaz, aynı zamanda Rüştü Reçber’in 102 ardından 101 kezle en çok A milli olan futbolcu unvanının da sahibi. 
     A Milli Futbol Takımı’nın 82 yıllık geçmişinde en fazla milli olan futbolcular şöyle 
     

Rüştü Reçber 102 Bülent Korkmaz 101 Hakan Şükür 97 Tugay Kerimoğlu 92      
     HAKAN ŞÜKÜR'ÜN HASRETİ BİTİYOR 

     Galatasaray’ın deneyimli oyuncusu Hakan Şükür’ün 1 yıla yaklaşan milli takım hasreti yarın son bulacak. 
     Milli Takımlar Teknik Direktörü Fatih Terim tarafından yarın Sofya’da Bulgaristan ile yapılacak özel maçın aday kadrosuna alınan deneyimli futbolcu, 346 gün sonra A Milli Futbol Takımı formasını giymeye hazırlanıyor. 
     Ay-yıldızlı formayı en son A Milli Takım’ın 4 Eylül 2004’te Trabzon Hüseyin Avni Aker Stadı’nda Gürcistan ile 1-1 berabere kaldığı 18. Dünya Kupası Avrupa Elemeleri 2. Grup ilk maçında giyen Hakan Şükür, 8 Eylül’de Yunanistan ile yapılan maçta ise sürpriz biçimde yer almamıştı. 
     Milli Takımlar eski teknik direktörü Ersun Yanal, A Milli Takım’ın daha sonra elemelerde yaptığı 7 maçta da Hakan Şükür’ü aday kadroya çağırmazken, bu durum spor çevresinde tartışma konusu olmuştu. 
     A Milli Futbol Takımı’nın başındaki 2. dönemine yarın Bulgaristan maçıyla başlayacak olan Terim’in, deneyimli golcüye şans vermesi bekleniyor. 
     34 yaşındaki Hakan Şükür, 97 kez giydiği A milli formayla toplam 46 gole imza atarak, ay-yıldızlı ekibin 82 yıllık tarihinde en golcü futbolcu unvanını uzak ara elinde bulunduruyor. 
     
</TEXT>
</DOC>
