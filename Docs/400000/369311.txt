<DOC>
<DOCNO> 369311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo24.html </URL>
<DATE> 2005/08/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Galatasaray ile Inter arasında bonservis sorunu... 
</HEADLINE>
<TEXT>

     İtalya'nın Milano kentinde Galatasaray ile FC Inter kulüplerinin yetkilileri arasında Kily Gonzalez'in transferi konusunda yapılan pazarlığın ilk raundunda anlaşma sağlanamadı. 
     İtalyan basınına yansıyan bilgilere göre, aralarında kulüp başkanı Özhan Canaydın'ın da bulunduğu sarı-kırmızılı kulübün yetkilileri, Arjantinli yıldızın transferini FC Inter'e bonservis bedeli ödemeksizin gerçekleştirebilme isteğinde. 
     Buna karşılık FC Inter'in ise Kily Gonzales'in bonservis bedeli olarak en az 2 milyon Avro istediği belirtiliyor. 
     La Gazzetta dello Sport, bugünkü sayısında Arjantinli orta alan oyuncusunun Galatasaray'a satılmasına ilişkin gelişmelerde bir duraksama dönemine girildiğini belirterek, şunları yazdı 
     ''Kily Gonzales'in gidişi sorunu donmuş durumda. Galatasaray yöneticileri pazarlığı sonuçlandırmak için Milano'dalar ve Inter yetkilileriyle görüşmüş durumdalar. Arjantinli yıldızı 'sıfır' maliyete almak istiyorlar. Ancak Inter yöneticileri ise bonservis bedeli olarak en az 2 milyon Avro talep ediyorlar.'' Bu arada Galatasaray Kulübü yetkililerinin prensipte kendisiyle anlaştıklarını belirttikleri Arjantinli yıldız, FC Inter'deki antrenmanlarını da sürdürüyor. Appiano Gentile'deki tesislerde dün de arkadaşlarıyla birlikte çalışan Kily Gonzales, bu akşam Napoli'deki San Paolo Stadı'nda yapılacak Moratti Turnuvası için kadroya alınmış oyuncular arasında yer alıyor. 
     Moratti Turnuvası FC Inter, FC Juventus ve Napoli takımları arasında olacak. Kily Gonzales'in de kadroya alınmış olduğu karşılaşmada Figo'nun da FC Inter formasıyla sahada ilk kez boy göstermesi bekleniyor. 

     
</TEXT>
</DOC>
