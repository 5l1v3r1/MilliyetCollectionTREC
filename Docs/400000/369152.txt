<DOC>
<DOCNO> 369152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/aspo.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal pimi çekti 0-1 
</HEADLINE>
<TEXT>


Liechtenstein ekibi önünde maça tutuk başlayan Beşiktaş, Okan Buruk'un enfes golüyle öne geçti. Cordoba konuk akınlarda devleşti, 90 dakikanın sonu sıkıntılı geldi 


Kapalı kutu Vaduz, hiç de İsviçre 2. Ligi'nde yer alan bir takım görüntüsünde çıkmadı... Maça asılan, kora kor mücadele eden Liechtenstein temsilcisi, evinde sürpriz bir golün peşindeydi. Beşiktaş'ta ise Rıza hocanın "rakibi küçümsemeyin" telkini işe yaramış gibi gözükse de, ortaya çıkan tablo iç açıcı değildi. Pozisyon zenginliği ve organize atak girişimleri sağlanamadı, savunma ve kademe hataları zaman zaman soğuk terler döktürdü. 
Vaduz daha ilk dakikada Bell'in kafa vuruşuyla dikkat edilmesi gereken bir takım olduğunu gösterdi. 11'de Ahmed Hassan'ın şık ara pasıyla buluşan Youla'nın sert vuruşunda kaleci Silva başarılıydı. Bir dakika sonra beklenen gol geldi, Okan ceza alanına harika girdi, mükemmel bir zamanlamayla takımını 1-0 öne geçirdi. 24'te Veysel'in ceza alanı içinden sert vuruşunda önce kaleci, sonra üst direk gole izin vermedi. Antiç ve Zuniga'nın yürekleri ağızlara getiren iki vuruşunda kaleci Cordoba, 37'de Adem ve 39'da Veysel'in şutlarında da Vaduz file bekçisi gole izin vermedi. 
İkinci yarıda farkı açması beklenen Beşiktaş, rakibin direncinin kırılamayışı nedeniyle endişeye kapıldı. 71'de Youla kafayla kaleyi yokladı, ama tutturamadı. 75'te Zarn, 79'da Hasler'in vuruşları paniğe yol açtı. Ceza alanı dışından 82'de Perez ve 88'de Zuniga şutladı, tehlikeleri başarıyla savuşturan Cordoba maçın yıldızı olduğunu kanıtladı. Sonuç olarak Kartal, tur biletini büyük ölçüde cebine indirmesine rağmen, hiç de umut verici futbol ortaya koymadı. 

'Avantaj bizde' 

Beşiktaş Teknik Direktörü Rıza Çalımbay, deplasmanda elde edilen 1-0'lık galibiyetle tur için avantaj sağladıklarını söyledi. Tecrübeli hoca, "Maç içinde zaman zaman hatalar yaptık, ancak sonuçta istediğimiz neticeyle sahadan ayrılmayı bildik. Kendi sahamızda turu geçeceğimize inanıyorum" dedi. Çalımbay, hazır olmayan Ailton'a Denizli maçında yarım saat görev verebileceğini sözlerine ekledi. Vaduz'un hocası Mets Gren ise "Mucizelere her zaman inanmak lazım. Gerçekçi olmak gerekirse şansımızın az olduğunu biliyoruz. Ancak, İstanbul'da da kendimizi pahalıya satmak için elimizden geleni yapacağız" diye konuştu. 


</TEXT>
</DOC>
