<DOC>
<DOCNO> 371674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo06.html </URL>
<DATE> 2005/08/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Formula 1'e doğru... 8. viraj pilotları zorlayacak... 
</HEADLINE>
<TEXT>

     Gerek önceki gün yapılan pisti tanıma turları gerekse dün yapılan hazırlık ve sıralama turları, İstanbul Park Pisti'nde 8. virajın pilotları epey zorladığını gösterdi. En çok korkutan 8. virajda, pilotlar araçlarını kontrol etmekte oldukça zorlandı. Villeneuve, Sato ve Michael Schumacher bu virajda spin atarken, Button ve Ralf Schumacher araçlarını güçlükle kontrol ettiler. Cuma günü "Beni en çok sekizinci viraj zorluyor" diyen Michael Schumacher, dünkü sıralama turlarında spin atarak, sıralama turunu tamamlayamadı. 
     Büyük yarışa pol pozisyonunda başlayacak olan Raikkonen de dün yaptığı açıklamada "Sıradışı bir pist. İniş ve çıkışlar, keskin virajlar var. 8 numaralı virajı çok hızlı geçemiyoruz, benim adıma hoş bir pist. Pistin yeni olmasından ötürü kaygan olması da zorluğu arttırıyor" diyerek bugünkü yarışın çok heyecanlı geçeceğinin ipuçlarını verdi. 
     
     VİRAJIN SIRRI NE 

     "Tüm pistler içinde en teknik viraj" olarak nitelendirilen 8. virajda, erken içe girilmesi durumunda kontrol oldukça zorlaşıyor. Araç savrulmaya başlıyor ve pistten çıkıyor. Araçların bu viraja girerken teorik olarak maksimum 273.05 km hız yapması öngörülmüş. 
     
     ALONSO 11 VİRAJIN SONU GÖRÜNMÜYOR 

     İstanbul Park Pisti'ni çok beğendiğini söyleyen Renault’nun İspanyol pilotu Fernando Alonso ise en tehlikeli virajın sonu görünmediği için 11’inci olduğunu, 320 kilometreden sonra buraya girmenin oldukça zorladığını dile getirmişti. 
     
     ÖĞLEDEN SONRA YAĞIŞ BEKLENMİYOR 

     Sabah saatlerinde İstanbul Anadolu Yakası'nda etkili olan yağışlı havanın öğleden sonra yerini parçalı bulutlu bir havaya bırakması bekleniyor. Hava sıcaklığının 24 derece olması beklenirken nem oranı yüzde 90 olarak hissedilecek. Akşama doğru ise hava sıcaklığında 2-3 derecelik bir artış olacağı tahmin ediliyor. Öte yandan sabah saatlerinde etkili olan yağış nedeniyle ıslanan İstanbul Park Pisti, GP2 yarışları devam ederken kurudu. 

     
</TEXT>
</DOC>
