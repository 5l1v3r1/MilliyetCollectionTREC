<DOC>
<DOCNO> 363197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas06.html </URL>
<DATE> 2005/07/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İstanbul'da 'yazlık sinema geceleri' başladı... 
</HEADLINE>
<TEXT>

     İstanbul Büyükşehir Belediyesi Kültür A.Ş. tarafından düzenlenen "İstanbul Yazlık Sinema Geceleri", yönetmenliğini Yavuz Turgul’un gerçekleştirdiği "Gönül Yarası" adlı filmin gösterimiyle başladı. 
     Eyüp’teki Feshane bahçesinde gerçekleştirilen gösterim öncesinde konuşan İstanbul Büyükşehir Belediye Başkanı Kadir Topbaş, eskiden İstanbul’un kendine yeten bir şehir olduğunu ve halkın tatil için il dışına çıkmaya gerek görmediğini belirterek, "İstanbullular kendi denizine girer, kendi açık hava sinemalarında eğlenirdi. Mekanları ne kadar birlikte paylaşırsak, sevgi ve hoşgörü de o kadar artar. Yanında oturan kişiye çekirdek vermek, bilet parası olmayan küçük çocuğun elinden tutup filme sokmak, bunlar güzel şeylerdi" diye konuştu. 
     Sinema sanatçısı Hülya Koçyiğit de kendi çocukluklarında yazlık sinema keyfini yaşama imkanı bulduklarını, şimdiki gençlerin de bu keyfi yaşamasını istediklerini söyledi. 
     Cahit Berkay ve Kent Orkestrası’nın sırayla sahne alarak film müziklerinden oluşan birer konser vermesinin ardından, başrollerini Şener Şen ve Meltem Cumbul’un paylaştığı "Gönül Yarası" filminin gösterimi gerçekleştirildi. 
     Yaklaşık 3 bin kişinin izlediği etkinliğe katılanlara ücretsiz çekirdek dağıtıldı. 
     Etkinliği, İstanbul İl Milli Eğitim Müdürü Ömer Balıbey, sinema sanatçısı Cüneyt Arkın, sinema ve tiyatro sanatçısı Ayla Algan, yönetmenler Atıf Yılmaz ve Ülkü Erakalın’ın da aralarında yer aldığı davetliler izledi. 
     İstanbul’un 28 ilçesindeki mahalle, meydan ve okul bahçelerinde 10 Eylül tarihine kadar devam edecek etkinlik kapsamında, aralarında "Samanyolu", "Muhsin Bey", "Zıkkımın Kökü", "Karpuz Kabuğundan Gemiler Yapmak", "Yangın Var", "Vesikalı Yarim"in de bulunduğu Türk filmleri gösterilecek. 
     
</TEXT>
</DOC>
