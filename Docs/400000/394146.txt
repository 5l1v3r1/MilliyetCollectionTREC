<DOC>
<DOCNO> 394146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo19.html </URL>
<DATE> 2005/11/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Milli takımda yarınki maç için 12 futbolcu sarı kart ceza sınırında 
</HEADLINE>
<TEXT>

     Alim Tunçay bildiriyor 

18. Dünya Kupası Avrupa elemeleri play-off ilk baraj maçında yarın İsviçre ile karşılacak A Milli Futbol Takımı'nın aday kadrosunda yer alan 12 futbolcu sarı kart ceza sınırında bulunuyor. 
     Millilerde, yarınki maç öncesi Rüştü, Ümit, Tolga, Okan, Hüseyin, Selçuk, Nihat, Tuncay, Hasan, Servet, Fatih Tekke ve İbrahim Toraman'ın 1'er sarı kartı bulunuyor. Bu oyuncular yarınki maçta sarı kart görürse, cezalı duruma düşecek ve rövanş maçında oynayamayacak. 
     Sarı kart ceza sınırındaki oyuncuların sayısı, Milli Takımlar Teknik Direktörü Fatih Terim'i tedirgin ederken, deneyimli teknik adam, oyuncularından yarınki maçta gereksiz kart görmemelerini istedi. 
     
     MİLLİ TAKIMIN KART RAPORU 
     A Milli Takım oyuncuları, eleme grubu maçlarında 24 sarı, 2 kırmızı kart gördü. 
     Hakan Şükür, Okan, Serkan, Emre ve Hamit, 1'er kez sarı kart cezalısı, Yıldıray ve Hasan da 2. sarı karttan kırmızı kart cezalısı durumuna düştü. 
     Şu anda milli takım aday kadrosunda yer almayan Gökdeniz ve Koray'ın da 1'er sarı kartları bulunuyor. 
     
</TEXT>
</DOC>
