<DOC>
<DOCNO> 358586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun21.html </URL>
<DATE> 2005/07/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İsrail'de Türk kökenli Yahudilerin kurduğu Türk Kültür Merkezi açıldı 
</HEADLINE>
<TEXT>

     İsrail'deki Türk kökenli Yahudiler, bir kültür merkezine kavuştu. 
     Türkiye'den gelen Yahudileri bünyesinde bulunduran iki sosyal kuruluştan biri olan Arkadaş Derneği'nin, Tel Aviv'e yaklaşık 12 km uzaklıktaki, çoğunlukla İzmir'den gelen Türk Musevilerinin yerleştiği Yehud'da yaptırdığı ''Arkadaş Türk Kültür Merkezi'' açıldı. 
     Türk ve İsrail bayraklarıyla süslenen kültür merkezinin açılışı dolayısıyla verilen resepsiyona, Türkiye'nin Tel Aviv Büyükelçisi Feridun Sinirlioğlu, Kudüs Başkonsolosu Dr. Ercan Özer, Yehud Belediye Başkanı Yosi Ben David, İbrani müziği dalında ''İsrail Ödülü'' sahibi ünlü sanatçı Yehoram Gaon, İsrail'deki Türkiye kökenliler, elçilik ve konsolosluk mensupları katıldı. 
     Açılışta konuşan Büyükelçi Sinirlioğlu, ''Türkçe konuşacağım. Türk Evi'nde başka türlü konuşamam'' diyerek, Türkiye ve İsrail arasındaki dostluğa işaret etti ve Türk Musevilerinin, bu dostluğun en önemli halkası olduğunu vurguladı. 
     ''Hep birlikte, bu dostluğa hizmet ediyoruz'' diyen Büyükelçi Sinirlioğlu, kültür merkezinin de bu amaç doğrultusunda çaba göstereceğini belirtti ve merkezin yapılmasına katkıda bulunanlara teşekkür etti. 
     Ailesi Türkiye doğumlu, eşi de bir Türk olan Yehud Belediye Başkanı Yosi Ben David de herkesin Arkadaş Derneği ve kültür merkezi için elinden gelen çabayı gösterdiğini belirtti, kendisinin de her zaman destekçi olacağını söyledi. David, ''Bu merkezde, çocuklarımızın Türkçe öğrendiğini görmek istiyorum'' diye konuştu. 
     Arkadaş Derneği Başkanı Eyal Peretz de kültür merkezini kısa sürede hayata geçirdiklerini söyledi. Yaklaşık 70 bin dolara mal olan merkez için yatırımlarının devam ettiğini belirten Peretz, Türk Büyükelçiliği ile İstanbul'daki Musevi Cemaatinin yanı sıra destekte bulunanlara, katkılarından dolayı teşekkür etti. 
     Peretz, kültür merkezini tanıtırken de çocukluğunda bir çocuk yuvası olan binayı bu amaçla belediyeden aldıklarını, o zamanki hocası olan, İzmir'den Yehud'a göçmüş Kodin Huli'nin, ölmeden önce kendisine verdiği yaklaşık 80 yıllık eski bir Türk sandığını, gelecek nesillere aktarmak üzere, onun anısına merkezde sürekli muhafaza edeceklerini kaydetti. 
     
     ESKİ İSTANBUL KONAKLARI 
     Kültür merkezinde, ''Eski İstanbul Ahşap Ev ve Konakları''nın minyatür maketlerinden oluşan bir sergi de açıldı. 
     1943 İstanbul doğumlu Dr. Joseph Sibi'nin yaptığı minyatür eski İstanbul evleri, konukların büyük ilgisini çekti. 
     İsrail'in Ankara Büyükelçisi Pinhas Avivi ile İstanbul'daki Türk Musevi Cemaati Sözcüsü Silvio Ovadia da gönderdikleri mesajlarla kültür merkezinin açılışını kutladılar. 
     Açılışta konuklara döner ve pilav ile tulumba, baklava gibi Türk tatlıları sunuldu. 
     
</TEXT>
</DOC>
