<DOC>
<DOCNO> 369714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun16.html </URL>
<DATE> 2005/08/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İran'dan PKK ile mücadelede işbirliği... 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, Türkiye ve İran’ın terörle mücadele konusunda işbirliği yaptıklarını ve bu işbirliğinin devam edeceğini söyledi. 
     Asefi, düzenlediği basın toplantısında, "ABD’nin, İran’ın kuzeybatı bölgesinde bazı işlere müdahale ettiğini" söyledi. Asefi, "bunu kesinlikle kabul etmediklerini, bu konuda resmi itirazda bulunacaklarını" belirtti. 
     İran ile Türkiye arasında terörle mücadele konusunda anlaşmalar olduğunu, İran’ın bütün terörist gruplarla mücadelede kararlı olduğunu kaydeden Asefi, Türkiye ve İran’ın kendi sınırlarını korumak ve güvenliği sağlamak için işbirliği yaptığını belirtti ve "Terörle mücadele konusundaki bu işbirliği devam edecek" dedi. 
     
     NÜKLEER PROGRAM 
     Asefi, Uluslararası Atom Enerjisi Kurumu UAEK yönetim kurulunun İran’ın nükleer programına ilişkin kabul ettiği tasarının uluslararası hukuka aykırı olduğunu ve kararın siyasi baskılar sonucu alındığını savundu. 
     Kabul edilen tasarıda UAEK Başkanı Muhammed el Baradei’nin 3 Eylül’de kurum yönetim kuruluna İran’ın nükleer faaliyetlerine ilişkin bir rapor sunacağını anımsatan Asefi, böyle bir rapora gerek olmadığını söyledi. 
     Bundan sonra atacakları adım için AB ülkelerinin sergileyecekleri tutumu beklediklerini ifade eden Asefi, İsfahan’daki faaliyetlerin durdurulmasının söz konusu olmadığını vurguladı. 
     Asefi, Natanz’daki çalışmalara başlanmasının ise şimdilik söz konusu olmadığını, burada faaliyetlere başlama konusunun AB ülkelerinin tutumuna bağlı olduğunu kaydetti. 
     "İsfahan’daki faaliyetlerde endişe edilecek bir durum yok" diyen Asefi, İsfahan’da uranyum zenginleştirmenin söz konusu olmadığını, burada sadece uranyum dönüşümü yaptıklarını belirtti. 
     ABD Başkanı George Bush’un "İran’a askeri müdahale de seçeneklerimiz arasında" şeklindeki sözlerini de değerlendiren Asefi, "Bizim de kendi seçeneklerimiz var. Hatta bizim seçeneklerimiz ABD’ye göre daha fazla" diye konuştu. 
     İran’a karşı askeri bir müdahaleyi imkan dahilinde görmediğini ifade eden Asefi, bu yöndeki ifadeleri "İran’a karşı yürütülen psikolojik savaşın taktikleri" olarak değerlendirdi. 
     
</TEXT>
</DOC>
