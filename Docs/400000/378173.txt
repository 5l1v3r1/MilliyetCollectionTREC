<DOC>
<DOCNO> 378173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur26.html </URL>
<DATE> 2005/09/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Polisten kaçmak isterken... 
</HEADLINE>
<TEXT>

     Türkiye’ye yasadışı yollardan giriş yapan yabancı uyruklu 2 kişi, polisten kaçmak isterken, bir minibüsün çarpması sonucu hayatını kaybetti. Olayda yakalanan 27 kaçak emniyete götürüldü. 
     AA muhabirinin aldığı bilgiye göre, İstanbul yönüne giden 34 AZ 9391 plakalı kamyonun sürücüsü, D-100 Karayolu’nun Yenimahalle Köprüsü 
     yakınında polis ekiplerini görünce, paniğe kapılarak aracı durdu. 
     Kamyondan inen kimliği henüz belirlenemeyen sürücü, aracın kasasındaki Pakistan ve Bangladeş uyruklu yolcuları da kaçmaları için uyardıktan sonra izini kaybettirdi. 
     Panikle kamyondan karayoluna atlayan yabancı uyruklulardan ikisi, yolun karşına geçmek isterken, İzmit yönüne giden Mehmet Koç yönetimindeki 54 TD 404 plakalı minibüsün çarpması sonucu, olay yerinde hayatını kaybetti. Kaçmaya çalışan yabancı uyruklu 27 kişi de yakalanarak Gebze İlçe Emniyet Müdürlüğüne götürüldü. 
     Kamyondaki kaçak sayısının daha fazla olabileceğini belirten polis yetkilileri, kaçmış olması muhtemel kişilerle kamyon sürücüsünün yakalanmasına çalışıldığını bildirdiler. 
     Bu arada, kaçakların ifadelerinin alınabilmesi için İstanbul’dan tercüman beklendiği, yabancı uyruklu 27 kişinin ifadeleri alındıktan sonra yarın Yabancılar Şube Müdürlüğü’nce sınır dışı edileceği öğrenildi. 
     
</TEXT>
</DOC>
