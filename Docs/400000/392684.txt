<DOC>
<DOCNO> 392684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/ygokce.html </URL>
<DATE> 2005/11/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kimlik bunalımı 
</HEADLINE>
<TEXT>



Tigana bu süreci nasıl sonuçlandırır bilemem. Beşiktaş tam anlamıyla bir "kimlik bunalımı" yaşıyor. Bu takım, Şampiyonlar Ligi için en azından ikinciliği hedef seçen bir zirve takımı mı olacak, yoksa bir sıra takımı mı Bu sorunun yanıtı ortada Dün gördük ki, Beşiktaş'ın kırılgan, sürekli açık veren savunma anlayışıyla zirve takımı kimliğini kazanmak çok zor. Ayrıca yine gördük ki, bu kadar hücum etkinliği gösterip, bu kadar gol kısırlığı çekmek de, ancak bir sıra takımı için söz konusudur. Beşiktaşlı futbolcular en azından bireysel profesyonel kaygılarıyla mücadele edip, dün örneklendiği gibi olağanüstü enerji ve istekle yükleniyorlar. Ama oyun kurgusunda, hücum ve savunma organizasyonunda inanılmaz noksanlıklar sergiliyorlar. 
Tigana'nın 4-2-3-1 biçimindeki oyun kurgusu zihinlerden pratiğe tam anlamıyla yansımıyor. Burada büyük sorun Carew-Ailton arasındaki klas farkı. Giden Norveçli Avrupa'nın ayağında en iyi top tutan hücumcularından biriydi. Gelen Brezilyalı ise tek kelime ile "tıkmatik" bir oyuncu. Sadece -bulabilirse- ayağına gelen topu tek vuruşta kaleye gönderebiliyor. Onun dışında buluştuğu toplara sahip olacak, topu saklayacak, hücumdaki öteki arkadaşlarına asist yapacak bir planlama yeteneği yok. Brezilyalı olup da top tekniği bu kadar düşük bir oyuncu olsun, hayret Ailton'un arkasındaki Okan, İbrahim Akın ve Tümer olanca istekleri ve becerileriyle onu gol pozisyonuna sokmak için çaba gösterdiler. Ama buluştuğu toplara sahip olamadı. Yaptığı vuruşlar da bir işe yaramadı. Ne var ki, İbrahim Akın'ın dün giderek bir gelişme sergilediğini gördük. Beşiktaş adına umut verici bir yenilik. Kleberson'da bir düşme söz konusu. Onun ayıplarını Koray örtüyor. Ama bir süre sonra çocuk bocalamaya başlıyor. Hücuma katkı mı sağlasın, yoksa savunmaya yardım mı yapsın Bu ikilemin içinde yoruluyor, bunalıyor, tükeniyor. 
Beşiktaş savunmasında topu kazandıktan sonra oyun kurarak çıkan oyuncu yok. Ayrıca inanılmaz top kaybıyla oynuyorlar. Rakip baskısı karşısında iletişimleri kopuyor. Malatyaspor'a dün maçın başından itibaren en az beş kez gol pozisyonu verdiler. Böyle zirve takımı olunmaz. 
Eski Beşiktaşlı Teknik Direktör Ziya Doğan her türlü riski göze alarak Tigana'ya karşı hamle üstüne hamle yaptı. Okan Yılmaz'ı, Taner'i oyuna alarak hücum etkinliğini artırdı. Tigana'nın yanıtı ise Pancu, Youla ve Ahmet Dursun'u oyuna alıp, gol arayışından vazgeçmeyeceğini göstermek oldu. 
Dünkü maçın sonucu için her iki ekibin kendi kulvarlarındaki rakiplerini güldüren, ama sahadaki iki tarafı da memnun etmeyen, üzen bir tabela yorumu yapabiliriz. İkisi de kazanmaya oynadı ve kazanamadılar. 



</TEXT>
</DOC>
