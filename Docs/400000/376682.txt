<DOC>
<DOCNO> 376682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun42.html </URL>
<DATE> 2005/09/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Schwarzenegger'den eşcinsel evliliğe veto... 
</HEADLINE>
<TEXT>

     California eyaleti valisi, eski Hollywood yıldızı Arnold Schwarzenegger, eyalette eşcinsel evliliklerini yasallaştırmaya yönelik olarak yerel kongrede kabul edilen yasa tasarısını veto edeceğini bildirdi. 
     Kendi başına dünyanın beşinci büyük ekonomisi olan California eyaletinde yerel kongre üyeleri, eşcinsel evliliğine geçit veren bir tasarıyı dün kabul etmişti. 
     Schwarzenegger'in basın sözcüsü Margita Thompson, yayımladığı açıklamada, ''Vali, halkın isteklerine saygı çerçevesinde bu tasarıyı veto edecek'' dedi. 
     Yerel kongrenin kabul ettiği tasarı, doğrudan eşcinsel evliliğine izin vermemekle birlikte, evliliğin tanımını ''iki kişi arasındaki sivil sözleşme'' olarak yapıyor, böylece eşcinsel evliliklerine de yol açılmış oluyor. 
     Schwarzenegger'in bu tutumu karşısında eşcinsel hakları savunucuları, California Valisi'nin, 2003 yılında vali seçilmesini sağlayan tarafsız yaklaşım ilkesine ters düştüğünü ileri sürdü. 
     ''California Eşitlik'' adlı derneğin başkanı Geoff Kors, ''Schwarzenegger, aşırı sağa kayarak seçilmemişti. Onun seçilmesini rekor sayıda eşcinsel oyu sağladı. Eşcinseller daha önce hiçbir Cumhuriyetçi Partiliye oy vermemişti. O şimdi bizi satmış oldu'' dedi. 
     Ulusal Lezbiyen Hakları Merkezi Direktörü Kate Kendell ise Vali'nin kararının kendisini şaşırtmadığını söyledi. 
     
</TEXT>
</DOC>
