<DOC>
<DOCNO> 371878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy03.html </URL>
<DATE> 2005/08/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
AKP ve CHP yeni yasama yılında "sıkışacak" 
</HEADLINE>
<TEXT>

     AKP ve CHP, yeni yasama yılında ANAP’ın grup kurmasıyla sıkışacak. 
     3 Kasım seçimlerinde Meclis dışında kalan ve Erkan 
     Mumcu’nun Genel Başkan seçilmesiyle yeniden Meclis’te temsil olanağı yakalayarak milletvekili sayısını 16’ya çıkaran ANAP’ın yeni yasama yılında grup kurmasına kesin gözüyle bakılıyor. 
     ANAP’ın TBMM’de grup kurması durumunda hem fiziki mekan hem de Başkanlık Divanı’nın yapısı yönünden değişiklik olacak. Daha önce DYP Genel Başkanı Mehmet Ağar’a Meclis’te ana binasında yer olmadığı gerekçesiyle "makam odasını" Halkla İlişkiler katında veren TBMM yönetiminin başını, bu kez ANAP’ın nereye yerleştirileceği ağrıtacak. 
     TBMM yönetimi şimdiye kadar oluşan gelenekler gereğince grup başkanı sıfatıyla, Genel Başkan Erkan Mumcu’ya makam odası, sekreterya, grup başkanvekilleri için oda ve grup salonu bulmak zorunda olacak. 
     ANAP Grup kurarsa onbeş kişilik TBMM Başkanlık Divanı’nda da bir üye ile temsil edilecek. Bu durumda ANAP’a bir Meclis İdare Amirliği veya Katip Üyelik verilecek. 
     Başkanlık Divanı daha önceki dönemlerde 18-20 kişiden oluşurken, ANAP’a verilecek bir üyelik için Başkanlık Divanı’nın sayısının yine artırılabileceği de ifade ediliyor. 
     
</TEXT>
</DOC>
