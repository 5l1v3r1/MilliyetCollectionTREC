<DOC>
<DOCNO> 393416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko54.html </URL>
<DATE> 2005/11/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
TeliaSonera CEO'su Şartlar Türkiye'nin lehine ilerliyor 
</HEADLINE>
<TEXT>

     Gülcan Kaplan AA 

Telia Sonera Üst YÖneticisi CEO Anders Igel, ''Şartlar Türkiye'nin lehine ilerliyor. Türkiye adına iyi bir gelecek görüyorum'' dedi. 
     Yabancı Sermaye Derneği YASED tarafından düzenlenen, ''Yabancı Yatırımların Yeni Gözdesi Fırsatlar Ülkesi Türkiye'' konulu konferansa katılan Igel, AA muhabirinin sorularını yanıtladı. 
     Igel, Telia Sonera olarak Turkcell'in istikrarlı ve uzun vadeli ortakları olduğunu vurgulayarak, ''Turkcell'in iki güçlü ortağı var. Bunlardan biri Çukurova. Bizim de varlığımız, ortaklığımız sürecek'' dedi. 
     Çukurova Grubu ile Turkcell konusunda devam eden dava süreciyle ilgili yorum yapmak istemediğini belirten Igel, ''Hem dava süreci hem de sonucuna ilişkin spekülatif planlar yapmayı doğru bulmuyorum'' diye konuştu. 
     Turkcell'in bir kısım hissesine talip bulunan Rus Alfa Grubu ile olan ortaklıklarının da problemli olmadığını ifade eden Igel, ''Bu yönde çıkan haberler gerçeği yansıtmıyor'' dedi. 
     ''Turkcell hisselerinin satışıyla şirket Türklerin elinden gidiyor'' şeklindeki eleştirilere ilişkin bir soru üzerine Igel, şunları kaydetti 
     ''En başından bu yana çok teknoloji getirdik. Şu anda da bizim perspektifimiz uluslararası alanda şirket için nelerin iyi olacağını araştırmaktır. Şeffaflık ve kurumsal yapımızı koruyarak sağlam durmak, Turkcell'in saygınlığını sürdürmesi açısından önemli unsurlar. Özellikle de şeffaflık gelişim için vazgeçilmez bir unsur. Yoksa Türk ya da yabancı sahiplik, bunun çok önemi yok. Bakınız şu anda süren konferansa... Ben de zaten konferansta bu unsurların önemine vurgu yapacağım. '' 
     
     ''TÜRKİYE YATIRIM İÇİN ÇOK CAZİP BİR ÜLKE'' 
     Anders Igel, Türkiye'nin yatırım için çok cazip bir ülke olduğunu ifade ederek, ''Türkiye oldukça ilgi çekici bir dönemden geçti. AB üyelik müzakerelerinin başlamasıyla bence Türkiye için ilgi çekici bir gelecek oluştu. Biz de bu sürecin büyük destekçisiyiz. Avrupa'nın kuzeyini temsil ettiğimiz düşünülürse, Türkiye'nin AB üyeliğiyle yakından ilgiliyiz ve her zaman büyük destekçisi olacağız. Bu sürecin Türkiye'ye muazzam fırsatlar yaratacağını düşünüyorum'' diye konuştu. 
     Türkiye'nin son 10 yılda hızlı geliştiğini, Turkcell'in ilk kurulduğu 1994'teki Türkiye ile bugünkü Türkiye arasında büyük farklar olduğunu kaydeden Igel, şu görüşleri dile getirdi 
     ''1994 yılından bugüne ekonomik ve politik açıdan büyük farklar var. Krizler atlatılmıştır. Son yıllara baktığımızda enflasyon ve faiz oranları düştü. İstikrar ve kredibilite arttı. Türkiye gelişti, Türkiye'ye güven arttı. Bölgenin güçlü bir aktörü haline geldi. Bu da olumlu bir ortam oluşturdu. Şartlar Türkiye'nin lehine ilerliyor. Türkiye adına iyi bir gelecek görüyorum.'' Igel, Türkiye'de yeni yatırımları olup olmayacağına ilişkin bir soruyu da, ''Turkcell projesi, zaten başlı başına büyük bir yatırımdır. Ancak fırsat verildiğinde elbette ki Turkcell'deki yatırımlarımızı artırmayı isteriz. Şirketimizin yapısı gereği başka alanlarla ilgilenmiyoruz'' şeklinde yanıtladı. 
     
</TEXT>
</DOC>
