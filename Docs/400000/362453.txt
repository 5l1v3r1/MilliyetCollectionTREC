<DOC>
<DOCNO> 362453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy26.html </URL>
<DATE> 2005/07/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gül Rum tarafı çözüm için uzattığımız eli görmezden geliyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Rumların soruna çözüm bulunması için Türk tarafının uzattığı eli referandumdan sonra da görmezden gelmeye devam ettiğini belirtti. Gül, uluslararası toplumun bu durumu doğru değerlendirerek KKTC’ye uygulanan izolasyonları sona erdirmesini istedi. 
     Devlet Bakanı ve Başbakan Yardımcısı Abdüllatif Şener ile birlikte 20 Temmuz Barış ve Özgürlük Bayramı kutlamalarına katılmak üzere 
     KKTC’ye giden Gül, Esenboğa Havaalanı’nda açıklama yaptı. 
     Kıbrıs sorununa çözüm bulunması için Türk tarafının üzerine düşeni fazlasıyla yerine getirdiğini kaydeden Gül, Türk tarafının geçen yıl yapılan referandumda tüm kaygıları giderilmemiş olmasına rağmen, barış ve demokrasi uğruna, dünyayla bütünleşmek adına çözümden yana hareket ettiğini belirtti. Rumların ise uzlaşmayı ve Kıbrıslı Türklerle ortak bir gelecek kurmayı reddettiğini kaydeden Gül, sözlerini şöyle sürdürdü 
     "Rum tarafı soruna çözüm bulunması için Türk tarafının uzattığı eli referandumdan sonra da görmezden gelmeye devam etmektedir. 
     Uluslararası camianın da artık bu durumu doğru değerlendirerek KKTC’ye uygulanan izolasyonları sona erdirmesi gerekmektedir." Gül, KKTC ile Türkiye ilişkilerinin kuvvetlenerek devam edeceğini belirtti ve "Ada’da kalıcı bir çözüm bulunana kadar Türkiye bu polikasından vazgeçmeyecektir" dedi. 
     Gümrük Birliği Ek Protokolü’nün imzalanmasına ilişkin bir soru üzerine de Gül, AB dönem başkanlığı ile yakın istişare içinde olduklarını, protokolün Birlik adına dönem başkanı ile imzalanacağını belirtti. Gül, "Bununla ilgili görüşmeler tamamlanmıştır, sadece yöntemle ilgili görüşmeler devam etmekte. Çalışmalar, İngiltere ile yakın bir çerçevede yapılmaktadır" dedi. 
     Gül, protokol konusunda herhangi bir sorun bulunmadığını da belirtti. 
     
</TEXT>
</DOC>
