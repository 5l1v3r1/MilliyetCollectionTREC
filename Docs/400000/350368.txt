<DOC>
<DOCNO> 350368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy11.html </URL>
<DATE> 2005/06/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP Washington'dan Başbakan manzaralarını hayretle izliyoruz 
</HEADLINE>
<TEXT>

     Başbakan Erdoğan’ın ABD ziyaretinde CHP’yi "Amerikan karşıtı" olmakla suçlamasının ardından AKP ve CHP arasındaki söz düellosu sürüyor. "Memleketimden insan manzaraları"nın "Washington’dan başbakan manzaraları"na dönüştüğünü kaydeden CHP Grup Başkanvekili Kemal Anadol, Erdoğan’ın Washington ziyaretinin tam bir fiyasko ile sonuçlandığını savundu. 
     
     CHP NE AMERİKANCI NE ANTİ-AMERİKANCI, ULUSAL ÇIKARCI 
     Kemal Anadol parlamentoda düzenlediği basın toplantısında, Başbakan Erdoğan’ın ABD ziyaretini eleştirdi. 
     "Memleketimden İnsan Manzaraları"nın Washington’dan başbakan manzaraları"na dönüştüğünü, kendilerinin de bunu ibretle, hayretle izlediklerini kaydeden Anadol, Erdoğan’ın daha Amerika’ya giderken yolda kendisinin ne kadar Amerikancı olduğunu kanıtlamak için ana muhalefet partisinin anti Amerikancı olduğunu söylediğini kaydetti. CHP’nin ne anti Amerikancı, ne de Amerika yandaşı olduğunu vurgulayan Anadol, partisinin sadece Türkiye’nin ulusal çıkarlarını savunan bir politika izlediğini söyledi. 
     Anadol, Erdoğan’ın işinin CHP’yi şikayet etmekle bitmediğini, CNN’de ülkesini de şikayet ettiğini belirtirken, "Washington manzaraları bitmedi, kendi Cumhurbaşkanına saygıyla bağdaşmayacak sözler sarfeden bir başbakının ABD Başkanı Bush’un karşısındaki tavrını kamuoyunun daha da ötesi tarihin takdirine bırakıyoruz" dedi. 
     Türkiye’de yeniden şehit cenazelerinin gelmeye başladığını, halkın terör yeniden mi hortluyor kuşkusu içinde olduğunu dile getiren Anadol, "Başbakan gidiyor muhalefeti, ülkesini şikayet ediyor. Kandil Dağı’ndaki terörü durduracağı konusunda ABD’den güvence alamıyor" diye konuştu. 
     Anadol, ABD ziyaretinde Erdoğan’ın "Ben laik değilim, devlet laik" şeklindeki sözlerini anımsatırken, "TBMM’de yemin edeceksin ondan sonra da ABD’ye gidip ’Ben kişi olarak laik değilim’ diyeceksin, tam Washington manzarası. Sonra Büyük Ortadoğu Projesi’ne destek vereceksin" diye konuştu. 
     Anadol, Erdoğan’ın Washington ziyaretinin tam bir fiyasko olduğunu dile getirirken, "Başbakan, 1 Mart tezkeresinin utangaçlığı içinde yaramaz çocuğun af dilemesi gibi muhalefet ve ülkesini şikayet etmekten öteye gidemedi" dedi. 
     
</TEXT>
</DOC>
