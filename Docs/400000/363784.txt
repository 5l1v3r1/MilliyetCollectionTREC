<DOC>
<DOCNO> 363784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/siyaset/axsiy02.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adres Norveç mi 
</HEADLINE>
<TEXT>


Başbakan Erdoğan, bir İskandinav ülkesinin PKK'ya destek verdiğini ima etmişti. Bu ülkenin Norveç olduğu öne sürüldü 

ANKARA Milliyet 


Başbakan Erdoğan'ın, "İskandinav ülkelerinden birinde bir siyasi parti, Türkiye'deki terör örgütünün uzantılarını parasal olarak destekliyor" sözleriyle işaret ettiği ülke merak konusu oldu. Kulislerde ülkenin Norveç olduğu öne sürüldü. 

Son günlerde görüşmedi 
Erdoğan'ın, İskandinav ülkelerinin, terör listelerine almalarına karşın PKK'ya destek verdiğini ima ettiği sözleri, hangi ülkeyi ya da ülkeleri kastettiği sorularını akıllara getirdi. 
Şik yetini ilgili ülkenin başbakanına ilettiğini söyleyen Erdoğan'ın, Norveç Başbakanı Kjell Magne Bondevik dışında son günlerde hiçbir İskandinav ülkesi başbakanıyla görüşmediği kaydedildi. 
Kulislerde, Erdoğan'ın "terör örgütüne destek veriyor" diye belirttiği İskandinav ülkesinin Norveç olduğu gündeme geldi. 
Nisanda Norveç'i resmen ziyaret eden Erdoğan'ın, bu ülkedeki bir siyasi partinin PKK'ya verdiği desteği Bondevik'le görüşmesinde gündeme getirdiği ifade edildi. Erdoğan'ın belirttiği partinin de Komünist Parti olduğu kaydedildi. 

Ülkelerdeki faaliyetler 

İsveç Terör örgütü olarak tanıdığı PKK'yla ilişkili 42 dernek bulunuyor. Danimarka PKK ve DHKP-C'yi terör örgütü olarak değil, siyasi parti olarak tanıyor. PKK'nın televizyonu Roj TV, Danimarka'dan yayın yapıyor. Norveç PKK ile ilintili kişilerin Türkiye'de "işkence gördükleri" iddiasıyla en çok sığınma hakkı istedikleri ülkelerin başında yer alıyor. Norveç de PKK'yı terör örgütü olarak kabul ederken, ülkede çok sayıda terör örgütüyle bağı olan dernek bulunuyor. Finlandiya Helsinki'de, PKK yandaşlarının kurduğu "Fin-Kürt Dostluk Derneği" ve "Kürt Enformasyon Merkezi" faaliyetlerini yürütüyor. 

</TEXT>
</DOC>
