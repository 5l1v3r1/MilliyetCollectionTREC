<DOC>
<DOCNO> 373609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur10.html </URL>
<DATE> 2005/08/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Antik kentte büyük kavga... 
</HEADLINE>
<TEXT>

     Latif SANSÜR SELÇUK DHA 

İnanç turizminin önemli merkezlerinden, İzmir'in Selçuk İlçesi'nde kavga bitmedi. Efes Antik Kenti'ndeki işyerlerinin, Kaymakamlık tarafından 31 yıl önceki yıkım kararına dayanılarak tahliye edilmek istenmesi, ortalığı karıştırdı. Belediye Başkanı CHP'li Vefa Ülgür ve esnaf, Kaymakamlık uygulamasına büyük tepki gösterdi. 
     Kaymakam Hayri Sandıkçı imzasıyla Belediye, Müze ve Mal Müdürlüğü'ne gönderilen yazılarda işyerlerinin tahliyesi için kurulacak komisyona temsilci vermeleri istendi. Durumu öğrenen esnaf, tahliye girişimini Kaymakamlığa bağlı Köylere Hizmet Birliği'nin, antik kent içinde açtığı standlara tepki gösterdiğimiz için cezalandırılıyoruz'' diye değerlendirdi. Esnaf, Biz buradaki sıkıntıları gündeme getirdiğimizde bize işyerlerinizi başınıza yıkarız’ diyorlar. Şimdi korktuğumuz başımıza geldi. Gerçekleri söylediğimiz için 31 yıl önceki karara dayanarak iş yerlerimizi tahliye etmeye çalışıyorlar'' diye konuştu. 
     Birliğin, Efes içindeki standlarına ruhsat vermeyip, yürütmenin durdurulması istemiyle idare mahkemesine başvurunca Kaymakam Sandıkçı ile arası açılan Belediye Başkanı Vefa Ülgür de tahliye girişimine tepki gösterdi. Başkan Ülgür, Efes Antik Kenti girişinde yer alan işyerlerinin 1966 yılında, o dönemde Kültür Bakanlığı olmadığı için Milli Eğitim Bakanlığı'nın ilgili dairesi ve gerekli tüm mercilerden izin alınarak yapıldığını belirterek şunları söyledi 
     Yapılan işyerleri o zaman belediyemizce kiracılara verilmiş. 1974'te ise buradaki 14 işyeri için yıkım kararı alınmış. Bu yıkım kararından sonra ise bölgede 32 işyeri daha izinsiz olarak inşa edilmiş. Belediye daha sonra bu işyerlerine ruhsat vermiş ve kira almaya başlamış. Geçen yıl Mal Müdürlüğü, esnafa bir yazı göndererek 48 işyeri için kiraların bundan böyle belediyeye değil kendilerine ödenmesini istedi. Bunun üzerine bu bölgede yeni düzenleme yapılıp, antik kentin dokusuna zarar vermeden ve uygun bir mimariyle işyerlerinin yeniden inşa edilmesi, eskilerin yıkılması gündeme geldi. Geçen ay Kültür ve Turizm Bakanımız, giden İzmir valimiz, kaymakamımız ve tüm ilgililerle konuyu yerinde inceledik. Çarşının önümüzdeki sezona kadar yeniden düzenlenmesi ve kimsenin mağdur edilmemesi kararı çıktı. Dükkanların yıkılıp yeniden inşası için proje hazırlamak üzere komisyon bile kuruldu. Durum böyleyken, Kaymakam kendi başına 31 yıl önceki yıkım kararını uygulamak istiyor. Esnaf mağdur edilecek.'' 
     
     İLGİNÇ İDDİA 
     Bölge esnafıyla düzenlediği toplantıda Kaymakam Sandıkçı'nın girişimini eleştiren Başkan Ülgür, Kaymakam bey görev süresi dolup ayrılmadan önce burasını karıştırarak gitmek istiyor. Eğer yıkılması gereken bir yer varsa o da antik kent içinde, tarihi doku üzerinde hem de bizzat Kaymakam Bey'in emriyle ruhsatsız yapılan yerlerdir. Buraları yıkılmalı ve kaldırılmalı. Kaymakam bey Şirince muhtarının da bulunduğu bir ortamda bana Giderken Selçuk'u yakıp gideceğim’ dedi. Şimdi onu uyguluyor. Bu davranışlar Osmanlı'nın son dönemlerindeki kaymakamların takındığı davranışlar. Şiddetle kınıyorum'' diye konuştu. 
     Başkan Ülgür, kurulması istenen tahliye komisyonuna eleman vermeyeceğini, İmar Yasası'na göre sorumlunun Belediye olduğunu, Kaymakam'ın bu yönde bir yetkisinin bulunmadığını da söyledi. 
     
     RAPORLARIN GEREĞİNİ YERİNE GETİRİYORUM 
     Alınan kararın ne çıkan haberlerle, ne de görev süresinin bitmesiyle ilgisi olduğunu savunan Kaymakam Hayri Sandıkçı ise şöyle dedi 
     Yıkım kararının alındığı 1974'ten bu yana olağan teftişler sonunda müfettişler, yıkım kararının uygulanmadığını raporlarında bildirmiş. Ben raporların gereğini yerine getirmezsem sorumlu olurum. Buradaki esnaf hem işgalci, hem de kural tanımıyor. Burasıyla ilgili alınan bir yıkım kararı var. Ben de bir tahliye komisyonu kuruyorum, tahliye kararı çıkar veya çıkmaz ben onu bilmem. Bir iki ay sonra gideceğim. Neden çatışma içine gireyim. Ben de çarşı yapılıp eskisinin yıkılması taraftarıyım. Milli ekonomi açısından bunun yapılması gerekir, ancak müfettiş tenkit yazmışsa uygulamak zorundayım. Oradaki esnaf doğru dürüst vergi ödemiyor, ecrimisil vermiyor, sonra konuşuyor.'' Efes Antik Kenti, son zamanlarda yeterli güvenlik önlemi olmaması, Köylere Hizmet Birliği adına tarihi kent içinde hediyelik eşya ve meşrubat standları açılması, esnaf birliğine kayıt olmayan rehberlere yönelik denetim ve tartışmalar, son olarak da esnafın, rehberleri turiste broşürle şikayet etmesiyle gündeme gelmişti. 
     
</TEXT>
</DOC>
