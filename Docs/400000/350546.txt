<DOC>
<DOCNO> 350546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/axsiy01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygulama önemli 
</HEADLINE>
<TEXT>


Bush yönetimi, Erdoğan'ın Büyük Ortadoğu konularındaki yeni söyleminin hayata geçmesini yakın takibe alırken, 'Amerikan karşıtlığı'na tavrını da özellikle izleyecek 

Zirvenin analizi - Yasemin Çongar 


Başbakan Recep Tayyip Erdoğan'ın Beyaz Saray'da ABD Başkanı George W. Bush'la yaptığı görüşmenin "başarılı" olup olmadığını iki taraf açısından da zaman gösterecek. Bush yönetiminin görüşmenin karnesini yazmak için, önümüzdeki hafta ve aylarda Erdoğan başta olmak üzere, AKP yetkililerinin söylem ve politikalarını yakından izleyeceği anlaşılıyor. Türkiye, Bush yönetiminin Kıbrıs ve PKK konularında ne yapacağına bakarak Beyaz Saray görüşmesine not verecek. 
Bush yönetimi, Erdoğan hükümetinin özellikle Türk - Amerikan ilişkileri, Türkiye'deki Amerikan karşıtlığı, Büyük Ortadoğu'da reform arayışı, Irak, İran ve Suriye gibi konularda ne yapacağını yakın takibe alacak. Üst düzey ABD yetkililerine göre, "İkili ilişkilerin seyri, Erdoğan'ın Oval Ofis'te ne söylediğine değil, Türk halkı önünde neler söyleyeceğine bağlı." Washington, Erdoğan'dan ikili ilişkileri, kamuoyu nezdinde net ifadelerle savunmasını bekliyor. 

Türkiye ne bekliyor 
ABD uçaklarının Washington ile KKTC'nin Ercan Havaalanı arasında sefer başlatması ve Irak'taki PKK varlığına karşı kararlı önlemler, Erdoğan'ın Bush'a ilettiği iki önemli talebin karşılanmaya başladığı anlamına gelecek. Ancak ilk veriler, Washington'un, "bu taleplere hak verse de, kısa vadede somut adım vaat edemediği" yönünde. 
Erdoğan ve Dışişleri Bakanı Abdullah Gül, bu kez ABD medyası ve kanaat önderleri ile görüşmeye büyük ağırlık verdi. Beklentileri, gerek bu görüşmeler, gerekse Beyaz Saray buluşması sayesinde, Washington gözündeki AKP imajının son dönemdeki yıpranmışlığından kurtarılmasıydı. 

'Stratejik ortaklık' sözü 
Bush - Erdoğan buluşmasının en önemli mesajı, Oval Ofis'te ilişkilerin "stratejik" niteliğine karşılıklı vurgu yapılmasıydı. Beyaz Saray Sözcüsü Scott McClellan'ın, "Stratejik ortaklığı yeniden canlandırma amaçlı yapıcı bir görüşme" ifadesi de, Ankara'nın önemsediği "ortaklık" sözünü yeniden resmi kullanıma soktu. Oval Ofis'te "stratejik ilişki" lafını telaffuz eden Bush, 28 Ocak 2004'te Erdoğan'la yaptığı buluşmada bu vurgudan uzak durarak, "dost ve önemli müttefik" ifadesiyle yetinmişti. 

Erdoğan'dan yeni söylem 
Başbakan, ABD'ye Büyük Ortadoğu Projesi BOP konusunda, Washington'un çizgisine uyumlu yeni bir söylemle geldi. Ağustos 2004'te bu konudaki G - 8 toplantısına davet edildiğinde, BOP'la ilgili önemli çekinceler açıklayan Erdoğan, bu kez tersini yaptı. 
BOP'a "evet" diyen Başbakan, "Bu nelere rağmen denilmiştir" sözüyle, Türkiye'de bu konuda süren çekincelere karşın bu tavrı aldığını ima etti. 
AKP hükümeti uzun süre, "Türkiye'de Amerikan karşıtlığı yoktur" mesajını verdikten sonra, Erdoğan'ın gezisinde "Amerikan karşıtlığı tabii ki var, ama başkaları yapıyor" çizgisine kaydı. 
Başbakan, CHP'yi, "sağ ve sol marjinal grupları" ve medyayı bu konuda sorumlu gösterdi. Erdoğan'ın bu çevrelerden geldiğini söylediği Amerikan karşıtlığına tepki vermeyeceğini söylemesi ise, kendisinden tam da bunu yapmasını bekleyen Beyaz Saray'ı memnun etmedi. 

Cheney gelecek 

Erdoğan'ın Başkan Yardımcısı Cheney'le görüşmesinde, ekonomik ilişkilerin artırılması kararı alındı. 300'e yakın ABD'li işadamının Türkiye'de yaşadığı sorunları gündeme getiren Cheney, "Ekonomik ilişkilerin artırılması 2 ülkeyi birbirine daha ok yaklaştırır" diye konuştu. İkili ticari ilişkilerin hangi alanlarda geliştirilebileceğinin ele alındığı görüşmede Cheney'in özellikle Bakü - Tiflis - Ceyhan projesiyle ilgilendiği belirtildi. Erdoğan, Türkiye'ye davet ettiği Cheney'in, yakında Türkiye'ye gelebileceğini söylediği belirtildi. 

Hediye forma 

Amerikan - Türk Konseyi ATC toplantısında konuşan Erdoğan'a ATC yöneticileri, Washington hatırası olarak 33 yıl aradan sonra yeniden 1. lige çıkan beysbol takımı Nationals'ın formasını hediye ettiler. 


</TEXT>
</DOC>
