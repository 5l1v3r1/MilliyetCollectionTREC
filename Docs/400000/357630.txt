<DOC>
<DOCNO> 357630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko05.html </URL>
<DATE> 2005/07/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eğitim harcamalarında KDV indirimini unutmayın 
</HEADLINE>
<TEXT>

     Eğitim harcamalarında yılbaşından itibaren uygulanmaya başlanan yüzde 10'luk KDV indiriminin, işletmelerin düzenlediği gider pusulası karşılığından tahsil edilebileceği bildirildi. 
     Adana Defterdarı Fatih Acar, AA muhabirine yaptığı açıklamada, getirilen KDV indiriminin, özellikle maddi durumu iyi olmayan ve birden fazla öğrenci okutmak zorunda olan velilerin eğitim giderlerinin azaltılmasına yardımcı olduğunu vurguladı. 
     Acar, 1 Ocak 2005 tarihinden önce kesilen faturalarda yüzde 18 olan KDV'nin, bu tarihten itibaren yüzde 8'e düştüğüne dikkati çekerek, ''Geçen yıl fatura karşılığı yapılan ödemelerin, Ocak ayından itibaren olan bölümlerinde 10 puanlık indirim uygulanması gerekir'' dedi. 
     KDV indiriminden doğan farkın yılbaşından itibaren öğrencilere iade edilmesi gerektiğini, ileri aylar için senet yapanların ise bu farkı taksitlerinden düşebileceklerini ifade eden Acar, ancak, bazı velilerin bu uygulamadan haberlerinin olmayabileceğini bildirdi. 
     Acar, uygulama, özel eğitim kurumlarını zarara uğratmazken, velilere ekonomik katkı sağladığını belirterek, ''İşletmeleri, öğrenci, kursiyer veya veli adına düzenleyecekleri gider pusulası karşılığında ödemeyi yapacaklar. Zaten işletmenin yapacağı vergi ödemesinden bu oran düşülüyor'' dedi. 
     Acar, vergi indirimi uygulamasıyla ilgili düzenleme hakkında bilgi almak isteyen velilerin Alo 189 veya Adana Defterdarlığı'na ait ''www.adanadefterdarligi.gov.tr'' internet sitesinden yararlanabileceğini söyledi. 
     
     KURUMLAR KDV'NİN YÜZDE 1'E DÜŞMESİNİ BEKLİYOR 
     Tüm Özel Öğretim Kurumları Derneği TÖDER Başkanı Bahattin Durmuş da derneklerine bağlı faaliyet gösteren tüm kurumlarda indirimin öğrencilere aynen yansıtıldığını söyledi. 
     Durmuş, KDV indirimini yıllardır savunduklarını, bunun gerçekleşmesinin veliler kadar kurumlara da yarar sağladığını, indirimden kaynaklanan fiyat düşüşlerinin ardından kayıtlarda hareketlilik yaşandığını dile getirdi. 
     İndirim oranlarından öğrencilerin yararlanabilmesi için gerekli düzenlemeleri yaptıklarını belirten Durmuş, şunları kaydetti 
     ''Uygulamadan haberi olmayan veya bugüne kadar ödeme yapılmayan velilerin işletme yetkilileriyle görüşerek KDV indiriminden yararlanabilirler. Taksitli ödeme için senet yapan öğrencilerin aylık taksitleri yılbaşından itibaren yüzde 18 yerine yüzde 8 vergi kesintisi yapılarak hesaplanıp yeniden düzenlendi.'' Durmuş, KDV oranın yüzde 8'den yüzde 1'e indirilmesi için Milli Eğitim Bakanlığı tarafından Maliye Bakanlığı'na gönderilen düzenlemenin yürürlüğe girmesini hem aileler hem de kurumların merakla beklediğini vurguladı. 
     
</TEXT>
</DOC>
