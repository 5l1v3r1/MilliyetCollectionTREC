<DOC>
<DOCNO> 353854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/siyaset/siy03.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bahçeli DEHAP'lı gibi' 
</HEADLINE>
<TEXT>


MHP liderliği için adı geçen Ramiz Ongun, Bahçeli'nin "Kan ve soya dayalı milliyetçilik yapmayacağız" sözünü çok sert eleştirdi Aferin almaya yönelik slogan kullanıyor 

ÖNDER YILMAZ Ankara 


MHP'deki muhalefet hareketini destekleyen ve genel başkanlık için adı geçen Ramiz Ongun, MHP Genel Başkanı Devlet Bahçeli'nin "yeni milliyetçilik" açılımını eleştirerek, "Bahçeli, Turgut Özal'ın, DEHAP'ın vatandaşlık tarifini tekrarladı" dedi. 
Ongun, Bahçeli'nin "Kan ve soya dayalı milliyetçilik yapmayacağız" yönündeki yeni milliyetçilik açılımını, "Daha önce bunlara dayalı mı milliyetçilik yapıyorduk " diye eleştirdi. 

'Komplekse kapıldı' 
Ongun, "Güneydoğu'daki vatandaşlara yönelik rahatlatma açıklamasıysa bunu rahmetli Türkeş zaten yapmıştı. Bu, AB'ye verilmiş bir mesaj. Bir yerlerden 'aferin' almaya yönelik slogan kullanıyor" diye konuştu. 
Mesajın, "bilgisizlikten ve cehaletten verildiğini" söyleyen Ongun, şunları kaydetti 
"AKP'nin ırkçı suçlamalarına karşı komplekse kapılıp düzeltmeye gitmeye gerek yoktu. Ülkücülerin Miloseviçleri taklit etmeye hiç ihtiyacı yok. Ülkücü kimin kulağını kesti ki, Genel Başkan Danışmanı Gürcan Dağdaş 'Bahçeli olmasa ülkücüler sokakta kulak kesiyor olacaktı' diyor." 
Ongun, "Bahçeli, 'Silah değil, bilgisayar kullanın' derken, bugüne kadar, ülkücülerin elinde silah mı vardı " şeklinde konuştu. 
Ongun, "Liderlik yarışına girecek misiniz " sorusuna da "Değerlendireceğiz" yanıtı verdi. 



</TEXT>
</DOC>
