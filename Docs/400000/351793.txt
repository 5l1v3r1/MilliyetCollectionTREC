<DOC>
<DOCNO> 351793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun55.html </URL>
<DATE> 2005/06/14/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
"Jackson artık çocukları yatak odasına davet etmiyecek" 
</HEADLINE>
<TEXT>

     Çocuk tacizi suçlamasından aklanan Michael Jackson’un artık erkek çocukları uyumaları için yatak odasına davet etmeyeceği bildirildi. 
     31 Ocak’tan bu yana süren davada Jackson’ı savunan avukat Thomas 
     Mesereau, kararın dün açıklanmasının ardından bugün NBC televizyonuna yaptığı açıklamada, "Dava süresince yöneltilen yanlış suçlamalar nedeniyle artık böyle bir şey yapmayacak. Michael, çocuk kalbi taşıyan çok kibar bir insan, birçok kişiye karşı çok kibar davrandı, birçok kişinin rahatça özel hayatına ve evine girmesine izin verdi, bundan böyle artık böyle şeyler olmayacak" dedi. 
     Avukat Mesereau, ABC televizyonuna açıklamasında da müvekkilinin sağlık durumuyla ilgili "çok kaygılandığını" belirterek, Jackson’ın "çok kilo verdiğini ve uyuyamadığını, ancak bütün bu zorlukların üstesinden gelerek hayatını yeniden düzene koymayı sürdüreceğini" kaydetti. 
     Avukat, kararın açıklanmasının ardından Jackson’ın "bu dönemi aşma gücünü kendine verdiği için Tanrı’ya şükrettiğini" belirtti. 
     Amerikalı pop şarkıcısı Michael Jackson, 13 yaşındaki bir çocuğu taciz ettiği iddiasıyla hakkında açılan davada, kendisine yöneltilen suçlamaların tümünden beraat etmişti. 
     
</TEXT>
</DOC>
