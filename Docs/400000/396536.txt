<DOC>
<DOCNO> 396536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo08.html </URL>
<DATE> 2005/11/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Semih Şentürk Görev verildiği takdide gol atmak için uğraşacağım 
</HEADLINE>
<TEXT>

     Lisansındaki problem nedeniyle yaklaşık 2,5 ay sahalardan uzak kalan Fenerbahçe'nin milli futbolcusu Deniz Barış, Vestel Manisaspor maçında oynadığı için çok mutlu olduğunu söyledi. 
     Samandra Tesisleri'nde antrenmandan sonra basın mensuplarının sorularını yanıtlayan Deniz, uzun süre top oynamamanın kendisi için sorun olmadığını belirterek, ''Zaten, stadı tanıyorum. Ne kadar saha içinde olmasam da bu iki ay içinde her maça geldim. Ayrıca idmanlarda kendimi fiziksel anlamda devamlı güçlü tuttum. Hocam da bana güvendi ve Vestel Manisaspor maçında görev verdi. Kazandığımız için mutluyum'' diye konuştu. 
     Avrupa Şampiyonlar Ligi'nde 23 Kasım Çarşamba günü AC Milan ile oynayacakları maça da değinen Deniz, bu karşılaşmanın iki takım için de gruptan çıkmak için son şans olduğunu söyledi. 
     Grupta şu an hiçbir şeyin belli olmadığını kaydeden Deniz, ''Grupta her takım şu andaki puan durumuna göre birinci de sonuncu da olabilir. Takım olarak güçlü olduğumuzu daha önceki maçlarda gösterdik. Çarşamba günü de göstereceğiz. Bu maç Vestel Manisaspor maçından farklı olacak. Kazanmak için elimizden geleni yapacağız'' şeklinde konuştu. 
     
     SEMİH ''GOL ATTIĞIM İÇİN SEVİNÇLİYİM'' 
     Vestel Manisaspor maçında son dakikakalarda attığı gol ile takımının galibiyetinde büyük rol alan genç Semih, oynadığı 3 maçta 3 gol attığını söyledi. 
     Semih, her zaman teknik direktör Christoph Daum'un vereceği şansı beklediğini ifade ederek, ''Ben her zaman göreve hazırım. Hocam son 15 dakika da şans verdi. Attığım gol ile maçtan 3 puanla ayrıldık, çok sevinçliyim'' dedi. 
     Oyuna girmeden önce Daum'un yardımcısı Murat Kuş'un kendisine destek verdiğini belirten Semih, şöyle devam etti 
     ''Murat Kuş bana 'gol atacaksın buna inan' dedi. Maçta gol atıp, onu mahçup etmediğim için ayrıca mutluyum. Forma giydiğim 3 maçta 3 gol attım. Hocam bana ne zaman görev verse gol atmak için uğraşıyorum. Allah da yardımcı oluyor. Bundan sonra şans bulduğumda gol atmak için elimden geleni yapacağım'' Semih, AC Milan maçının çok zor geçeceğini ama bu maçı kazanıp grupta iddialı duruma gelmek istediklerin sözlerine ekledi. 
     
</TEXT>
</DOC>
