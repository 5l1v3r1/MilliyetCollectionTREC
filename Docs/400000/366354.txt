<DOC>
<DOCNO> 366354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun31.html </URL>
<DATE> 2005/08/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kral Fahd, herhangi bir işaret taşımayan mezarda toprağa verildi 
</HEADLINE>
<TEXT>

     Suudi Arabistan'ın dün olan Kralı Fahd, bugün düzenlenen törenden sonra toprağa verildi. 
     Suudi Arabistan'ın başkenti Riyad'da düzenlenen törende, Kral Fahd'ın naaşı, İmam Türki Bin Abdullah Camisi'nde kılınan cenaze namazının ardından mezarlığa götürüldü. 
     Kral Fahd da, eski Suudi Arabistan kralları gibi, herhangi bir işaret taşımayan bir mezara gömüldü. 
     Cenaze töreni 84 yaşındaki Kral Fahd'ın dün hayatını kaybettiği Kral Faysal Özel Hastanesi'nde başladı. Cenaze namazında, yeni Kral Abdullah Bin Abdülaziz ile çok sayıda Suudi ve Arap devlet adamı hazır bulundu. 
     Naaşın defnedilmesinden sonra Kral Abdullah, bazı yabancı ve Suudi liderlerin taziyelerini kabul etti. 
     Kral Fahd'ın yoğun güvenlik önlemlerinin alındığı cenaze törenine binlerce kişi katıldı. 
     Türkiye'yi Dışişleri Bakanı ve Başbakan Yardımcısı Abdullah Gül'ün temsil ettiği tören için Riyad'a gelen yabancı liderler arasında Filistin Devlet Başkanı Mahmud Abbas, Mısır Cumhurbaşkanı Hüsnü Mübarek, Cezayir Devlet Başkanı Abdülaziz Buteflika, Ürdün Kralı Abdullah, Yemen Devlet Başkanı Ali Abdullah Salih, Suriye Devlet Başkanı Beşşar Essad, Tunus Devlet Başkanı Zeynel Abidin Bin Ali, Lübnan Devlet Başkanı Emil Lahud, Arap Birliği Genel Sekreteri Amr Musa, Birleşik Arap Emirlikleri Devlet Başkanı Şeyh Halife Bin Zeyd El Nahayan, İran Cumhurbaşkanı Birinci Yardımcısı Muhammed Rıza Arif, Irak Devlet Başkanı Celal Talabani, Irak Başbakanı İbrahim Caferi, Fas Prensi Raşid ve Umman Sultanı Kabus bulunuyor. 
     Bugünkü cenaze törenine gayrimüslimlerin alınmadığı, yarın aralarında İngiltere Prensi Charles ve Fransa Cumhurbaşkanı Jacques Chirac'ın da bulunduğu Batılı devlet adamlarının Suudi Arabistan'ın yeni Kralı Abdullah'a taziyelerini sunacağı bildirildi. 
     
     CHENEY, TAZİYELERİNİ SUNMAK ÜZERE RİYAD'A GİDİYOR 

     Kral Fahd'ın ölümü üzerine bu ülkeye giderek taziyelerini sunacak ABD delegasyonuna, Başkan Yardımcısı Dick Cheney'in başkanlık edeceği bildirildi. 
     Beyaz Saray sözcüsü Scott McClellan, Cheney başkanlığındaki delegasyonun Riyad'a giderek başsağlığı dileğinde bulunacağını söyledi. 
     
</TEXT>
</DOC>
