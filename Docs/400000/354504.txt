<DOC>
<DOCNO> 354504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur40.html </URL>
<DATE> 2005/06/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Mayın patladı 1 er şehit, 2 astsubay ve 1 er yaralı 
</HEADLINE>
<TEXT>

     Şırnak'ta mayın patlaması sonucu 1 er şehit oldu. 
     Batman Valiliği'nden yapılan yazılı açıklamada, Şırnak'ta gerçekleştirilen operasyon sırasında terör örgütü PKK Kongra-Gel mensuplarınca döşenen mayının patlaması sonucu, Batman'ın Beşiri İlçesi Bilek Köyü nüfusuna kayıtlı er Nevzat Akçil'in şehit olduğu belirtildi. 
     Açıklamada, şehit er Akçil'in cenazesinin yarın Batman Site Camii'nde kılınacak öğle namazından sonra Beşiri İlçesi'nde toprağa verileceği kaydedildi. 
     
     PERVARİ'DE DE PATLAMA 3 ASKER YARALI 

     Siirt'in Pervari İlçesi'nde teröristlerin yola döşediği mayınının patlaması sonucu, 2 astsubay ile 1 er yaralandı. 
     Vali Murat Yıldırım, bu sabah saat 07.00 sıralarında Köprüçay mevkiinde, teröristlerce daha önceden yola döşenen uzaktan kumandalı mayının, askeri araç geçtiği sırada patlatıldığını söyledi. 
     Patlamada 2 astsubay ile 1 erin yaralandığını belirten Vali Yıldırım, yaralıların sağlık durumlarının iyi olduğunu söyledi. 
     Vali Yıldırım, bölgede teröristlere yönelik başlatılan operasyonun sürdüğünü kaydetti. 
     
     PKK'NIN MAYIN TUZAĞI ORTAYA ÇIKARILDI... 

     Mardin'in Nusaybin İlçesi'nde terör örgütü PKK mensuplarınca döşenen bir mayın tuzağı ortaya çıkarıldı. 
     Mardin Vali Vekili Ali Candan yaptığı yazılı açıklamada, Mardin İl Jandarma Komutanlığı'nca dün akşam Nusaybin'in Üçköy bölgesinde gerçekleştirilen operasyon sırasında "basma düzenekli" bir mayının bulunarak, etkisiz hale getirildiği belirtildi. 
     Açıklamada, aynı bölgede 6 Haziran'da Üçköy muhtarının aracının mayına temas etmesi olayı ile ilgili olarak yapılan araştırma ve delil incelemesinin tamamlandığı kaydedilerek, mayının terör örgütü mensupları "Berhudan" kod adlı Nurettin A. ile soyadı henüz tespit edilemeyen "Dersim" kod adlı Bahtiyar tarafından yerleştirildiğinin tespit edildiği iddia edildi. 
     Teröristlerin yakalanması için operasyonların sürdüğü bildirildi. 
     
</TEXT>
</DOC>
