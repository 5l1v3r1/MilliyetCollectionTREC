<DOC>
<DOCNO> 360768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy25.html </URL>
<DATE> 2005/07/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Dışişleri Türkiye, 13 Haziran'da Akdaş ve Kuş'un iadesini talep etti 
</HEADLINE>
<TEXT>

     Türkiye, Irak’tan Kasım 2003’te İstanbul’da düzenlenen bombalama eylemlerinin faillerinden Sadettin Akdaş ve Burhan Kuş’un iadesini talep etti. 
     Dışişleri Bakanlığı sözcüsü Namık Tan, bir soruya verdiği yazılı yanıtta, Irak’ta Çok Uluslu Güç tarafından cezaevinde tutulan kişilerden ikisinin bombalama eylemlerinin faillerinden Sadettin Akdaş ve Burhan Kuş olduklarının tespit edildiğini kaydetti. 
     Adalet Bakanlığınca hazırlanan dosyaların 13 Haziran 2005 tarihinde Türkiye’nin Bağdat Büyükelçiliği tarafından Irak Dışişleri Bakanlığı’na iletildiğini belirten Tan, "Türkiye Cumhuriyeti ile Irak Cumhuriyeti Arasında Hukuki ve Adli İşbirliği Sözleşmesi" çerçevesinde, Akdaş ve Kuş’un Türkiye’ye iadesinin talep edildiğini bildirdi. 
     Tan, Ankara’da 16 Haziran 2005 tarihinde yapılan Türkiye-Irak Konsolosluk görüşmeleri sırasında konunun Türkiye tarafından gündeme getirildiğini, iade işlemlerinin bir an önce sonuçlandırılmasını beklentisinin iletildiğini kaydetti. 
     Sözcü Tan, Türkiye’nin sunduğu dosyaların Irak makamlarınca incelendiğini, konunun Dışişleri Bakanlığı ve Türkiye’nin Bağdat Büyükelçiliği tarafından takip edildiğini de belirtti. 
     
</TEXT>
</DOC>
