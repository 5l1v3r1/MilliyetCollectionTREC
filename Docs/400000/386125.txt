<DOC>
<DOCNO> 386125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo20.html </URL>
<DATE> 2005/10/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gökdeniz Tahkim'e başvurdu... 
</HEADLINE>
<TEXT>

     Adnan SUNGUR TRABZON,12 DHA 

      Yasa dışı bahis oynadığını itiraf ettikten sonra 10 ay müsabakalardan men, 60 milyar lira da para cezasına çarptırılan Gökdeniz, bugün Tahkim Kurulu’na başvuruda bulunarak itiraz etti. Gökdeniz, cezasının affedilmesi veya indirilmesi için yaptığı başvuruda, Cezanın suçu gerçekleşmiş gibi düşünülerek verildiğini düşünüyorum. Verilen cezanın suçun gerçekleşmediği gerçeği dikkate alınarak kaldırılmasını talep ediyorum görüşünü savunduğu öğrenildi. 
     
     ELLER'LE FATİH SEFERBERLİĞİ 

     Trabzonspor, pazar günü oynayacağı Samsunspor karşılaşmasının hazırlıklarını sürdürürken kaptan Fatih ve Eller’in durumlarının belirsiz olduğu, forma giyebilmeleri için çaba harcandığı bildirildi. 
     Bordo mavili ekibin son günlerdeki antrenmanlarında düz koşu yapan Brezilyalı Eller'in yarından itibaren takımla birlikte çalışmalara başlayacğı açıklandı. 
     Bu arada İtalya'da Milan takımının doktorlarının kontrol ettiği Fatih’in de oynayıp oynamayacağına Boşnak çalıştırıcı Vahit Halilhodziç’in karar vereceği belirtildi. Halilhodziç'in Fatih'in İtalya'dan dönüşünden sonra bir görüşme yapacağı, kararını kesinleştireceği ifade edildi. 
     
     KADER MAÇI 

     Öte yandan Samsunspor maçına önem veren bordo mavililer, karşılaşmayı kazanarak tırmanışa geçmeyi düşündüklerini belirttiler. Boşnak çalıştırıcı Halilhodiç ise yaptığı toplantılarda futbolcularından ligde şu ana kadar alınan sonuçları ve elde edilen başarısızlıkları kafalarından silmelerini istedi. Samsunspor maçının kendisinin ilk karşılaşması olacağını hatırlatan Halilhodziç, oyuncularının ligi yeni başlıyormuş gibi düşünmelerini istedi. 
     
</TEXT>
</DOC>
