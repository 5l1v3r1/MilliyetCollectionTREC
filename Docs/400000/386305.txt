<DOC>
<DOCNO> 386305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun11.html </URL>
<DATE> 2005/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Anti-terör yasası İngiltere'yi karıştırdı 
</HEADLINE>
<TEXT>

     HİLAL YILMAZ Londra DHA 

      İNGİLİZ hükümetinin bir türlü üzerinde anlaşmaya varamadığı anti-terör yasası Ada’da büyük tartışmalara sebep oldu. Avam Kamarası’nda bugün yapılan oturumda, Başbakan Tony Blair’in sert önerilerine karşı çıkan muhalifler, terör zanlılarının gözaltı süresinin 90 güne uzatılması önerisinin ’kabul edilemez’ olduğunu savundu. 
     Liberal Demokratların lideri Charles Kennedy, Blair’in önerisinin ’yanlış bir metot’ olduğunu belirterek yeni öneri üzerinde hükümet içinde dahi bir uzlaşmanın oluşmadığına dikkat çekti. Kendisini savunan İşçi Parti lideri Başbakan Blair ise, terör yasası kapsamında gözaltına alınan şüphelilerin terör olaylarının oluşumunda hayati ipuçları sağlayabileceklerini belirterek bu nedenle zanlıların uzun süre denetim altında tutulmamasının ’mecburi’ olduğunu söyledi. Muhalefet partileri ise Blair’in bu tavsiyelerine karşı çıkarak, bunun ’insan haklarına aykırı bir durum teşkil edeceğini’ savundu. Eleştirileri reddeden Blair ’gözaltı süresince delil toplayan polis, ardından şüpheliyi yasaya uygun biçimde yargılayacaktır’ dedi. 
     
     MUHAFAZAKARLAR FAZLA BASİT BİR FİKİR 
     İngiltere’de ana muhalefeti yürüten Muhafazarkarların lideri Michael Howard da Blair’in önerisi ’fazla basit ve sonuç vermeyen bir fikir’ olarak değerlendirdi. Howard, "Gözaltı süresini 3 aya uzatmak sorunu çözmez. Bu çok basit bir yaklaşım. Hükümetin polisten gelen her isteğe boyun eğmesi kabul edilemez" dedi. Öte yandan İçişleri Bakanı Charles Clarke da yeni anti-terör yasa tasarısı üzerinde uzlaşı sağlanmasının hayli zor olduğuna işaret etti. 
     İngiltere Başbakanı Tony Blair’in terör yasası kapsamında yakalanan şüphelilerinin gözaltı sürelerini 14 günden 90 güne çıkarılması talebi insan hakları örgütlerinin de tepkisiyle karşılaştı. Aralarında Londra Büyükşehir Belediye Başkanı Ken Livingston’un da bulunduğu bir grup insan hakları savunucusu, Parlamento önünde bir protesto gösterisi düzenledi. 
     
     BLAIR’A, EŞİ CHERIE BLAIR BİLE KARŞI ÇIKMIŞTI 
     İngiltere Müslüman Birliği Başkanı Sir İkbal Sakrani, Başbakan Blair’in önerisini eleştirerek, "Hükümetin yeni önerilerinin bireysel özgürlükleri kısıtlayıp kısıtlamadığı konusunda uyanık davranmalıyız" dedi. Başbakan Blair’in, terör zanlılarının gözaltı süresinin 3 aya çıkarılması önerisine ilk karşı çıkanlardan birisi de insan hakları konusunda uzman avukat olan eşi Cherie Blair olmuştu. 
     İngiltere’de hararetli tartışmalara sebep olan anti-terör yasasının önümüzdeki günlerde karara bağlanması bekleniyor. 
     
</TEXT>
</DOC>
