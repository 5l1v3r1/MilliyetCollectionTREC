<DOC>
<DOCNO> 374236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/axgun01.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'çilere zorunlu misafirlik 
</HEADLINE>
<TEXT>


Çan Termik Santralı'nda önceki gün eylem yapan Greenpeace üyelerine, yurtdışına çıkış yasağı geldi. 5 yabancı uyruklu eylemci evlerine dönemedi. Örgüt ilk kez böyle bir yasakla karşılaştı 

SERHAT OĞUZ İstanbul 

Küresel ısınmaya yol açtığı gerekçesiyle fosil yakıtları protesto için Çanakkale'deki Çan Termik Santralı'nda önceki gün eylem yapan 21 Greenpeace üyesine, mahkeme süresince yurtdışına çıkış yasağı getirildi. Sadece önceki günkü eylem için Türkiye'ye gelen yabancı uyruklu 5 Greenpeace üyesi, bu nedenle "zorunlu misafir" olacak. 

Bu yasak bir ilk 
Jandarma, önceki gün Çan Termik Santralı kapısı önünde oturma eylemi yapan ve santralın bacasına tırmanan Greenpeace üyelerini gözaltına alarak adliyeye sevk etti. 
"Toplantı ve Gösteri Yürüyüşleri Kanunu'na muhalefet"le suçlanan Greenpeace'çiler, tutuksuz yargılanmak üzere serbest bırakıldılar. 
Ancak savcılığın talebi üzerine çevrecilere yurtdışına çıkış yasağı getirilmesi soğuk duş etkisi yaptı. Greenpeace Medya İletişim Sorumlusu Melda Keskin, bugüne dek eylemleri için haklarında çok sayıda dava açıldığını, ancak ilk kez yurtdışı yasağıyla karşılaştıklarını belirtti. 
Keskin, "Çevreye zarar verenlere soruşturma açılacağı yerde, biz buna muhatap oluyoruz" diye konuştu. 
Greenpeace Türkiye Ofisi'nce misafir edilen Hollandalı Eric Birkoff, Thor Veen, İsrailli Matan Gen Asher, Avustralya vatandaşı Ahmet Bektaş ve KKTC vatandaşı Tümer Yelken, evlerine dönmek için yurtdışı yasağının kalkmasını bekliyorlar. 

Avrupa ofisleri harekete geçti 

Greenpeace Türkiye Ofisi'nden yapılan açıklamada, Avrupa'daki Greenpeace ofislerinin kendi ülkelerinin elçilikleri aracılığıyla harekete geçtiği belirtildi. Açıklamada, Avrupa'daki ofislerin üyelerinin özgürlüklerini kısıtlayan bu kararı kınadıkları belirtildi. 


</TEXT>
</DOC>
