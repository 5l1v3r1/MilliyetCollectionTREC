<DOC>
<DOCNO> 359963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo04.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şef kükredi 
</HEADLINE>
<TEXT>


Trabzonspor'un yıldızı Szymkowiak, İsviçre kampından taraftarlara seslendi. Kızılderili tüylerini başına geçiren Polonyalı, "Şampiyonluğun en güçlü adayı biziz" dedi 

ERGUN ATA 


Geçtiğimiz sezonun devre arasında Trabzonspor'a gelip, mükemmel futbolu ve attığı kritik gollerle kısa sürede kalitesini kanıtlayan Miroslaw Szymkowiak bu yıl şampiyonluğa ulaşacaklarına inanıyor. İsviçre kampının en çalışkan isimleri arasında olan Polonyalı futbolcu, güçlü bir kadroya sahip olduklarını belirterek Bordo - Mavili taraftarlara iddialı mesajlar gönderdi. 

'Başarılı oldum' 
Trabzonspor'u ve kenti çok sevdiğini vurgulayan Szymkowiak, "Taraftarların ilgisi beni mutlu ediyor. İnanılmaz bir sevgi görüyorum. Bu ilgi performansımda büyük etki yapıyor. Geçen sezon başarılı olduğuma inanıyorum. Şampiyon olmayı çok isterdik ama bunu başaramadık. Yeni sezonda şampiyonluğa en yakın takımın Trabzonspor olduğuna inanıyorum. Oynadığımız futbol bunun göstergesi" diye konuştu. 
Polonyalı futbolcu, Şampiyonlar Ligi'ne katılmanın kendisi ve Bordo - Mavili takım için çok önemli olduğunu belirtti. Yıldız futbolcu, "Eleme turlarını geçerek Avrupa'nın kulüpler bazındaki en büyük futbol organizasyonda yer almak istiyoruz. Bu şansa sahibiz ve hedefe ulaşmak için elimizden geleni yapacağız" ifadesini kullandı. 

Zurawski üzüntüsü 
Szymkowiak, vatandaşı olan golcü Zurawski'nin transferinin gerçekleşmemesine üzüldüğünü de söyledi. Yıldız futbolcu, "Fatih Tekke ile çok iyi bir ikili olurdu fakat kulübü Wisla Krakow'un çok para talep etmesi yüzünden gelmeyi istemesine rağmen imza atamadı" dedi. Polonyalı krampon, takımdan ayrılan milli savunmacı Tolga Seyhan ve kaleci Petkoviç'in boşluğunu doldurmaları gerektiğini sözlerine ekledi. 

Kahe'de fark 300 bin dolar 

Trabzonspor, Brezilyalı golcü Kahe'nin transferinde mutlu sona yaklaşıyor. Bordo - Mavililer ile Ponte Preta Kulübü arasındaki bonservis pazarlığında fark 300 bin dolara düştü. Yönetici Murat Bozoğlu, Kahe için son olarak 1.5 milyon dolar önerirken, Ponte Preta 1.8 milyon dolar istedi. Başkan Atay Aktuğ'dan, "Bu işi bitirin" mesajı alan Bozoğlu'nun, Kahe'ye kısa sürede imza attırması bekleniyor. 

Açılışta 100 bin üye atağı 

Trabzonspor Yönetimi, 20 Temmuz'daki sezon açılışında 100 bin üye kampanyası kapsamında geniş çaplı bir çalışma yapacak. 25 bin olan kulüp üye sayısını 100 bine çıkarmak isteyen Bordo - Mavili yöneticiler, Avni Aker Stadı kapılarına asılacak duyurularla taraftarlara üyelik konusunda bilgi verecek. 

İkinci kamp alanı Spiez 

Bordo - Mavili takım dün akşam oynanan Aarau karşılaşmasıyla İsviçre kampındaki hazırlıklarının ilk bölümünü noktaladı. Karadeniz ekibi kafilesi mücadele sonrası ikinci etap çalışmalar için Spiez kentine geçti. Trabzonspor, Türkiye'ye dönüş tarihi olan 17 Temmuz'a kadar 2 hazırlık maçı daha oynayacak. 

Trabzonspor'a Aarau çelmesi 0-0 

Bordo-Mavili takım, İsviçre kampındaki 3. hazırlık maçında golsüz eşitliği bozamadı 

İsviçre'de yeni sezona hazırlanan Karadeniz ekibi, Aarau ile golsüz berabere kaldı. İlk maçında Young Boys'u 1-0 yenip, ikinci sınavında Basel'le 2-2'lik skorla yenişemeyen Trabzonspor, İsviçre Birinci Ligi'nde mücadele eden rakibi önünde beraberliğe razı oldu. Schenker'in 7. dakikadaki şutunu kaleci Tolga köşeden çıkardı. 19. dakikada Hasan karşı karşıya pozisyonda topu kaleciye nişanladı. 66'da Ali uygun durumda topa dokunamadı. Kalan süredeki ataklar sonuç vermeyince mücadele golsüz sonuçlandı. 

Maçın karnesi 
Hakemler Cynll Zimmermann, 
Francesco Buragina, Christoph Erhard 
AaraU Stockli 5 - Schmid 5 , Opango 5 , Tcheutchoua 5 , Bilibani 5 - Schenker 5 Dk.56 Menezes 5 , Battig 5 İnler 6 , Burgmeier 5 Dk.60 Fejzulahi 4 - Giallanza 4 Dk.60 Berisha 6 , Bieli 5 Dk.80 Bekiri 
Trabzonspor Tolga 6 - Emrah 5 Dk.46 Enis 5 , Tayfun 5 , Erdinç 5 Dk.46 Özgür 5 , Lee 5 Dk.86 Ufukhan - İbrahim Ege 5 , Hasan Üçüncü 5 , Szymkowiak 4 Dk.46 Gökdeniz 5 , Celalettin 5 - Mehmet Yılmaz 5 , Yattara 4 Dk.33 Ali 5 
SarI Kartlar Yattara, Gökdeniz, Schenker 

Gökhan Zan'a teklif 

Trabzonspor Yönetimi, Gökhan Zan için Beşiktaş'ın kapısını çaldı. Teknik Direktör Şenol Güneş'in, Shakthar Donetsk'e giden Tolga Seyhan'ın yerine kaliteli bir defans oyuncusu alınmasını talep etmesi üzerine herekete geçen yönetimin, Siyah - Beyazlı kulüpten, Gökhan'ı istediği bildirildi. Yönetim kurulu üyesi Murat Bozoğlu'nun, Beşiktaş Asbaşkanı Kıvanç Oktay'la görüşüp, başarılı savunmacı için teklif yaptığı öğrenildi. 


</TEXT>
</DOC>
