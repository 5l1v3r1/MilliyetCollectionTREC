<DOC>
<DOCNO> 360163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur23.html </URL>
<DATE> 2005/07/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İstanbul'da hafta sonunda 5 kişi boğuldu 
</HEADLINE>
<TEXT>

     İstanbul’da hafta sonunda serinlemek amacıyla denize ve dereye giren 5 kişi boğularak, 1 kişi de denizde rahatsızlanması sonucu öldü. 
     İl Jandarma Komutanlığı’ndan alınan bilgiye göre, Şile Sofular Köyü yakınlarında denize giren 17 yaşındaki Ümit İpek, dalgalar arasında kayboldu. Yapılan aramalar sonucu bulunan İpek’in cesedi, denizden çıkarıldı. İpek’in boğularak öldüğü anlaşıldı. 
     Yine Sofular Köyü sahilinde denize giren 29 yaşındaki Bahattin Yavuz da boğularak hayatını kaybetti. 
     Silivri Alipaşa Köyü Semizkumlar mevkiinde ailesiyle birlikte denize giren Azerbaycan uyruklu 10 yaşındaki Aysel Kuruyev, suyun dalgalı olması nedeniyle boğularak öldü. Kuruyev’in cesedi denizden çıkarıldı. 
     Eyüp Ağaçlı Köyü sahilinde denize giren 17 yaşındaki Havzullah Arslan da denizde kayboldu. Boğularak öldüğü belirtilen Arslan’ın cesedini arama çalışmalarının sürdüğü bildirildi. 
     Şile Ağva’da Göksu Deresi’ne giren 24 yaşındaki Dursun Koç, su içerisinde kayboldu. Boğularak öldüğü kaydedilen Koç’un cesedi, dalgıçlar tarafından dereden çıkarıldı. 
     Bu arada, Silivri Kamiloba sahilinde serinlemek amacıyla denize giren 18 yaşındaki Güneş Ayyıldız, su içerisinde bayıldı. Yakınları tarafından hastaneye kaldırılan Ayyıldız, yapılan müdahaleye rağmen kurtarılamadı. 
     Nefes darlığı rahatsızlığı bulunduğu bildirilen Ayyıldız’ın, suda oksijensiz kalması sonucu baygınlık geçirdiği ve kaldırıldığı hastanede öldüğü öğrenildi. 
     
</TEXT>
</DOC>
