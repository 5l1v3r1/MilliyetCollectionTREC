<DOC>
<DOCNO> 377210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/ekonomi/eko05.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin alacak ihalesi Finansbank'ın 
</HEADLINE>
<TEXT>


NEDİM ŞENER 

Tasarruf Mevduatı Sigorta Fonu'nun TMSF 2. Alacak Satış İhalesi dün sonuçlandı. İhalede yüzde 43 hasılat oranı ve 161 milyon dolarlık nakit ile alacak satışında bir dünya rekoru kırıldığı belirtildi. Bankacılık krizi yaşayan ve daha sonra sorunlu kredilerin tahsilatı konusunda alacak ihalesi yapan ülkelerde ortalama hasılat oranı yüzde 20'lerde gerçekleşirken TMSF'nin yapılacak hasılattan alacağı yüzde 43'lük pay bir rekor olarak değerlendiriliyor. 

Geç kaldılar 
Fon, 1 milyar dolarlık kredi alacağı tahsilatı için yaptığı ihalede Lehman Brothers ve Finansbank'tan oluşan gruptan ayrıca 161 milyon dolar nakit para alacak. Öte yandan ihalede iddialı olan Merrill Lynch ve Türkiye Sınai Kalkınma Bankası TSKB grubu ise dün sabah itibariyle tekliflerini 165 milyon dolar nakit ve yüzde 48 paylaşım oranına arttırdıysa da ihaleyi alamadı. Çünkü bu grubun revize teklifi önceki gün akşam tamamlanan pazarlıklardan sonra dün Fon yönetimine iletilidiğinden dolayı geri çevrildi. 

Teklifler değişti 
Dün gerek Finansbank - Lehman Brothers - Fiba, gerekse TSKB - Merrill Lynch konsorsiyumlarının yaptığı açıklamalarda tekliflerin revize edildiğinin duyurulması ihalenin devam ettiği izlenimini uyandırdı. Finansbank ilk teklifini 161 milyon dolar peşin ve yüzde 43 hasılat paylaşımı, TSKB - Merrill Lynch ise 165 milyon dolar peşin ve yüzde 48 hasılat paylaşımı olarak teklifini revize ettiği duyurmuştu. 3 bin 500 firmanın borçlarını kapsayan ihaleye dört grup teklif verdi. İlk ihalede de en yüksek teklif Finansbank'tan gelmişti. 


</TEXT>
</DOC>
