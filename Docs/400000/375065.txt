<DOC>
<DOCNO> 375065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko26.html </URL>
<DATE> 2005/09/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ağustos'un zam şampiyonu filtresiz sigara... 
</HEADLINE>
<TEXT>

     İstanbul'da geçen ay en fazla fiyat artışı filtresiz sigarada, en fazla fiyat düşüşü ise şeftalide görüldü. 
     İstanbul Ticaret Odası İTO , Ağustos ayında fiyatları en fazla artan ve azalan maddeleri açıkladı. 
     İTO'ya göre, tütün, alkollü ve alkolsüz içki grubunda yer alan ve kamunun ürettiği ürünlerden filtresiz sigara ücreti, hedeflenen enflasyon seviyelerinin çok üzerinde, yüzde 50 artış kaydetti. 
     Fiyatı en fazla artan diğer 2 ürün yüzde 36 ile kısa filtreli sigara ve yüzde 34.6 ile uzun filtreli sigara oldu. 
     Genellikle mevsimsel özellikleri nedeniyle arz fazlasının yaşandığı yaş kuru sebze ve meyve grubunda yer alan ürünlerden şeftali, yüzde 29'luk düşüş oranı ile Ağustos ayında fiyatı en fazla azalan ürün olarak belirlendi. 
     Şeftaliyi, yüzde 21.4 düşüş ile kavun, yüzde 20.9 düşüş ile armut izledi. 
     
     YILLIK BAZDA FINDIK ZAM REKORTMENİ 
     Yıllık bazda ise fındık zam rekortmenliğini korudu. Yeni sezon mahsulünün henüz toplanmaya başlamasına rağmen fındık, Ağustos ayında da yüzde 56.4 artış oranı ile yıllık bazda fiyatı en fazla artan ürün oldu. 
     Filtresiz sigarada yüzde 50 ve patateste yüzde 49.2 fiyat artışı izlendi. 
     Yıllık bazda fiyatı en fazla azalan ürün şeftali oldu. Şeftali fiyatı yüzde 38.2'ye gerilerken, videoda yüzde 27.8, etekte yüzde 21.7'lik fiyat düşüşü kaydedildi. 
     İTO açıklamasında, kamu sektörünün sunduğu hizmetlerdeki fuel oil gazyağı, şehir içi otobüs ücreti ve benzin fiyat artışlarının Ağustos ayında da diğer ürünlere göre halen yüksek olması ve hedeflenen enflasyon üzerinde seyretmeye devam etmesinin, fiyat istikrarının sağlanma çabalarına karşı dikkat çekici bir nokta olmaya devam ettiği belirtildi. 
     
</TEXT>
</DOC>
