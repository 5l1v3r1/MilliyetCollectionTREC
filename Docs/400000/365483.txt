<DOC>
<DOCNO> 365483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur32.html </URL>
<DATE> 2005/07/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kadıköy çarşısı yenileniyor... 
</HEADLINE>
<TEXT>

     Kadıköy Belediyesi, Kadıköy’ün tarihi ve kültürel değerini korumak amacıyla hazırladığı "Kadıköy Tarihi Çarşısı’nı Canlandırma Projesi"ni törenle başlattı. 
     ÇEKÜL Vakfı ile ortaklaşa yürütülen projeye, Tellazade Sokak’ta binaların dış cephelerinin boyanmaya başlanmasıyla start verildi. 
     Kadıköy Belediye Başkanı Selami Öztürk, ÇEKÜL Vakfı Başkanı Prof. 
     Dr. Metin Sözen, boya sponsoru Marshall’ın genel müdürü Feridun Uzunyol, ellerine fırça alarak, ilk boyayı yaptılar. 
     Balıkçılar, antikacılar, eski kitapçılar, küçük nostaljik dükkanlar, kilise ve cami gibi anıtsal yapıların bulunduğu tarihi çarşı, alt ve üst yapısı ile yenilenecek. 
     125’i tarihi yaklaşık 400 binanın restore edileceği projede, cami 
     ve kilise meydanları yeniden düzenlenecek. 
     Sokaklar arasında canlandırma koridorlarının yaratılacağı projede, ayrıca görme engelliler için kaldırımlara takip izi uygulaması yapılacak. 
     Kadıköy Belediye Başkanı Selami Öztürk, törende yaptığı konuşmada, bugüne kadar uygulanan en güzel ve en anlamlı projeye imza attıklarını ifade ederek, ilk uygulaması bugün başlayan projenin tamamlanmasıyla herkesin gurur duyacağını söyledi. 
     Projenin bitirilmesiyle çarşının yeniden hayat ve renklilik kazanacağını anlatan Öztürk, projenin tamamlanması için çok kararlı olduklarını kaydetti. 
     Öztürk, mal sahipleri ve kiracıların bu projeye mutlaka sahip çıkmaları gerektiğini vurgulayarak, onların sahip çıkmadığı yerde kendilerinin devreye gireceğini bildirdi. 
     ÇEKÜL Vakfı Başkanı Prof. Dr. Metin Sözen de projenin tamamlanmasıyla Kadıköy’ün bir farklılık kazanacağını dile getirerek, "Bir yerde çarşı çökerse orada yaşam da çöker. Tarihi çarşımıza halk, sivil toplum örgütleri, esnaf hep birlikte sahip çıkmalıyız" dedi. 
     Sözen, çarşıda bulunan esnafın projeye gönülden sahip çıkmaları ve projeyi hızlandırmaları gerektiğini de belirtti. 
     
</TEXT>
</DOC>
