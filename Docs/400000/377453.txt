<DOC>
<DOCNO> 377453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/ysenay.html </URL>
<DATE> 2005/09/11/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Milan niyetine 
</HEADLINE>
<TEXT>



Fenerbahçe kendi sahasında oynarken, maçın başlarında biraz heyecan yapmaya bayılıyor nedense...Tabii bu durumun ana sebeplerinin başında geleni Fenerbahçe adından korkarak erken saldıran rakiplerin oyuna var gücüyle sarılmalarından kaynaklanıyor. Fenerbahçe teknik penceresinden bakarsak eğer, o zamanda Alex, Appiah, Aurelio'nun uçtaki Anelka-Nobre ikilisiyle yerinde top alışverişi yaparak rakip defansa hücum bindirmelerine çok geç başlamaları neden olarak çarpıyor gözlerimize... 
Anelka gelecek zamanlarda da oyuna böyle istekle sarılırsa, hem meslek kariyerini yükseltir, hem de geleceğin fırtına ismi olur Sarı - Lacivertli formada... Adam 50 metreden yarım dönerek öyle bir vuruş yaptı ki, gol olsaydı eğer o vuruş yıllarca dillere destan olurdu muhakkak. Yalnız gerilere biraz fazla iniyor gereksizce. Çünkü Nobre ileride yalnız kaldığı zaman, ani gelişen Fenerbahçe ataklarında gece bekçisi gibi yalnız ve gariban kalıyor uç bölgelerde... 
Alex'in maharetlerini anlatmak için insanın çok geniş bir kelime arşivi ile donanımlı olması gerekmekte. Tabii bütün ustalıkları yanında eksik tarafı da yakın markaj alanında sıkıştığı zamanlarda fiziksel kavgalaşmayı hiç sevmemesi. Ama özellikle sezonun derbilerinde bu mesele öylesine önemli ki... 
Selçuk, Fatih Terim'ce yeniden keşfedilip, Milli Takım'a monte edildikten sonra çok daha olgunlaşmış pozisyon kareleri yaratıyor, tek topta kalıp hiç riske girmeden. Çevresini sahiplenmesi Selçuk'u önemli adam haline getiriyordu Ankaraspor galibiyeti gecesinde... Yalnız Nobre'nin hem önüne uzatılan toplara yavaş kalışı, hem de kafaya kalkışlarda zayıf kalması, gelecek adına hayli düşündürücü... Önder ve Serkan'ın artık oturmaya doğru koşan futbol şahsiyetlerinin gözle görülür yükselişi de Sarı - Lacivertli formada iyi gidişin ayrı bir göstergesiydi doğrusu... 
Ankaraspor'u es geçip dudak bükmeyelim lütfen. Başkent'te futbolun yeni patronu olmaya aday bir takım. Sahayı kullanışları, hatlar arası ilişkileri hep birinci sınıf göstergeleri işaretlemekteydi. Maçın son 10 dakikasında biraz şanslı olup, biraz da dikkatli olsalardı Kadıköy'den puan koparmaları hiç de sürpriz olmazdı. 11 numaralı SANTOS hakemle boğuşacağına top ve rakibiyle uğraşsa futboluyla daha da büyür, hem takımında, hem de Türkiye'de... Kısacası MİLAN NİYETİNE olsa da, taraftarlarına net mesajlar veremedi belki Fenerbahçe... Ama geçmiş haftalara göre de yükselişte oldukları rahatça görülmekteydi. 


</TEXT>
</DOC>
