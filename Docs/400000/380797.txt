<DOC>
<DOCNO> 380797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun13.html </URL>
<DATE> 2005/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Büyük kaçış sürüyor, Rita ilk kurbanını aldı... 
</HEADLINE>
<TEXT>

     Katrina'nın ardından Rita kasırgasını bekleyen ABD'nin Texas ve Louisiana eyaletlerinden kaçış sürüyor. 
     Yaklaşık 700 km genişliğindeki kasırgadan etkilenmesi beklenen iki eyaletin kıyı şeridinde yaşayan 2 milyon insana yaşadıkları yeri terk etmeleri çağrısı yapılırken, otoyollarda onlarca kilometre uzunluğunda kuyruklar oluştu. 
     Halkının yüzde 90'ının terk ettiği Galveston kasabası ile 20 dakika uzaklıktaki Houston kentinden kaçış sürerken, Ulusal Kasırga Merkezi NHC , bölge sakinleri ile yetkililerden önlemlerin bir an önce alınmasını istedi. 
     Rita'nın bölgeyi bu gece veya yarın sabah vurmasının beklendiğini hatırlatan NHC, ''halkın ve resmi makamları can ve mal güvenliğinin sağlanması için gerekli hazırlıkları bir an önce tamamlamaları'' çağrısı yaptı. 
     Rita'nın, Saffir-Simpson ölçeğine göre 5'ten 4. kategoriye düşmesine karşın, hala çok tehlikeli olduğu ve karaya ulaştığında şiddetinin yine artabileceği uyarısında bulunan NHC, büyük ve tehlikeli dalgaların da oluşmasının beklendiğini bildirdi. 
     Yetkililer, Rita'nın merkezinin şu anda Galveston kasabasının 525 km güneydoğusunda bulunduğu, saatte yaklaşık 17 km hızla batıya doğru yaklaştığını belirttiler. 
     
     İLK KURBAN 
     1900 yılında yaklaşık 12 bin kişinin öldüğü ve Amerikan tarihinin en büyük doğal afeti olan kasırgayla yerle bir olduktan sonra yeniden inşa edilen 58 bin nüfuslu Galveston'da nüfusun yüzde 90'ı kasabadan ayrılırken, Rita, Texas'ta ilk dolaylı kurbanını aldı. 
     Yetkililer, Houston'ı terk etmekte olan ve kimliği açıklanmayan yaşlı bir kadının trafik sıkışıklığı sırasında, araçtaki aşırı sıcak yüzünden hayatını kaybettiğini belirttiler. 
     Bölgedeki akaryakıt istasyonlarında, aşırı talep nedeniyle akaryakıt kalmazken, yetkililer, Rita'nın tehdit ettiği bölgeye 700 bin litre benzin gönderildiğini söylediler. 
     
     HAVAALANI KAPANIYOR 
     Houston yerel yetkilileri de, TSİ 22.00'den itibaren Houston havaalanının uçuşlara kapatılmasını kararlaştırdılar. 
     Doğudaki Mississippi eyaleti yetkilileri de, Rita'nın yolunu değiştirerek eyaletteki kentleri vurması olasılığı karşısında olağanüstü hal ilan ettiler. 
     Katrina kasırgasının etkili olduğu New Orleans kentiyse, bu sefer Rita'yı fazla hasar meydana gelmeden atlatmayı umuyor. 
     Yetkililer, buna karşın yine su baskınları meydana gelmesinin beklendiğini belirtirken, Rita'nın ilk habercisi sağanak yağmur da New Orleans kentine yağmaya başladı. 
     New Orleans'da konuşlu binlerce asker de Rita'nın gelişi öncesinde batıya kaydırıldı. Louisiana Valisi Kathleen Blanco, ayrıca 30 bin asker talebinde daha bulundu. 
     
     BUSH BÖLGEYE GİDİYOR 
     Katrina afetine müdahalede yavaş kalmakla suçlanan ABD Başkanı George Bush'un da olağanüstü hal hazırlıklarını yerinde görmek için bugün Texas'a gitmesi bekleniyor. 
     ABD'nin iç kesimlerini 1915'ten bu yana 4. kategoriden bir kasırga vurmamıştı. Kıyı kesimlerini 29 Ağustos'ta vuran Katrina yaklaşık 1100 kişinin ölümüne ve bir milyon kişinin evinden olmasına yol açmıştı. 
     
</TEXT>
</DOC>
