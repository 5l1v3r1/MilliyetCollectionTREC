<DOC>
<DOCNO> 395254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur44.html </URL>
<DATE> 2005/11/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yeni Galata ve Atatürk Köprüsü trafiğe kapatılıyor 
</HEADLINE>
<TEXT>

     İstanbul Büyükşehir Belediyesi, periyodik bakım çalışmaları nedeniyle 17 Kasım Perşembe gecesi Yeni Galata Köprüsü’nün 3.5 saat, Atatürk Köprüsü’nün de 1 saat süreyle yaya ve araç trafiğine kapatılacağını bildirdi. 
     Büyükşehir Belediyesi’nden yapılan yazılı açıklamada, Deniz Hizmetleri Müdürlüğü’nün haftada 2 gün deniz trafiğine açılan Yeni Galata Köprüsü’nde, ayda bir kez periyodik olarak mesnet, kiriş ve kilitlerin yağlanması gibi bakım hizmetlerini yaptığı belirtildi. 
     Bu nedenle 16 Kasım Çarşamba gününü 17 Kasım Perşembeye bağlayan gece 01.00-04.30 saatleri arasında Yeni Galata Köprüsü’nün yaya ve araç trafiğine kapanacağı vurgulanan açıklamada, belirtilen tarihte Galata Köprüsü’nü kullanacak olan araç ve yayaların 01.00-03.30 saatleri arasında Atatürk Köprüsü’nü, 03.30-04.30 saatleri arasında ise Atatürk Köprüsü de kapalı olacağından Haliç Köprüsü’nü kullanmaları istendi. 
     
</TEXT>
</DOC>
