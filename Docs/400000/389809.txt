<DOC>
<DOCNO> 389809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko33.html </URL>
<DATE> 2005/10/26/ </DATE>
<TIME> 15.06 </TIME>
<AUTHOR>  </AUTHOR>
<HEADLINE>
Büyük Efes Oteli, Tahincioğlu-Nida-M.V. Ortak Girişim Grubu'nun... 
</HEADLINE>
<TEXT>

     Emekli Sandığı Genel Müdürlüğü mülkiyetinde İzmir'de bulunan Büyük Efes Oteli'nin kullanımda bulunan tüm taşınmazlarla birlikte özelleştirilmesine yönelik nihai pazarlık görüşmelerinde en yüksek teklif 121 milyon 500 bin dolar ile Tahincioğlu-Nida-M.V. Ortak Girişim Grubu'ndan geldi. 
     Özelleştirme İdaresi Başkan Yardımcısı Osman İlter'in komisyon başkanlığında gerçekleştirilen nihai pazarlık görüşmelerine 8 firma katıldı. 
     Elemesiz yazılı turda en yüksek teklif 84 milyon dolar olarak belirlendi. 
     
     ELEMELİ YAZILI TUR 

     Birinci elemeli yazılı turda D Turizm İşletmeleri A.Ş. en düşük teklifi vererek elenirken, rakam 98 milyon dolara çıktı. 
     İkinci elemeli yazılı turda üst rakam 105 milyon 300 bin dolar olurken, Varyap Varlıbaşlar Yapı Sanayi ve Turz. Yatırımları Tic. Ltd. Şti. elendi. 
     Üçüncü elemeli yazılı turda, Öztur Turizm İşletmeciliği ve İnş. San. Tic. A.Ş. en düşük teklif sahibi olarak elendi ve rakam 110 milyon 100 bin dolara yükseldi. Dördüncü ve son elemeli yazılı turda ise Akça Holding A.Ş-Ude Turizm İşletmeciliği Yatırım. Tic. A.Ş. Ortak Girişim Grubu elendi. 
     
     SÖZLÜ TUR 

     Elemeli yazılı turun ardından 118 milyon 200 bin dolar başlangıç ve 500 bin dolar artırım aralığı ile sözlü turlara geçildi. 
     Birinci sözlü turda Limak İnşaat San. ve Tic. A.Ş. teklif belirtmeden ihaleden çekilirken, Tahincioğlu-Nida-M.V Ortak Girişim Grubu, 118 milyon 700 bin dolar, Boğaziçi Holding A.Ş. 119 milyon 200 bin dolar, IC İçtaş İnşaat San. ve Tic. A.Ş. ise 119 milyon 700 bin dolar teklif verdi. 
     İkinci sözlü turda, Tahincioğlu-Nida-MV ortak girişim grubu 120 milyon 200 bin dolar teklif verirken, Boğaziçi Holding A.Ş. 120 milyon 700 bin dolara çıktı. Bunun üzerine IC İçtaş İnşaat San. ve Tic. A.Ş. ihaleden çekildiğini açıkladı. 
     Üçüncü sözlü turda, Tahincioğlu-Nida-MV Ortak Girişim Grubu, 120 milyon 200 bin dolara çıktı. Boğaziçi Holding A.Ş. önce çekildiğini açıkladı. Ardından şirketin temsilcisi Londra ile bir görüşme yapmak istediklerini ve tekrar bir teklif vermek istediklerini söyledi. İhale Komisyonu bunu kabul etti. Boğaziçi temsilcisi 5 dakikalık bir telefon görüşmesi yaptı fakat yeni bir teklif vermeyerek ihaleden çekildiklerini yineledi. 
     Bunun üzerine İhale Komisyonu, Tahincioğlu-Nida-MV Ortak Girişim Grubu'ndan teklifi artırmasını istedi. Şirket de son teklifi 121 milyon 500 bin dolar olarak açıkladı. Böylece ihale teknik olarak sonuçlandı. 
     
     TAHİNCİOĞLU TEMSİLCİSİ 

     İhalede en yüksek teklif veren Tahincioğlu-Nida-MV ortak Girişim Grubu'nun temsilcisi Tahincioğlu Holding'in CEO'su Özcan Tahincioğlu, ihalenin ardından basın mensuplarına yaptığı açıklamada, Büyük Efes Oteli'nin İzmir'in bir simgesi olduğunu belirtirken, bu oteli eskisinden daha iyi hale getireceklerini söyledi. 
     Tahincioğlu, otelde bir an önce yatırıma girmek istediklerini ve yaklaşk 40-50 milyon dolar civarında bir yatırım yapmayı planladıkların kaydetti. 
     Özcan Tahincioğlu, bir soru üzerine, Tahincioğlu Holding'in gıda inşaat ve tarım sektöründe faaliyet gösteren bir holding olduğunu söyledi. 
     Tahincioğlu, söz konusu otelin şu anda Swiss otelle bir sözleşmesinin de bulunduğunu hatırlattı. 
     
     ÖDEME ŞEKLİ 

     ÖİB Başkan Yardımcısı ve İhale Komisyonu Başkanı Osman İlter'in verdiği bilgiye göre, alıcı firma ödemeyi peşin yapabileceği gibi vadeli ödemeyi de tercih edebilecek. 
     Ödemelerin tamamı ABD Doları ile olacak, vade miktarı en fazla 24 ay olacak ve vade uzatımı hiçbir şekilde talep edilmeyecek. 
     Varlık satış sözleşmesinin imzalandığı tarihten itibaren vade tarihi başlayacak vadeli seçenekte fiyatın yüzde 40'ını peşin ödenecek, kalan tutar için de vade farkı ödenecek. 
     
</TEXT>
</DOC>
