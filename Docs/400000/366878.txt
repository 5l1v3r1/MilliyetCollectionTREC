<DOC>
<DOCNO> 366878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/magazin/amag.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern fener alayı 
</HEADLINE>
<TEXT>


Modern Folk Üçlüsü, 35 yılın birikimini 'fener alayı' gibi geçirdi Açıkhava Sahnesi'nden... 'Fener alayı' gibiydi çünkü 1969'da başlayan serüvene katılanlardan çok sayıda isim de, iyi planlanmış bir konser senaryosuyla sahne aldı 

Doğan Akın 

Azeri müzisyen Brillant Dadaşova, dilinin bütün sevimliliğini yansıtan kısa konuşmasında "Moderin" derken, 35 yıl önce peşine düşülmüş bir serüvenin bam teline dokunduğunu da biliyor muydu acaba Çeyrek yüzyılı çoktan geride bırakıp bugünlere ulaşan 3 gencin nasıl büyük bir hayalin peşine, nasıl büyük bir gözüpeklikle düştüklerini birkaç saniyede anlatan tek sözcük, Dadaşova'nın dilinden Anadolu lisanına koskacaman bir hik ye olarak tercüme oluverdi Moderin 

'Moderin' yıllar... 
Modern Folk Üçlüsü MFÜ , yolun başında "moderin" diye de anıldığı onca yılın göz alan pırıl pırıl birikimini, önceki gece muazzam bir fener alayı gibi geçirdi Harbiye Cemil Topuzlu Açıkhava Sahnesi'nden. 'Fener alayı' gibi, çünkü 1969'da peşine düşülen serüvene katılanlardan çok sayıda isim de, iyi planlanmış bir konser senaryosuyla MFÜ'nün yanında sırayla sahne aldı. 
Most Production'ın düzenlediği programı sunan gazeteci Hıncal Uluç çağırdı, onlar birer birer çıktılar Doğan Canku, Ahmet Kurtaran, Selami Karaibrahimgil. 
Grubun ilk plağının çıkmasına aracılık ettiğini de belirten Uluç'un, MFÜ'nün hik yesini ilginç ayrıntılarla özetleyen notlarını, ilk yıllardaki Latin parçaları izledi. Ardından "Ne kadar özlemişiz" dedirten efsanevi Ali Paşa Ağıtı Arpa ektim biçemedim Bir düş gördüm seçemedim... 
Derken "Deriko" ve sahneye "Ben Erkan Özerman" diye fırlayan 'birisi'. "Eğer Elizabeth Taylor sahneye çıkarken 'Ben Elizabeth Taylor' demeseydi asla böyle çıkamazdım. Elime doğdular. Onların ebesi olduğum için buradayım" sözleriyle kahkaha ve alkış alan Özerman, grubun adını daha yolun başında "Modern Folk Üçlüsü, olsun" sözleriyle koyan Esin Afşar'ı sahneye çağırdı "Dedi ki yoh yoh " 
Ardından yine Afşar'la "Halalay Çocuk." 
Geçişlerde MFÜ adına kısa konuşmalar yapan Ahmet Kurtaran, Barış Manço'ya, Fikret Kızılok'a, Cem Karaca'ya selam göndermeyi elbette ihmal etmedi. Ve "Buradaki güzelliği, bu ülkeyi kuran güzel insana da..." derken kopan alkış, "Borçluyuz"u beklemedi. Atatürk'ün, çok sesli Türk müziği çalışmalarına ilişkin öncü sözleri daha sonra Kerim Afşar'ın eşsiz sesinden siyah-beyaz görüntülerle perdeye yansıtıldığında da büyük bir alkış dalgası Açıkhava'yı dolaşacaktı. 
Sırada "Gülem Gülü Neylerem" ve "Kara Toprak" vardı. Sonra siyah-beyaz TRT yıllarının Tekin Abi'si Tekin Özertem, MFÜ'nün çocuk şarkılarının önemini vurguladı. "Dözerem"in ardından gazeteci Mehmet Ali Birand anılarla girdi sahneye. 

'Tombul Karajan' 
Artık yeri geldi. Sahnede 45 kişilik bir senfoni orkestrası, 20 kişilik bir koro ve şef Orhan Şallıel vardı. "Bir ses ver tombul Karajan" diye Şallıel'e takılan Timur Selçuk, "Ayrılanlar İçin" ile "Sen Nerdesin"i söyledi ve büyük bir alkış dalgasıyla indi sahneden. 
Eurovision yarışmalarının unutulmaz sunucusu Bülend Özveren, sunuşunu yaparken yine bir kez bile teklemeden geçti geceden. Nükhet Duru "Dostluğa Davet"in ardından "Takalar"ı söylerken şair Bülent Ecevit'i düşürdü akıllara "Takalar geçiyor allı yeşilli takalar geçiyor dümenleri lazlı takalar geçiyor en nazlı yelkenlilerden de güzel." 
Yapımcı Nino Varon ve Ali Kocatepe parantezlerini bir başka efsane "Bombilibom" izledi. 
"Bugün buradaysam onların sayesinde" diyen Ayşegül Aldinç de, "Dönme Dolap" ve büyük alkış aldığı "İstanbul" ile çıktı sahneye. Ata'nın şarkısı "Bülbülüm Altın Kafeste"nin hüzünlü ezgisi, biraz yavaşlayarak, müthiş bir yorumla Hüsnü Şenlendirici'nin klarnetinden aktı. Şenlendirici'nin ardından şarkıyı bekleyenlerse MFÜ'den alacaklı kaldı 
"Müziğini alkışladınız. Ben 'insan' Modern Folk Üçlüsü'ne de alkış istiyorum" diyen Durul Gence'nin bir kez daha orkestraya ritim vermesinin ardından sahneye gelen İzzet Öz'ün anılarıyla son bölüme girildi. 
"Efem" ve "Gel Ey Denizin Nazlı Kızı"nı yüzyılların ötesinden gelen güftesiyle "Gülyüzünde Göreli Zülfü Semen Say Gönül" izledi. 

'Leblebi' korosu 
Daha söylenecek o kadar şarkı varken Doğan Canku ile başlayıp Dadaşova ile süren hasretlerin milli marşı "Ayrılık", "Allam Alam", "Bugün Ayın 3'üdür"le maraton bitti ve... Geceye gelen bütün yol arkadaşlarının katılımıyla 'bis'te "Leblebi" söylendi. 
Tam 35 yıldan dipdiri çıkan sapasağlam bir müzik, anıların ve çok seslendirilmiş türkülerin hüznünü tattıran müthiş bir repertuvar, "haydi eller" ricalarına tenezzül etmeden de tempo tutturan coşkun bir ritim... 35 yıl önce temelleri atılan kalpten kalbe yollar 3,5 saatte bir kez daha geçildi Açıkhava'da. 
Zamanın içinden geçiyor olmanın hayatın en kalıcı hüznü olduğunu bir kez daha hissederek... Ama o zamanın içinden Modern Folk Üçlüsü'yle de birlikte geçiyor olmanın kıymetini bilerek ayrıldık sahneden. 
"Ayrıldık", çünkü önceki gece sahnede "biz" vardık... 
Alkış... 


</TEXT>
</DOC>
