<DOC>
<DOCNO> 351748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun10.html </URL>
<DATE> 2005/06/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Irak'ta kanlı intihar saldırıları 25 ölü 
</HEADLINE>
<TEXT>

     Irak'ın kuzeyindeki Kerkük kentinde düzenlenen intihar saldırısında ilk belirlemelere göre 19 kişi öldü. 
     Polis yetkilisi, saldırının, kentin merkezindeki kalabalık bir pazaryeri civarında düzenlendiğini ve 53 kişinin yaralandığını söyledi. 
     Irak'ta Şii ağırlıklı hükümetin iki ay önce kurulmasından bu yana, Iraklı güvenlik kuvvetlerine yönelik saldırılar arttı. 
     
     Kenan'da da bombalar patladı 

     Irak’ta bu sabah meydana gelen patlamada 6 kişi öldü. 
     Güvenlik kaynakları, Bağdat’ın yaklaşık 50 kilometre kuzeyindeki Kenan kasabasında bomba yüklü bir aracın infilak etmesi sonucu ikisi çocuk 6 Iraklının öldüğünü, 4’ünün yaralandığını bildirdiler. 
     Aracın, polis devriyesi geçtiği sırada havaya uçtuğu kaydedildi. 
     Patlamanın, pazaryeri yakınlarında meydana geldiği belirtildi. 
     
     24 kişinin cesetleri Yarmuk Hastanesi'ne getirildi 

     Bu arada, bazıları başları kesilerek öldürülen 24 kişinin cesetleri, başkent Bağdat'taki Yarmuk hastanesine getirildi. 
     Hastanenin morgundan sorumlu görevli Ali Cihan, ülkenin batısında konvoyları pusuya düşürülerek öldürülen 24 kişiden 17'sinin Iraklı olduğunu ve cesetlerinin Bağdat'ın 120 kilometre batısındaki Kaldiya kasabası yakınında bulunduğunu açıkladı. 
     Cihan, cesetlerin dün gece hastaneye getirildiğini belirtirken, bir diğer yetkili doktor Muhammed Cevad, diğer kurbanların, başlarından vurularak öldürüldüğünün anlaşıldığını söyledi. 
     Cesedi bulunanlardan ikisinin, bir Iraklı çevirmenle bir polis olduğunun tespit edildiği belirtildi. 
     
</TEXT>
</DOC>
