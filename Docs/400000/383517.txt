<DOC>
<DOCNO> 383517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun15.html </URL>
<DATE> 2005/10/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Straw umutsuz konuştu Zor bir noktadayız, sonuçtan emin değilim 
</HEADLINE>
<TEXT>

     AB Genel İşler Konseyi, Türkiye'ye ilişkin Müzakere Çerçeve Belgesi üzerinde uzlaşı ararken, Dönem Başkanı İngiltere'nin Dışişleri Bakanı Jack Straw karamsar bir tablo çizdi. 
     "Görüşmelerin çok zor bir noktasındayız" diyen Straw, "amacımız müzakerelerin başlaması ama bunu sağlayacağımızdan gerçekten emin değilim... Bir ülke bazı zorluklar ortaya koyuyor" dedi. 
     Straw, "Görüşmeler çok zor durumda. Karar, hükümet başkanlarına kalabilir" diye konuştu. 
     Straw, Konsey toplantısına verilen arada yaptığı kısa açıklamada, "Bugün anlaşmaya varacağımız konusunda emin olamam, bir ülkeden kaynaklanan bazı zorluklarla karşı karşıyayız" dedi. 
     Jack Straw, Dışişleri Bakanı ve Başbakan Yardımcısı Abdullah Gül ile telefonda yaptığı konuşmanın ayrıntılarını, AB dışişleri bakanlarına aktaracağını kaydetti. 
     Straw, Gül ile telefonda görüşmesinin yanı sıra Avusturya Dışişleri Bakanı Ursula Plassnik, Rum yönetimi Dışişleri Bakanı Yorgo Yakovu ve Yunanistan Dışişleri Bakanı Petros Molivyatis ve Komisyon temsilcileriyle de ikili görüşmeler yaptığını söyledi. 
     "Zor bir aşamadayız" diyen Straw, "Umarım Türk heyetinin buraya gelmesini sağlayacak bir sonuca ulaşırız" diye konuştu. Straw, "Çok ciddi zorluklar var" dedi. 
     İngiltere Dışişleri Bakanı Straw, Avrupa Konseyi’nin bir üyesi olan Türkiye’nin, önemli reformlara imza attığını kaydetti ve Türkiye’nin Avrupa’nın savunmasında önemli yer tuttuğunu belirtti. 
     Straw, uzlaşı için saat limiti koymadığını ifade etti. 
     Avusturyalı bakan Plassnik, üçlü görüşmeye girmeden önce basına yaptığı kısa açıklamada, "Çok az bir ilerleme sağlandığını, ancak sonuca ulaşma konusunda umudunu yitirmediğini" ifade etti. 
     
     STRAW ÇARESİZ HİSSEDİYORUM 

     Jack Straw, dün yapılan görüşmelerden sonra basına açıklamasında, "24 ülke Müzakere Çerçeve Belgesi’nin bu haliyle yayınlanması isterken bir ülke karşı çıkıyor" diyerek, Avusturya’yı üstü kapalı eleştirmişti. Straw, Avusturya’ya karşı tepkisini, "kendimi çaresiz hissediyorum" diyerek dile getirmişti. 
     Tartışmalar, Avusturya’nın Müzakere Çerçeve Belgesi’ne, imtiyazlı ortaklığı çağrıştıran ifadeler ekletmesi, Türkiye’nin ise buna karşı çıkması üzerinde düğümleniyor. 
     
     AVUSTURYA'YI İKNA ÇABASI 

     Türkiye'nin Müzakere Çerçeve Belgesi üzerinde uzlaşma çabası sürüyor. Dünkü görüşmelerde anlaşmaya varamayan AB Dışişleri Bakanları, itirazlarını sürdüren Avusturya'yı bugün ikna etmeye çalışacak. 
     AB Dışişleri Bakanlarının toplantısı ise 10.30'da başlayacak. AB kaynakları görüşmelerde 24 üye ülkenin Avusturya üzerinde baskı oluşturacaklarını belirtti. 
     Lüksemburg'da dün 20.30'da başlayan görüşmeleri tıkayan ise Avusturya'nın ısrarı oldu. 
     Avusturya şu maddeler üzerinde diretiyor 
     
</TEXT>
</DOC>
