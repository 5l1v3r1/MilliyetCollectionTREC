<DOC>
<DOCNO> 382654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur14.html </URL>
<DATE> 2005/09/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul'da yağışlı hafta 
</HEADLINE>
<TEXT>

     İstanbul’da sabah saatlerinde etkili olan yağışın öğle saatlerinden itibaren kenti terk etmesi bekleniyor. Yağışın yerini Cumartesi akşamına kadar parçalı bulutlu bir gökyüzüne bırakacağı tahmin ediliyor. 
     Afet Koordinasyon Merkezi AKOM sitesinde yapılan açıklamada, bugün öğle saatlerine kadar aralıklarla yağmurlu, sonrasında parçalı ve çok bulutlu bir havanın görüleceği bildirildi. 
     Güneşin görülmesi ve rüzgarın da güneyli yönlerden esmesiyle hava sıcaklıklarının 3-4 derece artması bekleniyor. Cumartesi akşam saatlerinde Ege üzerinden gelmesi beklenen serin hava, Pazar öğle saatlerine kadar sağanak yağış geçişlerine sebep olacak. Meteorolojik harita ve verilere göre hava sıcaklıklarının 12 Ekim’e kadar mevsim normalleri civarı ve birkaç derece altında, seyredeceği tahmin ediliyor. 
     Rüzgarın, karayelden orta kuvvette, yağış anında sert eseceği belirtildi. 
     Cuma günü parçalı bulutlu bir hava beklenirken, rüzgar güneyli yönlerden hafifçe esecek. Cumartesi akşam saatlerine kadar parçalı bulutlu bir hava ve sonrasında aralıklarla sağanak ile gök gürültülü sağanak yağmurlu bir hava olacak, rüzgarın keşişlemeden hafifçe, ara sıra orta kuvvette eseceği tespit edildi. Pazar günü gece ve günün ilk saatlerinde sağanak ve gök gürültülü sağanak yağmurlu, sonrasında parçalı ve çok bulutlu bir hava etkili olacak. 
     Rüzgarın ise lodostan orta kuvvette, yağış anında sert esmesi bekleniyor. Pazartesi parçalı ve az bulutlu, bir hava beklenirken, rüzgarın poyrazdan hafifçe, ara sıra orta kuvvette eseceği belirlendi. Salı, parçalı ve az bulutlu bir havanın etkili olacağı ve rüzgarın poyrazdan orta kuvvette, ara sıra sert esmesi bekleniyor. Çarşamba günü ise parçalı az bulutlu bir havanın etkisine girecek kentte rüzgarın poyrazdan orta kuvvette ve çoğunlukla sert eseceği bildirildi. 
     
</TEXT>
</DOC>
