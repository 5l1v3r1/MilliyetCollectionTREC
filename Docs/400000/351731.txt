<DOC>
<DOCNO> 351731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yazar/guclu.html </URL>
<DATE> 2005/06/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci tatili resmen başladı 
</HEADLINE>
<TEXT>


Öğrencilerin dört gözle bekledikleri yaz tatili başladı. Üç ay boyunca ne servis koşuşturması olacak ne de zil sesi duyacaklar. Ödev ve sınav stresi de üç aylığına yerini rehavete bırakacak. 
Ama sevgili öğrencilere, henüz vakit erkenken, sayılı günlerin çabuk geçtiğini özellikle hatırlatmak istiyorum. 
Eğer gelecek öğretim yılına iyi bir başlangıç yapıp, bu yılkinden çok daha başarılı bir karne getirmek istiyorsanız, arada bir derslere göz atmanızda sonsuz yarar var. 
Üç ay gibi uzun bir tatil dünyanın hiçbir yerinde yok. Öğrencileri okuldan soğutuyor. Bilgilerin unutulmasına neden oluyor ve okullar açıldığında yeni öğretim yılına uyum sağlamak çok zaman alıyor. 
Bu yüzden, tatil keyfinize hiç dokunmadan, bazı önerilerde bulunmak istiyorum. Dikkate alırsınız, almazsınız, o sizin bileceğiniz iş. Ama en azından kimse beni bu konularda uyarmadı demeyin 
Bir hafta boyunca tatilin tadını doyasıya çıkarın. İstediğiniz saatte yatın, istediğiniz saatte kalkın. İstediğiniz yere gidin, istediğinizi yapın. Ama bu arada mutlaka bir tatil planı yapın. Okumayı seven öğrencilerin, ÖSS ve LGS'de, kitap okumayı sevmeyen öğrencilere göre çok daha başarılı oldukları önemli bir gösterge. Bu yüzden vakit buldukça bol bol kitap okuyun. Zayıf olduğunuz ya da yeterince iyi olmadığınız derslere mutlaka takviye yapın. Bunu tek başınıza da yapabilirsiniz, öğretmen desteği de alabilirsiniz. Tatil ödevlerini kesinlikle son dakikaya bırakmayın. Bilgileriniz henüz tazeyken ödevleri aradan çıkarın. Son haftaya bırakılacak ödevler hem çok daha fazla zamanınızı alır hem de çok daha bezdirici olur. Önümüzdeki yıl ÖSS ve LGS benzeri sınavlara girecekseniz, kısa bir tatilden sonra, hemen hazırlıklara başlamalısınız. Yoksa, yarışa bir adım geriden başlarsınız, bunun size faturası bir hayli yüksek olabilir. Yabancı dil, yaz tatilinde en fazla zayiat veren derslerin başında geliyor. Tekrar edilmediğinde, çok çabuk unutuluyor. Arada bir yabancı kitaplar okumanızda da sonsuz yarar var. Olanaklarınız ölçüsünde tatil ya da memleketinize aile ziyareti yapmanız da hayli rahatlamanıza neden olacaktır. Farklı mek nlar, farklı arkadaşlar, farklı etkinlikler size yeni ufuklar açacaktır. Tatilde yapmamanız gereken tek şey, tatilinizi hiçbir şey yapmadan geçirmektir. Üç ay boyunca arkadaşlarınızı arayıp sormayı da sakın unutmayın. 

ÖSS belgesi gelmeyenler 
Önümüzdeki pazar günü, sınavların en büyüğü ÖSS var. Ama h l çok sayıda öğrencinin sınav giriş belgeleri ellerine ulaşmadı. ÖSYM Başkanı Prof. Dr. Ünal Yarımağan, bu konuda adayları uyardı. Belgesi olmayan sınava giremez dedi. 
Peki sınav belgesi gelmeyen ya da kaybolan adaylar ne yapacak Yarımağan, bu konuda adayların paniğe kapılmamalarını ve bir yakınları aracılığı ile Ankara'dan yeni belge çıkarmalarını önerdi. İlle de kendilerinin gelmeleri gerekmez, bir yakınları da onlar adına ÖSYM'ye başvurarak yeni giriş belgesi çıkarabilir dedi. 
Yarımağan, aynı soyadı taşıyan adayların aynı sınıfta, peş peşe sınavlara girecek olmalarının da sorun yaratmayacağını dile getirdi. Ama içleri rahat olsun diye, sınav öncesinde salondaki yerleri değiştirilecek şeklinde konuştu. 
başkanı, adayların sınav öncesinde sınav salonlarını görmelerini de özellikle vurguladı. Ders çalışmaya gelince, bu konuda kendilerini nasıl rahat hissedeceklerse öyle davransınlar diyor. 
Özetin özeti ÖSS sadece bilginizi değil, dikkatinizi ve becerilerinizi de ölçüyor. Ne kadar dinlenmiş ve yüksek moralli olursanız, başarı şansınız o kadar yüksek olacaktır. 



</TEXT>
</DOC>
