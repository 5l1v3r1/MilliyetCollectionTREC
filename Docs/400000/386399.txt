<DOC>
<DOCNO> 386399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy17.html </URL>
<DATE> 2005/10/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kültür ve Turizm Bakanlığı'ndan "protesto" tepkisi... 
</HEADLINE>
<TEXT>

     Kültür ve Turizm Bakanlığı’ndan yapılan açıklamada, Bakan Atilla Koç’un şair Attila İlhan’ın cenaze törenine hükümet adına katıldığı, ancak "cenazeden kendine çıkar sağlamak isteyen küçük grupların protestolarına maruz kaldığı" belirtildi. 
     Cumhuriyet sonrası Türk edebiyatında kendine özgü bir yer edinen ve yazılarıyla topluma ayna tutan Attila İlhan’ın vefatı nedeniyle AKM’de düzenlenen törendeki konuşması sırasında Bakan Koç’a yönelik bazı kesimlerin tepkileri üzerine açıklama yapma zorunluluğunun doğduğu kaydedildi. 
     İlhan için bakanlığın bir sorumluluk bilinciyle ve ailesinin talebi üzerine AKM’yi tahsis ettiğinin belirtildiği açıklamada şöyle denildi 
     "Sayın Bakan, büyük şaire olan son görevini yerine getirmek üzere hükümet adına törene katılmış, ancak ailesi tarafından istenen konuşmasını yaparken cenazeden kendilerine çıkar sağlamak isteyen bazı küçük grupların protestolarına maruz kalmıştır. 
     Bu durumu, sadece Sayın Bakan’ın şahsına yapılmış bir tavır olarak değil, aynı zamanda gerçek bir edebiyat ve kültür adamı olan merhum Attila İlhan’ın manevi şahsiyetine, ailesine ve Türkiye Cumhuriyeti Kültür ve Turizm Bakanlığı makamına karşı yapılmış olumsuz bir tavır olarak değerlendirmekteyiz. 
     Sayın Bakanımızın, anma merasiminde böylesi bir olayın meydana gelmiş olmasından dolayı büyük şairin manevi şahsiyeti adına müteessir olduğunu kamuoyu ile paylaşırız. 
     Bakanlığımız, söz konusu yersiz hareketlere girişenlerin davranışlarına aldırmaksızın, kültür ve sanat hayatımızı zenginleştiren ve eserleriyle ölümsüz kalmayı başaran sanatçılarımızın, aydınlarımızın, gerçek kültür adamlarımızın desteklenmesi ve topluma mal olmaları yönündeki çalışmalarına kararlılıkla devam edecektir." 
     
</TEXT>
</DOC>
