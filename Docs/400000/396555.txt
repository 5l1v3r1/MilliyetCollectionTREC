<DOC>
<DOCNO> 396555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur07.html </URL>
<DATE> 2005/11/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Terör kurbanı tiyatro sanatçısı Kerem Yılmazer anıldı... 
</HEADLINE>
<TEXT>

     Levent'teki HSBC Bank'a yönelik 2 yıl önce düzenlenen bombalı saldırıda hayatını kaybeden tiyatro, sinema ve seslendirme sanatçısı Kerem Yılmazer, Zincirlikuyu'daki mezarı başında anıldı. 
     Sanatçının eşi olan tiyatro sanatçısı Göksel Kortay'ın yanı sıra, Haldun Dormen, Suna Keskin, Erdal Özyağcılar ve Levent Üzümcü'nün de aralarında bulunduğu dostlarının katıldığı törende, bir tiyatrocu tarafından dua okundu. Duanın ardından Kortay, eşi Yılmazer ve aile kabristanındaki diğer yakınları için mezarları başında dua etti. 
     Burada basın mensuplarına duygularını da anlatan Kortay, Yılmazer'in ölümünün üzerinden 2 yıl geçtiğini, ancak hiçbir şeyin değişmediğini dile getirerek, ''Kerem yok. Ben de öyle var oluyorum. Yaşamıyorum da var oluyorum. Yapacak bir şey yok'' dedi. 
     Olayın üzerinden sadece 2 yıl geçmesine rağmen olayın, bugün medyada yer almamasına da sitem eden Kortay, şunları söyledi 
     ''İçimi buran bir tek şey var bugünkü 1-2 gazeteyi gördüm. 15 ve 20 Kasım 2003'de olan olaylar hakkında tek bir satır yazı yok. Oysa ki, örneğin 7 Temmuz'daki terör olaylarında yaşamlarını kaybedenler için İngiltere'nin en büyük katedrali olan Saint Paul Katedrali'nde büyük bir tören yapıldı. Kraliçeden, bütün kabine ve bakanlara kadar hepsi geldi. Ama biz, 2 yıl sonra maalesef o terör olaylarında yaşamını kaybedenleri çok çabuk unuttuk. İşte unuttuğumuz için, gaflet içine girdiğimiz için de başımıza hala bu olaylar geliyor. Hala bu olaylar devam ediyor. 2 yıl sonra bir tek yazı yok, burada durup dururken, sırf Türk vatandaşı oldukları için canlarını veren insanlar hakkında. Bir kısmı yaşamını verdi, bir kısmı kör kaldı, sakat kaldı, gözü görmedi, kolu koptu, bacağı koptu. Gencecik insanlar... Onları 2 yıl sonra bir tek hatırlayan yok. Çok fazla bir şey geçmedi üzerinden... Ben beklerdim ki, köşe yazarları bu terör olayları hakkında 2 satır yazsınlar, gazeteler de köşelerinin herhangi bir ucunda 4 cümle yer versinler.'' 
     
     ''730 GÜN GEÇTİ BENİ TERK ETTİĞİNDEN BERİ'' 
     Öte yandan, anma törenine katılanlara İstanbul Büyükşehir Belediyesi Şehir Tiyatroları tarafından hazırlanan ''Kerem Yılmazer anısına'' başlıklı broşür de dağıtıldı. 
     Broşürde, Yılmazer'in, ölümünden bir kaç ay önce eşi Kortay'a yazdığı doğum günü notu ile Kortay'ın ve sanatçı dostlarının, Yılmazer'in ölümünün ardından kaleme aldığı yazılar yer aldı. 
     Kortay, ''730 gün geçti hunhar, vahşi bir bomba saldırısı sonucu beni terk ettiğinden beri... Sen bensiz... Ben sensiz... 730 gün ve gece...'' cümleleriyle başlayan yazısında, eşi Yılmazer'in, tanıdığı en mert, en onurlu ve en düzgün insan olduğunu dile getirdi. 
     Eşi için ''Ne güzel gülerdin sessiz sessiz'', ''Masal gibi başlamıştı senle yaşamımız... Kenter Tiyatrosu'nda... Sahnede... Bir sevda masalı... 35 yıl süren...'' ifadelerine yer veren Kortay, patlamanın gerçekleştiği gün bir TV kanalına canlı yayın için son anda çağrılmamış olsaydı, kendisinin de eşiyle birlikte aynı yerde olacağını belirtti. 
     Kortay'ın yazısının sonunda şu cümleler yer alıyor 
     ''20 Kasım 2005... İçimdeki kasırga dinmiyor... Dinmedi... Dinmeyecek... Gittikçe güçlenerek yakıyor, yıkıyor, yangınlar çıkarıyor içimde... Adı Kerem Kasırgası... Sen yittin gittin. Bense sensizliğimle yaşamaya mahkum oldum. Beni düşünme, üzülme... Sen rahat uyu Keremim... Üzerine yıldızlar yağsın... Seni çok sevdim... Seviyorum...'' Haldun Dormen de broşürdeki, ''Bizi bırakıp gittikten sonra bu sana ilk mektubum...'' sözleriyle başladığı yazısında, şu ifadelere yer veriyor 
     ''Seni çok özlediğimizi söylemeye gerek var mı bilmiyorum. Gerçekten de çok özlüyoruz seni. Hele senden hiç beklenmeyen, absürde kaçan esprilerini hatırladıkça... Hayatımızda o kadar çok yerin varmış ki, senden boşalan yerleri doldurmaya olanak yok.'' Öte yandan, 20 Kasım 2003 tarihinde bombalı saldırıların gerçekleştirildiği HSBC Bank önüne banka yönetimi, İngiltere'nin İstanbul Başkonsolosluğu önüne de başkonsolosluk adına çelenk bırakıldı. 
     
</TEXT>
</DOC>
