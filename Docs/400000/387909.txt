<DOC>
<DOCNO> 387909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun31.html </URL>
<DATE> 2005/10/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Schröder'in gözüyle İstanbul ve AB 
</HEADLINE>
<TEXT>

     Almanya Başbakanı Gerhard Schröder, Türklerin kendilerini Avrupalı hissettiklerine, geçen hafta içinde İstanbul'a yaptığı ziyaret sırasında bir kez daha tanık olduğunu belirtti. 
     Schröder, haftalık Die Zeit gazetesi için yazdığı bir makalede, Türkiye ile AB üyelik müzakerelerine başlanmasının birlikten verilen barış ve istikrar mesajlarına jeostratejik olarak yeni bir boyut kazandırdığını belirterek, ''Türklerin kendilerini Avrupa'ya, kültür ve değerlerine ne kadar çok bağlı hissettiklerine geçen hafta İstanbul'da tanık oldum'' ifadesini kullandı. 
     Schröder makalesinde, Türkiye'deki reformcu güçlere, Türkiye'nin AB'ye tam üyelik beklentisi kadar hiçbir şeyin daha fazla destekleyici güç vermediğini kaydederek, ''Bu, sadece Türkiye'yi derinlemesine değiştirmeyecek, çevredeki ülkelere de ışık tutacak'' şeklinde görüş belirtti. 
     Schröder, tam üyelik perspektifi verilen Türkiye'nin, Doğu ve Batı'yla Avrupa ile İslamiyet arasında, aydınlanma ilkesine dayalı yeni bir diyalogun oluşmasına da temel teşkil edeceğini vurguladı. 
     Başlangıçtan bu yana Türkiye'ye Avrupa perspektifi verilmesinden yana olduğunu bildiren Schröder, şunları kaydetti 
     ''Ancak Türkiye'nin tam üyelik beklentilerinin Avrupa'da birçok insanı endişelendirdiğinin bilincindeyim. Bu endişeleri ciddiye almalıyız. Bu nedenle, reformlarını yapmış, üyelik için tüm şartları yerine getirmiş bir Türkiye'nin, günün birinde AB'ye girebileceğini vurgulamak istiyorum.'' Almanya Başbakanı Schröder, Türkiye'nin AB'ye tam üyeliği durumunda Türklerin elde edeceği seyahat özgürlüğüyle ilgili endişelerin de dikkate alınması gerektiğini kaydetti. 
     
</TEXT>
</DOC>
