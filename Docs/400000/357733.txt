<DOC>
<DOCNO> 357733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/axgun01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kameraya göre bir de gözcü var 
</HEADLINE>
<TEXT>


Adalet Bakanlığı'ndaki kamera görüntülerinde Beyaz binaya girdikten sonra, dışarıdaki bir kişiye 'tamam' anlamında sağ elinin baş parmağını kaldırıyor. Polis ve savcılık 'gözcü'yü arıyor 

TÜRKER KARAPINAR Ankara 

Adalet Bakanlığı'nın güvenlik kamerası görüntülerinde, üzerindeki korseye sarılı 1 kiloluk bombayı binada patlatamayınca kaçarken öldürülen DHKP-C militanı Eyüp Beyaz'ın binaya girişine ilişkin önemli ayrıntılar saptandı. 
Ankara Başsavcılığı, bakanlığın olay anında 8 dakikalık görüntü kaydeden güvenlik kamerası görüntülerini polisle birlikte incelemeye başladı. Görüntülerde, Beyaz'ın binaya girmesinin ardından, kontrol noktasına gelmeden, geriye dönerek dışarıdaki bir kişiye doğru "tamam" anlamında sağ elinin baş parmağını kaldırması dikkati çekti. Eylemde "gözcü" kullanıldığından kuşkulanan savcılık ve polis, bina dışında polis kamerasının çektiği tüm görüntüleri de incelemeye başladı. 

Görevliler çekiliyor 
Görüntülere göre, binaya girdikten sonra geriye dönerek işaret yapan Beyaz, görevlilere elindeki dilekçeyle yaklaşıyor. X-Ray cihazından geçerken alarm ışıklarının yanması ve ses üzerine görevlilerce uyarılan Beyaz, yeniden cihazdan geçmeden önce, avucuna yerleştirilen düzeneğin butonuna basarak, bombayı patlatmaya çalışıyor. 
Beyaz, sadece fünyenin patlaması nedeniyle, bel kısmından beyaz bir duman çıkmasının ardından yere düşüyor. Güvenlik görevlilerinin müdahale etmesinin ardından, diğer avucunda da düzenek olabileceği şüphesi nedeniyle görevliler geri çekiliyor. Beyaz, birkaç dakika sonra yerden kalkıp kaçmaya başlıyor. 

Paniğe kapıldı 
Beyaz'ın kelepçelenmesine karşın kaçabilmesine ilişkin tartışma sürerken, teröristin bileklerini arkadan kelepçeleyen bakanlığın kadrolu güvenlik görevlisi, Milliyet'e şu bilgileri verdi 
"09.10 sıralarında geldi. X-Ray cihazı ötünce bir daha geç dedik. Paniğe kapıldı. Elleriyle bir şeyler arayarak fünyeyi patlattı. Patlamadan sonra sersemlemişti. Üzerine atlayıp kelepçeleyerek yere bıraktık. Bu sırada 'patlayabilir' diye uyardılar. Yere bırakıp bomba imha uzmanını beklemeye başladık. Uzman gelmeden kendine geldi. Etrafına bakınıp ayağa kalktı, kaçmaya başladı. Zaten o sırada emniyet görevlileri müdahale etti." 

En kötü senaryo 
Teröristin vücudunda inceleme yapan yetkililer, Beyaz'ın sağ yerine sol koluna bağlı düzeneği çalıştırması halinde daha çok miktardaki patlayıcının harekete geçeceğini belirtti. Ancak teröristin yanlış tercihi büyük bir faciayı önledi. 


</TEXT>
</DOC>
