<DOC>
<DOCNO> 360451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo03.html </URL>
<DATE> 2005/07/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş'ta Biscan'a güle güle, Pandiani geliyor... 
</HEADLINE>
<TEXT>

     Hırvat yıldız Biscan son sözünü söyledi "Türkiye'ye gelmeyi düşünmüyorum." Uruguaylı yıldız Pandiani'nin imzası ise artık an meselesi. 
     Haftalardır kendisinden haber beklenen Igor Biscan dün sabah saatlerinde Beşiktaş Yönetimi’ne kararını açıkladı. Hırvat yıldızın, Kimseyle anlaşamadım, ancak Türkiye’ye gelmeyi de düşünmüyorum. Teklifinize teşekkür ederim'' demesiyle birlikte bu dosya rafa kaldırıldı. Bu arada Pandiani için 4 milyon Euro’da direten Deportivo ile temaslar sıklaştırıldı. Daha önce 3 milyon Euro teklif eden Kara Kartallar’ın bu miktarı biraz daha yukarı çektiği, İspanyollar’ın da aynı oranda indirime gittiği vurgulandı. Taraflar arasında çok küçük pürüzlerin kaldığı ve anlaşmanın an meselesi olduğu öğrenildi. Pandiani’nin bu hafta içinde İstanbul’a getirilmesine kesin gözüyle bakılıyor. Bu arada Biscan’ın alternatifi olan Seyfo Soley’in Siyah - Beyazlılar’la her konuda anlaşma sağladığı, Azer Karadaş’ın da maliyetinin uygun olması halinde kadroya katılacağı bildirildi. 
     
</TEXT>
</DOC>
