<DOC>
<DOCNO> 353212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun02.html </URL>
<DATE> 2005/06/18/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Annan'dan ABD Temsilciler Meclisi'ne tepki... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, reform çabalarını artırmadığı sürece ABD’den BM’ye gidecek fonların yarı yarıya kesilmesi yönündeki bir tasarıyı kabul eden ABD Temsilciler Meclisi’ne tepki göstererek, bunun BM reformlarını başarmada "yararlı bir yol’ olmadığını söyledi. 
     Sözcüsü aracılığıyla açıklama yapan Annan, BM yönetimine dair pek çok reformu tamamlamak üzere olduklarını belirterek, kurumsal reformlar için de daha geniş bir gündemin temellerinin atıldığını ve bu gündemin eylül ayında devlet ve hükümet başkanlarının katılacağı "reform zirvesi"nde tartışılacağını kaydetti. 
     BM’nin etkinliğinin canlandırılması ve BM reformu konusundaki derin taahhüdünü hatırlatan Annan, bu süreçte ABD’nin liderliğinin çok önemli olduğunu bildirdi. ABD’nin BM’ye sağladığı fonların kesilmesinin reformları başarmada faydalı bir yol olduğunu düşünmediğini kaydeden Annan, bunun Eylül zirvesinden elde edilmesi amaçlanan sonuçları tehlikeye atabileceğine dikkati çekti. 
     ABD Temsilciler Meclisi, dün reform çabalarını artırmadığı sürece BM’ye ABD’den gidecek fonların yarı yarıya kesilmesi yönünde bir tasarıyı kabul etmişti. Tasarı, ABD Başkanı George Bush yönetiminin, böyle bir tasarının kabul edilmesinin, BM’nin reformdan geçirilmesi çabalarını sekteye uğratacağı yönündeki uyarısına rağmen Temsilciler Meclisi’nden 221’e karşı 184 oyla geçti. 
     Tasarının yasalaşması için ABD Senatosu tarafından da kabul edilmesi ve Başkan tarafından imzalanması gerekiyor. 
     
</TEXT>
</DOC>
