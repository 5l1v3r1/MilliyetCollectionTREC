<DOC>
<DOCNO> 372939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/axgun01.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Annenin isyanı 
</HEADLINE>
<TEXT>


İstanbul'daki El Kaide saldırılarında kızı ile annesini kaybeden Tily Rubinstei, mahkemeye gonderdiği mesajda, "3-4 yılla kurtulacaklarsa bana bir silah verin, onları öldüreyim" dedi 

Musa Kesler 

İstanbul'da 15 - 20 Kasım 2003'te düzenlenen bombalı saldırılarda 8 yaşındaki kızı ile annesini kaybeden Tily Rubinstei, 71 sanığın yargılandığı mahkemeye avukatı aracılığıyla mesaj gönderdi. Anne mesajında, "Kızımı ve annemi öldürenler, 3-4 yıl ceza almakla kurtulacaksa, bana da bir silah verin, onları öldüreyim, 3-4 yıl ceza almaya razıyım" dedi. 

30 sanık katıldı 
İstanbul 10. Ağır Ceza Mahkemesi'nde dün görülen duruşmaya, El - Kaide'nin Türkiye Şurası üyesi oldukları öne sürülen Harun İlhan, Adnan Ersöz, Yusuf Polat ve Fevzi Yitiz'in de aralarında bulunduğu tutuklu 30 sanık getirildi. 
Duruşmaya, Beth İsrael Sinagogu'ndaki patlamada kızı Annette Rubinstei 8 ile kayınvalidesi Anna Rubinstei'yi kaybeden Erkan Talu da katıldı. Müdahil avukatı Ahmet Ünal Erman, müvekkilleri Talu ve eşi Tily Rubinstei'nin acısını ifade edecek kelime bulmanın imkansız olduğunu söyledi. Talu'nun, patlama sonrası gördüğü manzaradan yüz felci geçirdiğini aktaran Erman "Tily Rubinstei, sanıkların peyderpey salıverilmeleri ve yeni TCK'daki iyileştirici değişiklikler karşısında isyan etmekte ve mahkemenize aynen şunları söylememi istemektedir 'Eğer annemin ve kızımın ölümüne sebep olanlar 3 - 4 yıllık ceza ile kurtulacaklarsa, bana bir silah verin onları öldüreyim. 3 - 4 yıl ben yatmaya razıyım" diye konuştu. 
Erman, mahkemeden, sanıkların en ağır derecede cezalandırılmalarını ve cezalarında herhangi bir indirim uygulanmamasını istedi. 

Gözcülük yapmış 
Polat'ın avukatı Kazım Ayaydın ise, "Müvekkilim sadece gözcülük yaptı. Örgüt üyesi olmaktan değil, yardım ve yataklıktan yargılanmalıdır. Topluma Kazandırma Yasası'ndan da yararlanması gerekir" dedi. 
Yitiz'in avukatı Osman Karahan, Sakka'nın mahkemede tanık olarak dinlenmesi gerektiğini söyledi. Karahan, Irak'ta tutuklu Saadettin Akdaş ile Burhan Kuş'un ifadelerinin alındığını, Kuş'un ifadesinin dosyaya girdiği anda müvekkilinin suçsuz olduğunun anlaşılacağını söyledi. Emniyet Genel Müdürlüğü'nden Kuş ve Akdaş'ın varsa ifadelerinin istenmesini kararlaştıran heyet, tahliye istemlerini reddederek duruşmayı erteledi. 


</TEXT>
</DOC>
