<DOC>
<DOCNO> 353584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/yasam/axyas02.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afla serbest kaldı 4 yılda 2 can aldı 
</HEADLINE>
<TEXT>


Afla serbest kalan Kenan Özyıldız, 2001'de sevgilisini öldürüp kayıplara karıştı, dün sabah da halasını vurdu 

MUSTAFA İNSAN DHA 

Mersin'de 1995'te cinayet suçundan 15 yıl hapis cezasına çarptırılan, ancak 5 yıl yattıktan sonra Şartlı Salıverme Yasası ile tahliye edilen 37 yaşındaki Kenan Özyıldız, 10 yılda 3 cinayet işledi. 4 yıl önce birlikte yaşadığı 30 yaşındaki sevgilisi Cemile Deniz İlhan'ı sokak ortasında öldürüp kaçan Kenan Özyıldız, dün de 3 arkadaşı ile 48 yaşındaki halası Fatma Özyıldız'a kurşun yağdırdı. Zanlılar şehir dışına kaçarken yakalandı. 
Olay dün sabaha karşı meydana geldi. Yalnız yaşayan 2 çocuk annesi Fatma Özyıldız'ın evinden gelen silah seslerini duyan komşuları polise ihbarda bulundu. Olay yerine gelen polis, Özyıldız'ın kanlar içinde yerde yattığını gördü. Özyıldız'ın cesedi otopsi için Mersin Devlet Hastanesi'ne götürüldü. Hemen harekete geçen güvenlik güçleri, görgü tanıklarının ifadesiyle plakası belirlenen bir otomobili takibe aldı. 

Namus meselesi 
Otomobil, Kazanlı kavşağı yakınlarında Adana istikametine giderken durduruldu. Otomobilin içinde öldürülen kadının yeğeni Kenan Özyıldız ve 3 arkadaşı olduğu belirlendi. 
Yapılan aramada, suç aleti tabanca otomobilin bagajında bulundu. 
Gözaltına alınan Kenan Özyıldız'ın, Niğde'den geldiğini ve halasını namus meselesi nedeniyle öldürdüğünü söylediği belirtildi. Zanlı ve arkadaşları gözaltına alınırken soruşturma sürdürülüyor. 




</TEXT>
</DOC>
