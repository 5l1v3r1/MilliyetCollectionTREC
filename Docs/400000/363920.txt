<DOC>
<DOCNO> 363920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur23.html </URL>
<DATE> 2005/07/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Antalya'da günde ortalama 40 kişiyi güneş çarpıyor... 
</HEADLINE>
<TEXT>

     Antalya'da günde ortalama 30-40 kişinin güneş çarpmasına bağlı şikayetlerle hastanelere başvurduğu bildirildi. 
     Sıcaklıkların artmasına bağlı olarak Antalya'daki sağlık kuruluşlarına gelen şikayetlerde de artış gözlendi. Atatürk Devlet Hastanesi, Akdeniz Üniversitesi Hastanesi ve Antalya Devlet Hastanesi acil servislerine günde ortalama 30-40 kişinin güneş çarpmasına bağlı şikayetlerle başvurduğu bildirildi. 
     Antalya Devlet Hastanesi Acil Sorumlusu ve Acil Tıp Uzmanı Dr. Mustafa Keşaplı, AA muhabirine, Antalya'da sıcak hava nedeniyle şu ana kadar ölüm yaşanmadığını söyledi. 
     Son 15 günde sıcaklara bağlı şikayetlerde artış olduğuna dikkati çeken Keşaplı, güneş çarpmasının çarpıntı, yüksek ateş olarak kendini gösterdiğini belirterek, ''Aşırı sıcaklar nedeniyle çocuklar ve 60 yaş üstü kişiler risk altındalar. Kalp ve şeker hastalığı ile solunum yolu rahatsızlığı olanlar kesinlikle 11.00-16.00 saatleri arasında sokağa çıkmasınlar'' dedi. 
     Mustafa Keşaplı, dışarı çıkmak zorunda kalan ve görev gereği güneş altında olanların günde en az 2.5 litre su içmeleri ve terletmeyen pamuklu giysileri tercih etmeleri gerektiğini söyledi. 
     Sıcak havada denizde bulunmanın da büyük bir risk taşıdığına dikkati çeken Keşaplı, sıcakta alkol alınmasının ise ölümcül sonuçlara neden olabileceğini söyledi. 
     Öte yandan Antalya Meteoroloji Bölge Müdürlüğü yetkilileri, sıcaklıkların 37-38 derece civarında olduğunu, yüzde 60'larda olan nem oranının akşam saatlerinde arttığını bildirdiler. 
     Yetkililer, sıcakların hafta boyunca devam etmesinin beklendiğini kaydettiler. 
     
</TEXT>
</DOC>
