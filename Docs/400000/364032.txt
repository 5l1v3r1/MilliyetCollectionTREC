<DOC>
<DOCNO> 364032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun26.html </URL>
<DATE> 2005/07/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İki köy kuşatıldı Mısır polisi bombacıların peşinde... 
</HEADLINE>
<TEXT>

     Mısır'da polisin Şarm el Şeyh'teki saldırılarla ilgili olarak Sina'da düzenlediği operasyonda çatışma çıktı. 
     Polis kaynakları, saldırılarla bağlantısı bulunduğuna inanılan iki Pakistanlının sığındığı yerde yapılan operasyonda otomatik silahlarla ateş açıldığını belirtti. 
     Operasyonun, Şarm el Şeyh'e 50 kilometre uzaklıktaki Sina yarımadasının güneyinde yer alan Bedevi köyleri Hurum ve Rueysat civarındaki dağlık arazide düzenlendiği kaydedildi. 
     Yetkililer, saldırılarda kullanılan bombaların da bu bölgede imal edildiğini sandıklarını belirttiler. 
     
     9 PAKİSTANLI ARANIYOR 

     Arap uydu televizyonları, Mısır polisinin saldırılarla ilgili sorgulanmak üzere 9 kadar Pakistanlıyı aradığını bildirdi. Mısır polisi, Pakistanlıların Şarm El Şeyh'te bir otelde kaldığını, ancak patlamalardan sonra pasaportlarını resepsiyona bırakarak ayrıldığını, bazı Pakistanlılar dahil 50 kadar kişinin fotoğraflarının Sina Yarımadası'nın güneyindeki kontrol noktalarına dağıtıldığını belirtti. 
     Pakistan'ın Kahire Büyükelçiliği'nden Halid Ahmed adlı yetkili, kayıp Pakistanlılarla ilgili olarak Mısır makamlarıyla temasta olduklarını, ancak Pakistanlıların saldırılara katıldığından şüphelenildiği konusunda kendilerinin resmen bilgilendirilmediğini söyledi. 
     Mısır makamlarının bu kişileri aradığını belirten Ahmed, ''Herhangi bir Pakistanlının Şarm El Şeyh'te olup olmadığını doğrulamak çok zor, ancak birilerinin orada olması mümkün. Pakistanlıların burada terörizme karışmayacağına inanıyorum'' dedi. 
     Pakistan Dışişleri Bakanlığı sözcüsü Muhammed Naim Han da, Mısır makamları tarafından aranan 9 Pakistanlının saldırılara karışmış olmasının mümkün gözükmediğini söyledi. 
     Medyanın, Pakistanlıların Şarm El Şeyh'teki patlamalarda baş şüpheli oldukları şeklinde bir izlenim yarattığını, ancak Mısırlı yetkililerin Pakistan'ın Kahire Büyükelçiliği'ne böyle bir bilgi geçmediğini söyleyen Han, ''Bu 9 Pakistanlı ile Mısır'daki bombalı saldırılar arasında bir bağlantı olduğunu sanmıyorum'' diye konuştu. 
     Şarm El Şeyh'teki yerel hastanelere göre, Mısır'daki patlamalarda 88 kişi ölürken, Sağlık Bakanlığı ölü sayısını 64 olarak veriyor. Hastaneler, bakanlığının verdiği rakamın parçalanmış cesetleri kapsamadığını belirtiyor. 
     
     SALDIRILARI KİM DÜZENLEDİ 

     Mısır'ın Güney Sina Eyaleti Valisi Mustafa Afifi, Şarm el Şeyh'deki üç saldırının büyük olasılıkla patlamalarda ölen intihar bombacıları tarafından düzenlendiğini söyledi. 
     Afifi düzenlediği basın toplantısında, intihar bombacılarına ait olduğu sanılan ceset parçaları bulunduğunu belirterek, Ghazala Gardens oteline düzenlenen saldırıda teröristin büyük olasılıkla yeşil renkli Isuzu marka bir pikapla iki güvenlik görevlisini ezdikten sonra lobiye daldığını kaydetti. 
     Diğer iki saldırıda teröristlerin akıbetinden emin olmadıklarını söyleyen Vali, kesin olmamakla birlikte saldırılarda ölü sayısının 64 olduğunu belirtti. 
     
     EMNİYET MÜDÜRÜ GÖREVDEN ALINDI- 

     Öte yandan, terör saldırılarından iki gün sonra patlamaların meydana geldiği Güney Sina emniyet müdürü Hamdi el Gali görevinden alınarak başka bir yere gönderildi. 
     Yetkililer, bunun normal bir rotasyon olduğunu savunarak, emniyet müdürünün kızağa alındığını yalanladılar. 
     
     SALDIRILARI AYNI ÖRGÜT ÜSTLENDİ 

     Bu arada, bombalı saldırıların sorumluluğunu ''Abdullah Azzam Tugayları'' ve daha önce adı duyulmamış ''Mısır'ın Kutsal Savaşçıları'' adlı örgütler üstlendi. 
     ''Abdullah Azzam Tugayları'', 10'u İsrailli 34 kişinin öldüğü, Mısır'ın İsrail sınırı yakınındaki Taba Hilton Oteli ve güneydeki iki plajda düzenlenen bombalı saldırıları üstlenmişti. 
     
</TEXT>
</DOC>
