<DOC>
<DOCNO> 372645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/guncel/gun03.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezzar 'rol' yapmayacak 
</HEADLINE>
<TEXT>


İstanbul Devlet Tiyatrosu'nun bol ödüllü oyunu 'Ayaktakımı Arasında'daki rolünden istifa eden Engin Cezzar "Bilgin'e büyük haksızlık yapıldı. Gücümü, haksızlığa tepki göstermek için kullanmak istedim" 

Yasemin Bay 

Kültür ve Turizm Bakanı Atilla Koç'un, Devlet Tiyatroları Genel Müdürü Lemi Bilgin'i görevden almasına bir tepki de İstanbul Devlet Tiyatrosu'nda konuk oyuncu olarak görev alan Engin Cezzar'dan geldi. Cezzar, 4 yıldır sahnelenen ve toplam 18 ödül alan "Ayaktakımı Arasında" isimli oyunundaki "Luka" rolünden istifa etti. Bilgin'in görevden alınmasını protesto için böyle bir karar aldığını söyleyen Cezzar'ın yanıtları şöyle 

Bilgin'in görevden alınması ile ilgili neler düşünüyorsunuz 

Bilgin, fevkalade dirayetli, yetenekli, açık sözlü, dürüst, aydın bir yönetmendir. Görevden alınmasını keyfi, partizan, pis bir politika oyunu olarak görüyorum. Kim oluyor Kültür Bakanı da Bilgin'in değerini veya değersizliğini saptayabiliyor Bu arada renginin politik olduğu kesin bir çevrenin baskılarına dair söylentiler de kulağıma geliyor. Diyeceksiniz ki bu bir nöbettir. Ama gelecek kişinin de en az onun kadar dirayetli olması gerekir. 

DT tarihinde bir ilk 
Devlet Tiyatroları'ndan bu tepkiyi bekliyor muydunuz 

Benim bildiğim, Devlet Tiyatroları DT tarihinde ilk defa böyle bir dayanışma gösteriyor sanatçı arkadaşlarım. Tüm bu yaşananlar haklılığımızı ispatlıyor. 

"Ayaktakımı Arasında"daki rolünüzden istifa ettiniz... Bu kararı nasıl verdiniz 

Haksızlığa dayanamam. Bu yapılanı çok büyük bir haksızlık olarak görüyorum. Tepkimin ilk nedeni bu. İkincisi, bundan sonra kiminle çalışacağımı bilmemem. Esas neden Bilgin'e radikal bir eylemle destek vermek. Oyunculuktan değil, rolden istifa ediyorum. 
Şöyle bir durum var ayrıca "Ayaktakımı Arasında"daki rolümü ben oynamazsam bu oyun oynanmaz. Çünkü yedeğim yok. Bunu rejisörümüz de, arkadaşlarım da biliyor. O bakımdan gücümün farkındayım. Ve bu gücümü böyle bir amaç uğruna kullanmak istedim. 

Bakan Koç 3 gün işe gelmeyen işinden olur 

Kültür ve Turizm Bakanı Atilla Koç, Artvin'de yaptığı açıklamada, yaşanan istifaların ardından Devlet Tiyatroları'na gerekli tayinlerin yapıldığını belirterek, "Benim 800 tane sanatçım var. Eylül'de perdeleri açacağız" dedi. Devletin işinin yarım kalmayacağını ifade eden Koç, "Hele devletin sanat faaliyetleri hiç kalmaz. Çünkü onlar sanatçı memurdur. Diğer devlet memurlarına göre ekstra yükümlülükleri vardır. Onlar, 3 gün üst üste işlerine gelmezlerse işlerinden olurlar, sözleşmeleri fesh edilir" diye konuştu. 

Sanatçı kadrosu için dava açmıştı 

Ankara İl Kültür ve Turizm Müdürü Doğan Acar ile evli olan Acar, İtalya ve İngiltere'de tiyatro çalışmaları yaptı, 2 yıl Türk Haberler Ajansı'nda, 4 yıl DT'de basınla ilişkilerde çalıştı. '84'de dramaturg, Rahmi Dilligil döneminde "başdramaturg" oldu. 2000'de sınavla 'sanatçı' kadrosuna geçti ancak dava üzerine sınav iptal edildi. Acar, DT aleyhine yargı süreci başlattı. Dramaturg kadrosunda olduğu için genel müdürlüğe atanmasında hukuki aykırılık bulunduğu belirtilen Acar'ın sanatçı kadrosuna atanmak üzere açtığı dava ise Danıştay 10. Daire'de karara bağlanacak. 

Rejisörler de prova durdurdu 

YILDIZ YAZICIOĞLU Ankara 
DT çatısı altında bazı rejisörler, sahneye oyun koymaktan vazgeçtiklerini yeni yönetime yazılı olarak iletti. Devlet Tiyatroları Sanatçıları Derneği Genel Başkanı Mehmet Ege, 'görevden af' isteyebileceklerini söyledi. Ege, 'Yıldız Olmak Kolay mı ' oyunundaki rejisörlük görevinden affını isterken, Yunus Emre Bozdoğan "İki Kişilik Hırgür", Ahmet Levendoğlu "Çift Yanlı Ayna", Hakan Çimenser "Kaçık", Kemal Başer "Gözlerin Ardındaki Çocuk", Vacide Öksüzcü "Sevgili Hayat" ve Ayşenil Şamlıoğlu "Yine Bir Gülnihal" adlı oyunlarının provalarını durdurdu. 
Bu arada, Mine Acar'ın atanması kararnamesi, Cumhurbaşkanı Ahmet Necdet Sezer'in imzasını bekliyor. 


</TEXT>
</DOC>
