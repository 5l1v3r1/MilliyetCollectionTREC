<DOC>
<DOCNO> 356776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur47.html </URL>
<DATE> 2005/06/29/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İzmir'de sendika ve odalardan özelleştirme karşıtı açıklama.. 
</HEADLINE>
<TEXT>

     KESK, DİSK, TÜRK-İŞ, TMMOB ve Tabip Odası İzmir örgütleri, Konak Meydanı’nda ortak basın açıklaması yaparak, Sosyal Güvenlik ve Genel Sağlık Sigortası Yasa Tasarısı’nı protesto ettiler. 
     Konak Meydanı eski Sümerbank binası önünde toplanan sendika ve oda üyeleri, sosyal güvenlik ve sağlık sisteminde yapılmak istenen düzenlemelerle Eğitim-Sen’in kapatılmasına ilişkin süreci protesto eden sloganlar atarak, Büyükşehir Belediyesi binası önüne kadar yürüdü. 
     Sendika ve odaların, Sosyal Güvenlik ve Genel Sağlık Sigortası Yasa Tasarısı ile özelleştirme çalışmalarına ilişkin hazırladığı ortak basın açıklaması, KESK Büro Emekçileri Sendikası BES İzmir Şubesi Başkanı Musa Sever tarafından okundu. 
     Sever, hükümetin kamu hizmetlerini ve çalışma yaşamını alt üst edecek düzenlemeleri birbiri ardına gündeme getirdiğini öne sürerek, Sosyal Güvenlik ve Genel Sağlık Sigortası Yasa Tasarısı’nın Meclis gündeminde olduğunu, Tüpraş, Petkim, Türk Telekom, Erdemir, Seydişehir, THY ve limanların özelleştirilmek istendiği bir sürecin yaşandığını ifade etti. 
     TBMM gündemindeki olan Sosyal Güvenlik ve Genel Sağlık Sigortası Yasa Tasarısı ile emeklilik yaşının 60’dan 68’e, prim ödeme gün sayısının 7 bin iş gününden 9 bine çıkarılacağını, emeklilik ikramiye ve maaşlarının düşürüleceğini ileri süren Sever, şunları söyledi 
     "Bu yasal düzenlemeyle sağlık ve sosyal güvenlik hakkımız elimizden alınıyor. Bizlerin ve çocuklarımızın geleceği karartılıyor. 
     Her türlü insani değerin, insanca yaşam koşullarının, eğitim, sağlık, sosyal güvenlik ve iş güvenceli çalışma hakkımızın ortadan kaldırmaya çalışıldığı bu ortamı seyretme lüksümüz yoktur." Sever, toplumun tüm kesimlerini ortak eylemlerle bu düzenlemelere karşı çıkmaya çağırdı. 
     
     İTO BAŞKANI YALÇINTAŞ’IN ASGARİ ÜCRET AÇIKLAMASI 
     Musa Sever, açıklamanın ardından İstanbul Ticaret Odası İTO 
     Başkanı Murat Yalçıntaş’ın, Başbakan Recep Tayyip Erdoğan ile görüşmesinde asgari ücrete ilişkin dile getirdiği görüşlere değindi. 
     Yalçıntaş’ın, bu görüşmede, "Asgari ücretin 19 ilde 252 milyon liraya düşürülmesi gerektiğini" söylediğini ifade eden Sever, bu zihniyeti kınadıklarını belirtti. 
     Basın açıklamasına, DİSK Ege Bölgesi adına Muharrem Kurt, Türk-İş 3. Bölge Temsilciliği adına Ahmet Kalfa, TMMOB adına İzmir İl 
     Koordinasyon Kurulu Genel Sekreteri Mehmet Güzel ve İzmir Tabip Odası Başkanı Zeki Gül katıldı. 
     
</TEXT>
</DOC>
