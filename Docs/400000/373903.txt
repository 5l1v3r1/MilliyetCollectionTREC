<DOC>
<DOCNO> 373903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur35.html </URL>
<DATE> 2005/08/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Alt gelir grubuna yönelik İkitelli konutları için kura çekimi yapıldı... 
</HEADLINE>
<TEXT>

     İstanbul Büyükşehir Belediyesi ve TOKİ işbirliğiyle İkitelli’de alt gelir grubuna yönelik yaptırılacak 678 konutun hak sahipleri, kura çekimiyle belirlendi. 
     Feshane Uluslararası Kongre Merkezi’nin bahçesinde düzenlenen kura çekim töreninin geç başlaması, bazı vatandaşların tepkisine yol açtı. 
     Törende konuşan İstanbul Büyükşehir Belediye Başkanı Kadir Topbaş, vatandaşların bugünü iple çektiğini belirterek, "Programı da biraz uzattık galiba. Hava da çok sıcak. Ancak yaptıklarımızı anlatmak istiyorduk" dedi. Bütün idealinin insanları ev-bark sahibi yapmak olduğunu kaydeden Topbaş, herkesin konut edinme hakkı bulunduğunu bildirdi. 
     Topbaş, "Biz yol göstermezsek, yardımcı olmazsak gecekondular, çarpık yapılaşmalar ortaya çıkıyor. İstanbul’da kentsel dönüşüm dediğimiz bu adımları atıyoruz" diye konuştu. 
     TOKİ Başkan Danışmanı Levent Akçay da, TOKİ olarak çağdaş kentlere imza atmaya devam ettiklerini söyledi. 2002’den bu yana 69 il ve 125 ilçede 131 bin konut inşaatı başlattıklarını belirten Akçay, bu yıl sonuna kadar hedeflerinin 150, 2007 yılının sonuna kadar da 81 ilde 250 bin konut tamamlamak olduğunu ifade etti. 
     Topbaş, konuşmaların ardından ilk çekilişi "Umutlarınızı kırmayın. Her ay bu çekilişlere devam edeceğiz. 100 bin konut yapma hedefi koyduk" diyerek gerçekleştirdi. 
     Kura çekiminde ilk çıkan isim Emine Koç oldu. Onun yerine sahneye gelen babası İsmail Koç, böbrek hastası olan kızının diyalizde olduğu için gelemediğini, eşinin de Emine Koç’u hasta olduğu için terk ettiğini söyledi. 
     Topbaş, eşini 3 yıl önce kaybeden Sevcan Temel’e, ev taksitlerini ödeme sözü verdi. 
     Proje kapsamında alt gelir grubu vatandaşlar için 678 adet konut inşa edilecek. 2 oda ve 1 salondan oluşan brüt 75.17 ile 84.76 metrekare olan konutlar için 6 bin 973 kişi başvurdu. 
     Şerefiyesiz bedeli 37 bin 458 ile 42 bin 192 YTL olan konutların kalan borç bakiyesi için 180 ay vade olanağı sunulduğu ve sözleşme tarihinden itibaren 14 ay içinde hak sahiplerine teslim edileceği bildirildi. 
     
</TEXT>
</DOC>
