<DOC>
<DOCNO> 391867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/siyaset/siy01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CHP'li Eskiyapan AKP yolunda 
</HEADLINE>
<TEXT>


Altı aydır bağımsız milletvekili olan Muharrem Eskiyapan, bayram sonrası AKP'ye katılıyor 

ÖNDER YILMAZ Ankara 


CHP'den istifa eden ve 6 ay bağımsız kalan Kayseri Milletvekili Muharrem Eskiyapan, Şeker Bayramı sonrasında AKP'ye geçeceğini açıkladı. Eskiyapan, "AKP'ye sadece parmak kaldırmak için gitmiyorum. Eğilmeden bükülmeden doğruları söylemeyi sürdüreceğim" dedi. Başbakan Erdoğan ve Dışişleri Bakanı Gül'le 1 ay önce yaptıkları görüşmede, AKP'ye katılma daveti aldığını belirten Eskiyapan, "Görüşmelerde 'Sıradan 357'nci milletvekili olacaksam gelmeyeyim. Beni sayı doldurmak için istemediğinize inanmak istiyorum. Benim uzmanlık alanıma giren konuları benimle paylaşacak mısınız ' dedim. Baykal'ın iki senede bir kez dahi benimle oturup bir şeyi paylaşmadığını söyledim. Onlar da 'hayır, bilgilerinizden istifade edeceğiz' dediler" diye konuştu. 
Eskiyapan, CHP'den ayrılmasını ise, "Atatürk'ün partisinden eser kalmadı. Gelişmenin önünü tıkıyorlar. Özelleştirmeye, yatırıma karşılar. Doğruları söyledim. Demokrasi getirmek istedik. Gördük ki mümkün değil. Deniz'i aşamadım. Ekibini de aşmak mümkün değil" sözleriyle özetledi. 



</TEXT>
</DOC>
