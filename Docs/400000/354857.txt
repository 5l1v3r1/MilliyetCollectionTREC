<DOC>
<DOCNO> 354857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur33.html </URL>
<DATE> 2005/06/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Türkiye, Fehriye Erdal'ı tekrar isteyecek 
</HEADLINE>
<TEXT>

     Adalet Bakanı Cemil Çiçek, Belçika'daki prosedürün tamamlanmasının ardından Fehriye Erdal'ın Türkiye'yi iadesini isteyeceklerini söyledi. 
     Çiçek, TBMM'de gazetecilerin, Belçika'nın Bruges mahkemesinin, terörist Fehriye Erdal'ın, ''Sabancı suikastı ile ilgili Belçika'da yargılanamayacağı'' yolundaki kararı ile ilgili sorularını yanıtladı. 
     Erdal'ın daha önce Türkiye'ye iadesini istediklerini, ancak o tarihte Türkiye'de idam cezasının olması ve başka bazı nedenlerle iadenin gerçekleşemediğine işaret eden Çiçek, idam cezasını Anayasa ve yasalardan kaldırdıktan sonra engelin ortadan kalktığından hareket ederek bir kez daha istediklerini, o zaman da tedhişçiliğin önlenmesi ile ilgili mevzuat çerçevesinde kendilerinin yargılayacağını söylediklerini anlattı. 
     ''Biz ümit ettik ki bu kişi işlediği fiillerden dolayı orada yargılanacak'' diyen Çiçek, ancak dün ortaya çıkan durumun Belçika'da yargılama imkanı kalmadığını gösterdiğini kaydetti. Müdahil tarafın başka bir mahkemede incelenmesi isteğine dikkati çeken Çiçek, ''Oradan çıkan karara göre biz bu kişinin tekrar Türkiye'ye iadesini isteyeceğiz. Bu, bizim sözleşmelerden doğan hakkımız. Bunu kullanacağız'' dedi. 
     Türkiye olarak hem kendi hükümetleri hem de daha önceki hükümetlerin bütün platformlarda terör konusuyla ilgili olarak Avrupa ve diğer ülkelere işbirliği yapmak için çağrıda bulunduğunu belirten Çiçek, şöyle konuştu 
     ''Birçok ülke üzücü olaylardan sonra taziye mesajları göndermedeki aculluklarını tedbir almada göstermiyor. Bu konuda uluslararası mekanizma çok iyi işlemiyor. Oturup toplantılarda konuşuyoruz, terörün insanlık için nasıl bir bela olduğu ifade ediliyor. Ama teröristin yargılanması ve iadesinde bizim arzu ettiğimiz seviyede bir işbirliği gerçekleşmedi. Bu da maalesef üzücüdür. Bunun değişik sebepleri olabilir. Bunların bir kısmı mevzuattan kaynaklanabilir. Ama görmek gerekir ki terörün arkasında çoğu kez siyasi himayeler sözkonusu olabiliyor.'' 
     
</TEXT>
</DOC>
