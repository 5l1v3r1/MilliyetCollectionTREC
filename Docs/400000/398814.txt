<DOC>
<DOCNO> 398814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/guncel/axgun02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubaylar cezaevinde 
</HEADLINE>
<TEXT>


Van Başsavcılığı, Şemdinli olayları kapsamında ifadesini aldığı Kaya ile İldeniz'i mahkemeye sevk etti. 6 saat süren duruşma sonunda astsubayların tutuklanmasına karar verildi. Avukat, 'Tedbiren tutuklandılar' dedi 

VAN DHA 

Şemdinli'deki bombalama olaylarına karıştığı iddia edilen astsubaylar Ali Kaya ile Özcan İldeniz, dün soruşturmayı yürüten Van Başsavcılığı'nda verdikleri ifadenin ardından sevk edildikleri mahkemece tutuklandı. 
Eski PKK'lı Seferi Yılmaz'a ait Umut Kitabevi'nin 9 Kasım'da bombalanmasına karıştığı iddia edilen ve Şemdinli'de ifadeleri alındıktan sonra serbest bırakılan Kaya ile İldeniz, Van Cumhuriyet Başsavcı Vekilliği tarafından Van'a çağrıldı. Çağrı üzerine dün saat 10.00 sıralarında avukatları Mehmet Göçmen ile birlikte adliyeye gelen astsubaylar, Savcı Ferhat Sarıkaya'ya ifade verdi. 

5 saat ifade verdiler 
İki astsubay, savcılıkta yaklaşık 5 saat ifade verdikten sonra, tutuklanma istemiyle nöbetçi mahkemeye sevk edildi. Mahkeme salonuna 15.30 sıralarında giren astsubaylar Kaya ile İldeniz'in duruşması 6 saat sürdü. Duruşma sonunda mahkeme Kaya ve İldeniz'in tutuklanmasına karar verdi. 
Astsubayların avukatlarından Mehmet Gülşen, müvekkillerinin olayın toplumda infiale yol açtığı gerekçesiyle "tedbiren" tutuklandıklarını ve Van Kapalı Cezaevi'ne gönderildiklerini söyledi. 
"Dosyanın Van'a gönderilmesini hukuki değerlendirme yönünden olumlu buluyorum" diyen Gülşen, şunları söyledi 
"Uzman mahkeme olayı incelemiştir. H kimler yetişmiş h kimlerdir. Bu konu hakkında mahkemeye dava açıldıktan sonra davanın görev alanı ve yeri belli olacaktır." 

Tutuklu sayısı 4 oldu 
Kitabevine bomba koyduğu iddia edilen PKK itirafçısı Veysel Ateş ile bombalama olayından sonra halkın üzerine ateş açıp 1 kişiyi öldürmekle suçlanan uzman çavuş Tanju Çavuş, 12 Kasım'da tutuklanıp cezaevine konulmuştu. Kaya ile İldeniz'in tutuklanmasıyla birlikte olayla ilgili tutuklu sayısı 4'e yükseldi. 

Görev emri 9 Kasım'a ait 

GÖKÇER TAHİNCİOĞLU 
Şemdinli'de 9 Kasım'da eski PKK hükümlüsü Seferi Yılmaz'a ait Umut Kitabevi'ne yönelik bombalı saldırıya adı karışan iki astsubayın görev yazısının olay gününe ait olduğu ortaya çıktı. 
PKK itirafçısı Veysel Ateş'in el bombası attığı iddiasıyla tutuklandığı, astsubaylar Ali Kaya ile Özcan İldeniz'in tutuksuz yargılanmak üzere serbest bırakıldığı olayla ilgili Van Başsavcılığı'nın yürüttüğü soruşturmada, astsubayların olay günü Şemdinli'de olmalarının nedenini 'istihbari çalışma' olarak açıklayan Jandarma'nın verdiği görev yazısının tek günlük olduğu öğrenildi. Bir PKK militanı hakkında önleyici dinleme çalışması yapıldığı sırada Yılmaz'ın dinlemeye takıldığı, istihbari çalışmanın da bu nedenle başlatıldığını savcıya bildiren Jandarma'nın, araçtaki silahların görev kapsamında verildiğini bildirmesine rağmen, görevlendirme yazısındaki "beraberlerindeki silahlar" bölümünün doldurulmadığı da anlaşıldı. Şemdinli Savcılığı da, 1 Kasım'da gerçekleştirilen saldırı ve 9 Kasım'daki patlama sonrası yaşanan olaylarla ilgili iki ayrı soruşturma başlattı. 



</TEXT>
</DOC>
