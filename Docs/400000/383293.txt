<DOC>
<DOCNO> 383293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun09.html </URL>
<DATE> 2005/10/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Le Figaro Erdoğan siyasi hayatının önemli bir basamağında 
</HEADLINE>
<TEXT>

     SAADET ORUÇ Paris DHA 

      FRANSIZ Le Figaro gazetesi, Türkile ile AB arasında üyelik müzakerelerinin başlamasının öngörüldüğü 3 Ekim tarihinin Başbakan Recep Tayyip Erdoğan’ın siyasi kariyerindeki önemli etaplardan birisi olduğunu yazdı. 
     Erdoğan’ın uluslararası arenadaki prestiji ve iç siyasetteki yerini sürdürebilmesinin bu toplantıyla ilişkisini analiz eden gazete, Erdoğan’ın iktidara geldiği günden bu yana Avupa ile ilişkilerin erdemini övdüğünü kaydetti. Gazete 3 Ekim günü olası bir sorun durumunda, Erdoğan’ın güç durumda kalacağını savundu. 
     Erdoğan’ın adımlarına karşı kendisini eleştiren kesimlerden gelen itirazlara dikkat çeken gazete buna örnek olarak Ermeni konferansına ve Erdoğan’ın ’Kürt sorunu’nu çözmek üzere attığı adımlara gelen tepkileri aktardı. "Kendi partisinde de düşmanları var" diyen gazete, AKP’de istifalara dikkat çekti. 
     Öte yandan "Türk ordusunun Avrupa iddiası" başlıklı haberinde Le Figaro, ordudan sık sık siyasi hayata ilişkin açıklamalar geldiğinin altını çizdi. Gazete, ordu için "Laiklik bekçisi olan ordu ülkedeki siyasi hayatta belirleyici bir rol oynarken, aynı zamanda önemli bir ekonomik güç oluşturuyor" ifadesini kullandı. 
     
</TEXT>
</DOC>
