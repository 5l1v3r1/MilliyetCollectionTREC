<DOC>
<DOCNO> 365618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yasam/ayas.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve ışık göründü 
</HEADLINE>
<TEXT>


İstanbul - Ankara arasını 3.5 saate indirecek Bolu Dağı Tüneli'nin sol tüpü açıldı Mühendis ve işçiler, peş peşe tünelden geçip 12 yıllık çabanın sonucunu kutladılar 

MESUT ÇATAK, ERSİN ERCAN DHA 

Bolu Dağı Tüneli için ilk kazma, 16 Nisan 1993'te vuruldu. Zor arazi şartları, deprem ve ödenek sıkıntısı nedeniyle inşaatın süresi uzadıkça uzadı, açılış tarihi 6 kez ertelendi. Bugüne kadar 649 milyon YTL harcanan tünelde, geç de olsa sonunda ışık göründü. 

İlk geçişi kepçe yaptı 
Tünelin 2 bin 954 metre uzunluğundaki sol tüpü tamamen açıldı. 2 bin 788 metre uzunluğundaki sağ tüpte ise ışığa 5 metre kaldı. Bu 5 metrelik mesafe de en geç 15 Ağustos'a kadar kazılacak son kazmayı Başbakan Tayyip Erdoğan vuracak. 
İtalyan Astaldi S.P.A. firması tarafından yapılan tünelde, ilk ışık, kalan 3.3 metrelik bölümdeki toprağın kendiliğinden dökülmesiyle beklenenden bir gün önce göründü. 
Tüpün bir tarafından diğer tarafına ilk geçişi kepçe yaptı. Cipiyle diğer tarafa geçmek isteyen İtalyan yönetici Ernosto Angelina da, "yolunu kesen" işçilerin bir maaş ikramiye talebini kabul edip geçişini gerçekleştirdi. Angelina'yı işçiler takip etti. 
2006 sonu ulaşıma açılacak Bolu Dağı Otoyol Geçiş Projesi, 4 viyadük, 3 köprü, tünel menfez, alt ve üst geçitler, iki tüp ve asfaltla birlikte 22.5 kilometre uzunluğunda yoldan oluşuyor. 


</TEXT>
</DOC>
