<DOC>
<DOCNO> 396027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun27.html </URL>
<DATE> 2005/11/18/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Tamiflu ilacı ile çocuk ölümleri arasında bağlantı bulunamadı 
</HEADLINE>
<TEXT>

     Amerikan Gıda ve İlaç İdaresi FDA görevlileri, grip ilacı Tamiflu ile Japonya'da 12 çocuğun ölümü ve görülen ensefalit beyin iltihabı ya da halüsinasyon gibi psikiyatrik semptomlar arasında bağlantı kuracak yeterli kanıt bulunmadığını bildirdi. 
     FDA'ın İlaç Güvenliği Bürosu'ndan Melissa Truffa, şu an mevcut verilere göre Tamiflu kullanımıyla bildirilen ölüm vakaları arasında doğrudan nedensel bir bağlantı kurmanın zor olduğunu kaydetti. 
     FDA pediatri danışma kurulu toplantısı için rapor hazırlayan FDA görevlileri, Japonya'da görülen ölümler ya da olası yan etkilere ilişkin ilacın prospektüsünü yenilemenin gerekli olduğunu düşünmediklerini belirtti. Raporda ancak ilacın prospektüsüne, Tamiflu'nun ciddi cilt reaksiyonlarına yolaçabileceği bilgisinin eklenmesinin tavsiye edildiği belirtildi. 
     Tamiflu ile 7 başka ilacın, pediatrik açıdan yıllık güvenlik değerlendirme toplantısının gündemine alındığı, çünkü bu ilaçların çocuklarda da kullanımıyla ilgili patent aldıkları vurgulandı. Toplantı öncesinde Japonya'daki ölüm vakalarının ayrıntılı raporunun yayınlandığı belirtildi. 
     FDA'nın, Tamiflu'nun üretici firması Roche'dan ve Japon sağlık yetkililerinden ek bilgi aldığı kaydedildi. 
     ABD ve Avrupa'da Tamiflu kullananlarda ölüm vakası görüldüğüne ilişkin bilgi bulunmadığı belirtiliyor. 
     Tamiflu, kuş gribi vakalarında da etkili olduğu düşünülen birkaç ilaçtan biri olarak kullanılıyor. Japonya'da Tamiflu ilacı kullanan çocuklardan 12'sinin öldüğü, bazı hastalarda halüsinasyon ve ensefalit ve diğer semptomlar görüldüğü açıklanmıştı. 
     Bu arada, FDA yetkilileri, Tamiflu kullanımının Japonya'da çok yaygın olduğuna dikkati çekerek, ilacın Japonya'da 2001-2005 yılları arasında 11.6 milyon çocuk reçetesinde, aynı zaman süresi içinde ABD'de ise 872 bin reçetede yer aldığını kaydetti. 
     
</TEXT>
</DOC>
