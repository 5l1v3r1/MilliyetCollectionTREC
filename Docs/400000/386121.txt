<DOC>
<DOCNO> 386121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo16.html </URL>
<DATE> 2005/10/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
FİFA Başkanından futboldaki zenginliğe sert eleştiri 
</HEADLINE>
<TEXT>

     FİFA Başkanı Joseph Blatter, bazı oyuncu ve futbol kulüplerinin ''göz kamaştırıcı'' zenginliğini sert dille eleştirdi. 
     İngiliz Financial Times gazetesinde makalesi yayınlanan Blatter, ''pornografiye'' benzettiği bu servetlerin futbola zarar verebildiğini söyledi. 
     ''İyi eğitim görmemiş, kaba saba konuşan'' futbolcuların doymak bilmez açgözlülüğünü de yerden yere vuran FİFA patronu, futboldaki ''bu noktaların törpülenebilmesi için'' çalışma grubu kurduklarını belirtti. 
     ''Bir futbolcunun yılda 10-11 milyon avro kazanması aklın alacağı şey değil'' diyen Blatter, 20'li yaşlardaki bir futbolcunun, kendi babası ya da taraftarlarından birinin 10 yılda kazanamayacağı parayı bir ayda kazanmak istemesinin, ne ekonomik, ne de mantıksal gerekçesi olabileceğini vurguladı. 
     ''Maalesef, paranın bu şekilde futbola girmesinin çok olumsuz sonuçları oluyor'' diyen Blatter, İngiltere şampiyonu olan Chelsea'nin milyarder Rus patronu Roman Abramoviç'i çağrıştırarak, ''Bazı kulüplerin serveti, eskiden futbola hiç ilgi duymamış, ama futbolu başka planları için kullanan kişilerden geliyor. Bunlar bu spora el atalı beri futbola pornografik paralar yatırıyorlar'' diye yazdı. Blatter, ''Ama anlamadıkları şu Futbolda saha, yıldızlardan daha önemlidir'' ifadesini kullandı. 

     
</TEXT>
</DOC>
