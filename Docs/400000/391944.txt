<DOC>
<DOCNO> 391944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun20.html </URL>
<DATE> 2005/11/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Berlusconi'den 'suikast' iddiası... 
</HEADLINE>
<TEXT>

     İtalya Başbakanı Silvio Berlusconi, teröristlerin tehdidi altında bulunduğunu ve stadyumda bir kamikazenin kendisini hedef almaya çalıştığını iddia etti. 
     Berlusconi, İtalyan gazetelerinden Libero'da bugün yayımlanan bir özel demecinde, ''Ben doğrudan tehdit altındayım. Bir kamikaze stadyumda bana saldırmayı planlamıştı'' dedi. 
     Libero gazetesi, Berlusconi'nin bu iddiasını, ''Silvio'nun ayakları arasında bir kamikaze'' başlığıyla manşetten duyurdu. Uzun söyleşide, geçen pazartesi günü ABD Başkanı George Bush ile yaptığı görüşme sonrasındaki açıklamalara ve bu konudaki polemiklere değinen Berlusconi'nin sözünü ettiği suikast girişimine ilişkin ayrıntı vermemesi de dikkati çekti. 
     Berlusconi, ABD yönetiminin İtalya'da Nisan ayındaki genel seçimlerde merkez-solun iktidara gelme olasılığından endişelendiğine ilişkin sözleri de dahil olmak üzere, Bush'la vardığı mutabakat doğrultusunda açıklamalar yaptığını işaret etmesinin ardından, terörizmin ciddi bir tehdit olduğunu söyledi. 
     Bu çerçevede kendisinin de doğrudan tehdit altında olduğunu ve bir kamikazenin suikast girişimini belirten Berlusconi, şunları kaydetti 
     ''Ama sorun ben değilim. Sorun İtalya'dır. Bunu idrak edememeniz nasıl mümkün olabilir Terörizmin ölümcül saldırılarıyla yüz yüzeyiz. Ben hiçbir şeyi inkar etmiyorum. Kıyım yapmayı planlayanlara karşı propaganda bahanesi bırakmamak için gerçeği dile getiriyorum.'' Berlusconi, Irak sorununun savaşla çözülmemesi için gayret göstermiş olduğu iddiasını da yineledi. Berlusconi, Washington ziyareti öncesinde, İtalyan televizyonlarından La7'ye verdiği demeçte bu konudaki görüşlerini uzun uzun dile getirmesinin de Arap dünyasında da doğru anlaşılmak istemesinden kaynaklandığını söyledi. 
     Berlusconi, söz konusu söyleşinin gerekçesini ve beklentileriniyse şu ifadelerle özetledi 
     ''Ben, İslam ülkeleriyle diyaloğa tümüyle hazır olduğumu sürekli vurguluyorum. Benim İslam ülkelerine duyduğum sempati, benim gerçek duygularımı yansıtmaktadır. La7 televizyonuna bu konularda demeç verirken de, sözlerimin El Cezire tarafından geniş biçimde kullanılacağını ve benim neysem o şekilde gösterileceğimi umut etmiştim. Ben, savaşa başvurulmaması için her türlü çabayı göstermiş bir ülkenin lideriyim. Bizim ülkemiz, kimseye saldırmamıştır ve savaşa da girmemiştir. Irak'taki askerimiz orada işgal için bulunmamaktadırlar. Oradaki askerlerimiz, Birleşmiş Milletler kararına istinaden gönderilmiş bir barış gücüdür.'' 
     
     SUİKAST İDDİASI BAŞKA KAYNAKLARCA DOĞRULANMADI 
     Berlusconi'nin bugün Libero gazetesinde yer alan iddiası konusunda, şu ana kadar İtalya İçişleri Bakanlığı ve Başbakanlık yetkilileri tarafından herhangi bir yorum ve açıklama yapılmadı. 
     İtalyan haber ajansı ANSA, söz konusu suikast girişiminin uluslararası bir karşılaşma sırasında yapılması planlanmış, ancak İtalyan istihbarat birimlerinin bunu engellemiş olabileceğini ileri sürdü. 
     Milano Cumhuriyet Savcılığı'ndaki kaynaklarsa stadyumda başbakana yönelik bir suikast girişimine dair kendilerine ulaştırılmış bir bilgi bulunmadığını belirttiler. Ancak savcılık yetkilileri, bu yönde alınmış duyumların tümünün kendilerine iletilmesi gibi bir zorunluluk bulunmadığına da işaret ettiler. 
     İtalya'da 2003 yılında istihbarat birimlerinden gelen bir bilgi üzerine, Somali uyruklu iki kişi hakkında Milano Savcılığı tarafından uluslararası terörizm iddiasıyla soruşturma açılmıştı. Soruşturmada, zanlıların telefon görüşmelerinde Berlusconi hakkında tehditkar ifadeler kullandıkları iddia edilmişti. Ancak İtalyan güvenlik birimlerinin, zanlıların evlerine yaptıkları aramalar ve soruşturma, olumsuzlukla noktalanmış, başbakana yönelik bir saldırıya dair herhangi bir kanıt da bulunamamıştı. 
     
</TEXT>
</DOC>
