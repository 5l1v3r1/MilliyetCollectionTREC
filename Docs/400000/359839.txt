<DOC>
<DOCNO> 359839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun16.html </URL>
<DATE> 2005/07/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Barroso Terörizm konusu Chirac ve Blair'i yakınlaştırdı... 
</HEADLINE>
<TEXT>

     AB Komisyonu Başkanı Jose Manuel Durao Barroso, terörizm konusunun, İskoçya'nın Gleneagles kasabasında düzenlenen G-8 zirvesinde İngiltere Başbakanı Tony Blair ve Fransa Cumhurbaşkanı Jacques Chirac'ı yakınlaştırdığını söyledi. 
     Barroso, İspanya'nın El Mundo gazetesine verdiği demeçte, ''Blair ve Chirac'ın bazı konularda farklı görüşlere sahip olduklarını, ancak terörizm konusunun zirve sırasında iki devlet adamını birbirine çok yakınlaştırdığını'' belirtti. 
     AB Komisyonu Başkanı, Chirac'ın, Londra'daki saldırıların düzenlendiği Perşembe günü, Blair'den zirveyi askıya almamasını ve Londra'ya gitmesini isteyen ilk kişi olduğunu kaydetti. 
     Terör tehdidinin ''küresel'' olduğunu belirten Barroso, ''yumuşak bir tutumla terörden korunabilmenin düşünülmesi halinde, bunun bedelinin çok pahalı ödendiğini'' söyledi. 
     Barroso, AB nezdinde ''güvenlik'' konusunun artık ''ulusal egemenlik'' konusu olarak görülmediğini ve herkesin bu konuda işbirliğine hazır olduğunu belirterek, ''Polislerimiz ve istihbarat servislerimiz arasındaki işbirliğini iyileştirdik, bu çabalar sayesinde birçok saldırıyı daha önce engelledik'' dedi. 

     
</TEXT>
</DOC>
