<DOC>
<DOCNO> 368498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/guncel/axgun01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör, Erdal davasını etkiler' 
</HEADLINE>
<TEXT>


Belçika Meclis Başkanı De Croo, Sivrihisar'da katıldığı bir açılışta, "Son terör olaylarının ardından Belçika adaletinin Fehriye Erdal konusunu daha ciddi ele alacağına inanıyorum. Türkiye bize güvensin" dedi 


Belçika Meclis Başkanı Herman de Croo, yaşanan son terör olaylarının ardından Belçika adaletinin Sabancı suikastı sanığı Fehriye Erdal konusunu çok daha ciddi ele alacağına inandığını kaydederek, "Sabancı Ailesi ve Türkiye'nin Belçika adaletine güvenmesini istiyorum" dedi. 
Sivrihisar'ın Ballıhisar köyünde kurulan Kibele Arkeoloji Kültür Merkezi'nin açılışına katılan De Croo, davasını yakından izlediği Erdal'ın avukatının kendisiyle görüştüğünü belirterek, şunları söyledi 
"Samimiyetle söylüyorum, Belçika adaletinin bu aşamada karar vermesi gerekecek. Tabii ki burada tartışılan Belçika adaletinin Erdal'ı Türkiye'ye iade etmeyi kabul etmemesi." 

'AB için destek olacağız' 
Türkiye'nin, laik, çağdaş, demokratik ve kendi dinini koruyarak AB'ye girmesine yardımcı olacaklarını ifade eden De Croo, Avrupa'daki Türk kökenli azınlıklara da destek vereceklerini söyleyerek şöyle konuştu 
"10 yıl içinde Türkiye'nin AB'ye girmesi için geçecek süreçte kendi kimliğini ispat etmesi gerekir. Avrupa, şu anda ABD ile kıyaslandığında küçük. Güçlü bir Avrupa yaratabilmek için Türkiye'ye ihtiyacı vardır. Çünkü Türkiye diğer Kafkas ülkeleriyle komşu olduğu için Avrupa'nın üzerinde güç kazandırabilir. Fakat 10 yıllık sürecin içinde Türklere yardım edebilmek için Avrupa taraftarı Türklerin de bizlere yardım etmesi gerekiyor." 




</TEXT>
</DOC>
