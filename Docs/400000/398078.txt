<DOC>
<DOCNO> 398078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/ekonomi/eko03.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu TMSF'ye 947.2 milyon dolar ödedi 
</HEADLINE>
<TEXT>



Çukurova Grubu, Tasarruf Mevduatı Sigorta Fonu'na TMSF , borçlarına mahsuben 947 milyon 190 bin 442 dolarlık ödeme yaptı. Kalan borç için ise görüşmelerin devam ettiği kaydedildi. TMSF'den yapılan açıklamada, Fon ile Çukurova Grubu arasındaki erken borç ödeme anlaşması hatırlatılarak 2.1 milyar dolarlık borcun, bugünkü ödemeye kadar 1 milyar 35 milyon dolarlık kısmının ödendiği belirtildi. 
Bir süredir kalan borcun ödenmesiyle ilgili görüşmelerin sürdüğü ifade edilen açıklamada, "Çukurova Grubu, TMSF'ye olan borçlarına mahsuben bugün 947 milyon 190 bin 442 dolar ödeme yaptı" denildi. Kalan az bir meblağ borç için görüşmeler ise halen devam ediyor. Pamukbank'tan dolayı TMSF'ye 2.1 milyar dolar borcu olan Çukurova, ağustosta Fon'la yaklaşık 2 yıllık erken ödeme planı yapmıştı. 
Çukurova son ödeme ile, TMSF'ye bugüne kadar toplam 1.984,2 milyar dolar ödeme yapmış oldu. Reuters'in haberine göre, işlem sonucu Fon'daki Turkcell hisselerinin büyük bir kısmı serbest bırakılacak. 
Bankacılık kaynakları Ekim ayında TMSF'nin elinde 'yüzde 17 - 18' oranında rehinli Turkcell hissesi olduğunu söylemişlerdi. Çukurova'nın Turkcell'in yüzde 27.2'sini TeliaSonera'ya satmayarak ve Rus Alfa ile yeni bir anlaşma yapması üzerine TeliaSonera'nın gittiği uluslararası tahkimin Çukurova'ya getirdiği, Turkcell hisselerinde işlem yapmama talebinin 22 Kasım itibariyle kaldırıldığı, önceki gün grup tarafından açıklandı. 
Dün, Yapı ve Kredi Bankası YKB , bankanın çoğunluk hissesinini Koçbank tarafından alınması işlemi sonrasında, YKB mülkiyetindeki Turkcell İletişim ve Turkcell Holding hisseleri için bir yıl içinde sahip olduğu satın alma opsiyonunu kullanacağını açıkladı. 

Yüzde 13.5'i Alfa'ya 
Bu çerçevede Çukurova, Alfa'dan sağladığı 3.3 milyar dolarlık finansman paketinin 1.593 milyar dolarlık hisse senedine çevrilebilir tahvil kısmını YKB'deki doğrudan ve dolaylı yüzde 13.5'lik Turkcell İletişim hissesini alıp Alfa Grubu'na aktarmada kullanacak. Bu işlem sonrasında Alfa, Turkcell İletişim'in efektif olarak yüzde 13.22'sine sahip olacak. 
Çukurova'nın ise Turkcell İletişim'deki efektif hissedarlık oranı yaklaşık yüzde 27'ye gerileyecek. Çukurova'nın aylık taksitlere bağlanan geri ödemelerde en fazla 4 geciktirme hakkı bulunuyordu. Grup bu haklarının tamamını ekim taksidini de ödemeyerek kullandı. 





</TEXT>
</DOC>
