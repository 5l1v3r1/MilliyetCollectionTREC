<DOC>
<DOCNO> 396525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy12.html </URL>
<DATE> 2005/11/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ağar, meydan okudu Yüreğiniz yetiyorsa dokunulmazlıkları kaldırın 
</HEADLINE>
<TEXT>

     DYP Genel Başkanı Mehmet Ağar, Hakkari olaylarının ardından AKP ile DYP arasında başlayan terör polemiğinde DYP Genel Başkanı Mehmet Ağar’dan dokunulmazlık resti geldi. Ağar, "Yüreğiniz yetiyorsa kaldırın" diye AKP’ye meydan okudu. 
     Ağar, CNN Türk’de yayınlanan "Ankara Kulisi" programında gündeme ilişkin soruları yanıtladı. Hükümete Bakanlar Kurulu’nu Hakkari’de toplama önerisini "Niye gitmiyorsunuz hala kardeşim" diye yineleyen Ağar, "Oradaki insanlara güvence verdiğiniz, sahip çıktığınız takdirde bu kitlesel gösterilerin bu boyutta bir protestoya dönüşmesi mümkün değil" dedi. Ağar, hükümete "Buradaki siyaset alanının özgürleştirilmesi lazım" çağrısını yaptı. 
     Türkiye’nin "bireysel özgürlükler"de önemli açılımlar yaptığını, bunun "kollektif haklara" taşınmayacağının açık dille ortaya konulması gerektiğini ifade eden Ağar, bölgeye yönelik "yumuşak güç" formulü önererek bunu "ilgi, alaka, şevkat" sözleriyle açıkladı. 
     
     İSMİ İSPANYOL ADI GİBİ UZUN 
     Üstü örtülü biçimde kendisini hedef alan AKP Genel Başkan Yardımcısı Dengir Mir Mehmet Fırat’a "İspanyol isimleri gibi uzun bir isim" dedikten sonra yanıt veren Ağar, Fırat’ın beyanına "kahkahalarla güldüğünü" söyledi. 
     Susurluk iddialarını, "Biri taş attı kimse çıkaramıyor" diye değerlendiren Ağar, devletin yaptığı meşru mücadeleyi, gayri meşru gibi takdim etmeye çalışanlar olduğunu söyledi. 
     Ağar, "Bütün bu olaylar sırasında görevle ilgili verdiğim bütün emirlerin arkasındayım, bütün sorumluluk bana ait" dedi. 
     
     TEMİZEL BOYNUMA SARILDI 
     Malvarlığı konusundaki suçlamalara "para pul konusu olduğu zaman hassasım" diyen Ağar, Ankara Emniyet Müdürü olduğu zamanki malvarlığı ile DYP Genel Başkanı olduğu zaman arasındaki mal farklılığının cesametinde büyüklüğünde 
     hiçbir fark olmadığını bildirdi. 
     Ağar, bu konudaki bir anısını "O dönemde benimle ilgili büyük bir araştırma yapıldı. Canlı şahidi var. Bir gün Meclis’te geçiyorum, dönemin Maliye Bakanı Zekeriye Temizel boynuma sarıldı. ’Gel seni bir öpeyim’ dedi. ’Büyük araştırmalar yaptık, yurt içinde yurt dışında, bankalarda, tapu dairelerinde tertemizsin. Bir bankan var Meclis’teki Ziraat Bankası’nın maaş hesabı’ dedi. Allah’a bin şükür dedim, aksi mi olacaktı " diye anlattı. 
     Ağar, dokunulmazlığının kaldırılması için her seferinde dilekçe verdiğini kaydederken, AKP’yi dokunulmazlıkları kaldırmamak için 50 dereden su getirmekle suçladı. Ağar, şöyle dedi. 
     
     AKP’YE KARŞI MALVARLIĞI SUÇLAMASI 
     "Başbakana meydan okuyorum. Madem siz 3 senedir biliyordunuz, niye benle Meclis’te aynı çatı altında kaldınız. 3 senedir niye kaldırmıyorsunuz dokunulmazlığı verdiğim dilekçeye göre. Yine meydan okuyorum, kaldırın dokunulmazlıkları herkes hesap versin. 
     Sizin kendinize gücünüz yüreğiniz yetmiyorsa, çünkü sizinkilerin birçoğunda irtikap, rüşvet, ihaleye fesat karıştırma. Bizimki devlet hizmeti, siz kaldıramıyorsanız benimkini kaldırın tek başına. Sizinkiler dursun, benimkini kaldırın, öyle siyasi uyduruk demeçlerle bu işler olmaz. 
     Sen git Hakkari’yi düzelt. Muhalefete çatarak siyaset olamaz. Benim malım mülküm belli. Ben kargadan korksam darı ekmeyen bir adamım. Her şeyim bellidir benim, hesabı siz vereceksiniz. Yani geçmişinizde önemli hiçbir hizmetiniz yok, bir anda devler gibi artan mal varlıkları. Bu hesapları Türkiye sormayacak mı 
     3 senedir, 370 mebusunuz var, niye kaldırmıyorsunuz 
     benim dokunulmazlığımı. Yüreğiniz yetiyorsa kaldırın, sizinkiler kalsın." 

ANKA 
     
</TEXT>
</DOC>
