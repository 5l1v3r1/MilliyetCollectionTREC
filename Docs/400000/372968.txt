<DOC>
<DOCNO> 372968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/aspo.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunma yanarsın 5-1 
</HEADLINE>
<TEXT>


Siyah - Beyazlılar, zayıf rakibi karşısında yenik duruma düşmesine rağmen oyundan kopmadı, Ailton, A. Hassan, Ahmet Dursun, Adem Dursun ve Pancu'nun golleriyle taraftarlarına müthiş bir gece yaşattı 


90 dakika 

BİLAL MEŞE 

Kartal, UEFA'da Vaduz'u çizgi dışına atarken, zorlanmadı değil. Rakip haddini biliyor, oyun disiplininden bir milim sapmıyor. İnönü'ye de bu özellikleriyle çıktı Vaduz. Beşiktaş'ın ilk yarıdaki inanılmaz top kayıpları, moral de verdi. Orta sahadan çıkan toplar, ofansta yerini bulmazken, Ailton'un da sık sık ofsaytta kalması Kartal'ın işini zorlaştıran faktördü. 
Tribünlerdeki tempo ve birliktelik sahadaki Kartal'da yoktu İbrahim Toraman'ın son dakika sakatlığı Çalımbay'ın oyun şablonunu tersine çevirdi. 
Çok adamla Kartal'ın kalesine yüklenen Vaduz, 28.dakikada öne geçti. Vaduz'un etkili sağ kanat oyuncusu Antti sağdan indi, penaltı noktasına kesti, Gaspar, Gökhan Zan'ın bakışları arasında yükseldi, kafayı çaktı 0-1 

Ailton sahnede 
35.dakikaya kadar orta alandan yeterli pas alamayan ve aldığı toplarda sık sık ofsaytta düşen Ailton, tribünlere derin bir "oh" çektirdi. Sergen'den başlayan, Youla'nın devreye girdiği pozisyonda Ailton topu kazandı, sağa kaçtı, çarprazdan kalecinin uzanamayacağı köşeye gönderdi 1-1 
40.dakikada Ailton'nun cezaalanı içinde yere düşürülmesi bizce penaltıydı, hakeme göre değildi 
Çalımbay, ikinci yarıya Sergen'in yerine Mustafa Doğan'ı alması bir teknik adam doğrusuydu. Bu yarıda biraz toparlanan ve rakibine üstünlük sağlayan Beşiktaş, 61.dakikada alın terinin karşılığı alırken, tribünlere tur sevinci yaşatıyordu. Vaduz savunmasında karambol, göbekte Youla iki savunmacıyla mücadele ettiği sırada araya Ahmed Hassan girdi, topla sola kaçtı, kaleciye rağmen şık bir vuruşla topu filelere gönderdi 2-1 
Vaduz karşısında öne geçen Kartal, tüm hatlarıyla rakip kaleye yüklendi, yüklendikçe de kaçırdı 71'de Pancu uzaktan kaleyi yokladı, kaleci güçlükle topu kornere çeldi. 75.dakikada Ailton, savunmadan sıyrıldı, kaleci ile karşı karşıya kaldı, sert vurdu, meşin yuvarlak kaleciye çarparak kornere çıktı. 

Harika goller 
83'te Ahmet Dursun sağdan ceza alanına girdi, kendini yerde buldu. Karar penaltı. Atışı Ahmet Dursun gole çevirdi 3-1 
89.dakikada savunmasından çıkan Koray Avcı, sağdan indi, ceza alanı içini gözleriyle kontrol etti, arka direğe kesti, Adem Dursun nefis vurdu 4-1 
90 1'de bu kez sahneye Kartal'ın gizli golcüsü Pancu çıktı. Solda cezaalanı dışında topla buluşan Rumen oyuncu, kalecinin öne çıkmasını iyi gördü, soluyla topu aşırtma bir vuruşla filelere gönderdi, skoru belirledi 5-1 
Evet, Beşiktaş İnönü'de yeni bir iş kazasına uğramadı bu kez. Kim ne derse desin, Çalımbay, bu ekibi başarıya taşıyacaktır. Hoca hafta içinde "dahi" kelimesini gündeme getirdi. Boş ver hocam, sen işine bak. Sen de bizim için yerli hocaların içinde bir dahisin. 

Güveni tam 

Rıza Çalımbay, yedikleri golün ardından hiç karamsarlığa kapılmadığını, Avrupa'da ses getirmek istediklerini söyledi 


Vaduz önündeki farklı galibiyetin ardından yüzü gülen Rıza Çalımbay, Avrupa'da çok daha iyi işler yapacaklarının garantisini verdi. Beşiktaş'ın hocası, "Maça istediğimiz gibi başlayamadık, konsantre olamadık. Bunda Sergen'i eleştirmek yanlış olur. İkinci yarıda toparlandık. Güzel bir galibiyet aldık" diye konuştu. 
Yedikleri golün ardından kesinlikle karamsarlığa kapılmadığını kaydeden Çalımbay, "Çünkü takımıma çok güveniyorum" ifadesini kullandı. Ailton'un tam olarak hazır olmasını beklediğini kaydeden Çalımbay, "Diyarbakır maçını da düşünerek kendisini çıkardım. Youla ile oynaya oynaya daha çok uyum içinde çalışacaklar. Birkaç hafta içinde Tümer, İbrahim Akın gibi isimlerin de katılımıyla, yüzde yüz kapasiteye ulaşıp, Avrupa'da daha iyi yerlere geleceğiz" ifadelerini kullandı. Vaduz'un hocası Gren ise "Seyirci harikaydı. Bu kadar fazla gol yiyeceğimizi düşünmemiştim" dedi. 

MAÇIN YILDIZI 
Koray 
İlginç bir yetenek... Savunmada tüm boşlukları dolduruyor, arkadaşlarının açıklarını kapatmaya çalışıyor. Üstelik hiç heyecanlanmıyor, soğukkanlılığıyla takıma güven veriyor. Adeta bir buz adam gibi arkadaşlarını yönetiyor. Dün de inanılmaz işler yaptı, maçın gizli kahramanıydı. Adem Dursun'a attırdığı golle bunu kanıtladı. 

MAÇIN HAKEMİ 
Tavizsiz 
Rus hakemin en büyük özelliği taviz vermemesiydi. Pozisyonları çok yakından takip etti. Çıkardığı kartlarda da yerden göğe kadar haklıydı. Avantajları yerinde kullanmaya çalıştı. Yardımcılarıyla uyum içindeydi. Tek tartışılabilecek kararı, Ailton'a yapılan harekette düdük çalmamasıydı. Ancak skora etki edecek bir hatası yoktu. 


</TEXT>
</DOC>
