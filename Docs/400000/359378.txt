<DOC>
<DOCNO> 359378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy22.html </URL>
<DATE> 2005/07/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Koç Telekom ihalesine 'zafer' diyenlerin bu ülkeyi sevdiği kuşkulu 
</HEADLINE>
<TEXT>

     CHP Grup Başkanvekili Haluk Koç, "Telekom ihalesini Türkiye’ye zafer olarak sunanların bu ülkeyi sevmesinden kuşku duyduklarını" söyledi. 
     Koç, Türk Haber-Sen Genel Başkanı İsmail Karadavut ile bazı sendika üyelerini TBMM’de kabul etti. "Telekom’un ihalesini şaibeli" gördüklerini ifade eden Karadavut, "Telekom, ülkenin beynidir. Arap sermayesine emanet edilemez" dedi. 
     "Muhaberesiz ülke, yeri geldiğinde muharebe yapamaz" diyen CHP Grup Başkanvekili Koç da Telekom’un özelleştirilmesine her platformda karşı çıkacaklarını bildirdi. 
     Stratejik önemi bulunan kurumların özelleştirilmesiyle Türkiye’nin önünün kapatılmak istendiğini ifade eden Koç, "Değişik konularda bocalayan bir iktidar görüntüsü var. Sıkıştılar, nerede sıkıştılar 
     Ulusal çıkarlarla, kendilerine dikte edilen, yapmaları için yön gösterilen, atmaları gereken adımları gösteren uluslararası kuruluşların fetvaları arasında sıkıştılar. Bu çelişkiye son verilmesi gerekir. İktidarın bir gün daha işbaşında olması, Türkiye için son derece riskler taşıyor" diye konuştu. 
     Koç, şöyle devam etti 
     "Telekom ihalesini bir ’zafer’ olarak sunanların, bu ülkeyi sevmesinden kuşkuluyum. Bu kuşkumu, siyasi konumda olmama karşın çok açık ve net olarak Türkiye ile paylaşıyorum. Dünyadaki sanayi devriminden sonraki en büyük devrim bilgi teknolojilerinde yaşanmıştır. Telekom, bilgi teknolojilerinin ülke içindeki alt yapılarını elinde bulunduran kurumdur. Kamunun elinde bulunması, devrimsel gelişmede bağımsızlığımızın korunmasında temel sorumluluktur." 
     
     TCK DEĞİŞİKLİĞİNE İLİŞKİN KANUN 
     Haluk Koç, eğitim kurumlarıyla ilgili TCK’da değişiklik öngören kanunu Anayasa Mahkemesi’ne götürüp götürmeyeceklerine ilişkin soruya şu karşılığı verdi 
     "O konuda hazırlığımız var. Hukuk boyutuyla şöyle bir sıkıntı var. Yabancılara toprak satışıyla ilgili kanunu CHP Anayasa Mahkemesi’nde iptal ettirdi. Fakat, yerine herhangi bir şey konulmadığı için şu anda her şey serbest Türkiye’de. 
     Şimdi TCK’nın 263. maddesiyle ilgili de Anayasa Mahkemesi’ne gidilir ve bir iptal süreci yaşanırsa yerine bir şey koymadığınız zaman boşluk doğacak. Bununla ilgili hukuki değerlendirmeler hem parti genel merkezinde hem CHP hukuk bürosunda devam ediyor. Bu hukuki değerlendirmelerin sonucunda siyasi karar verilecek." 
     
</TEXT>
</DOC>
