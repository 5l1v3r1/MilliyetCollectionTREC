<DOC>
<DOCNO> 359516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/agun.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Unuttum, çünkü çok ilaç kullandım' 
</HEADLINE>
<TEXT>


Yiğit, Türkbank davasıyla ilgili eski ifadeleriyle çelişkili beyanları için, "Çok ilaç kullandım, hepsi de unutmayı sağlayan ilaçlar. Türkbank'ın T'sini bile duymak istemiyorum" dedi 

Gökçer Tahincioğlu - Ankara 

Eski Başbakan Mesut Yılmaz ve eski Devlet Bakanı Güneş Taner'in Türkbank ihalesine fesat karıştırdıkları iddiasıyla yargılandıkları davada tanıklık yapan işadamı Korkmaz Yiğit, duruşmayı izleyen ANAP'lıları bile şaşırttı. 
Eski ifadeleriyle çelişen beyanları için "unuttum, maksadını aşmış" gibi yorumlar yapan ve "İnsan her zaman objektif olamıyor. Çok ilaç kullandım. Hepsi de unutmayı sağlayan ilaçlar. Türkbank'ın T'sini bile duymak istemiyorum" diyen Yiğit, "Yılmaz ve Taner'in tek amacı bankayı 10 bin dolar fazlaya satabilmekti" dedi. 

'Kazansa da alamaz' 
Yüce Divan'daki duruşmada tanık olarak dinlenen Yiğit, eski DTP Milletvekili Cefi Kamhi ve Hüsamettin Cindoruk ile yemekteyken, Cindoruk'un "Alaattin Çakıcı MİT'in kadrolu adamı. Beklentisini karşılarsanız bir şey olmaz. MİT'ten Yavuz Ataç, fazlasını istememesi konusunda Çakıcı'yı kontrol eder" sözleri üzerine Türkbank ihalesine girmeyi kararlaştırdığını söyledi. Yiğit, işadamı Kamuran Çörtük'ün ihaleden önce Kamhi aracılığıyla "Başbakan, Cumhurbaşkanı, Çakıcı arkamda. İhaleyi kazansa da bankayı alamaz" mesajı gönderdiğini savundu. 

'Çörtük'ü aradım' 
Çörtük'ün kendisine Türkbank ihalesini 380 milyon dolara kazandırabileceğini, ancak karşılığında Genç TV'yi alarak kendisine vermesini istediğini söyleyen Yiğit, "Sonra bundan vazgeçti. Ödeme yaptı ama 8 milyon dolar daha borcu var. O kadar çok şey söyledi ve yaptı ki" dedi. Türkbank ihalesi yapılırken mola isteyerek aradığı kişinin Çörtük olduğunu vurgulayan Yiğit, komisyonda Yılmaz'ı ima ederek, görüştüğü kişinin güçlü bir siyasi olduğunu söylediğinin anımsatılması üzerine, "Öyle birşey dediğimi hatırlamıyorum" yanıtını verdi. 
Komisyonda Yılmaz'ın "Çörtük'ün sözü sözümdür" dediğinin anımsatılması üzerine de Yiğit, "Yılmaz genel olarak konuşmadı. Benimki maksadını aşmış bir söz. Şu an doğruları söylüyorum" diye konuştu. 
30 Haziran 1997'de TBMM'de Yılmaz'la görüştüğünü ifade eden Yiğit, "Çakıcı beni çok defa aramıştı ama iş konuşmamıştık ki başbakana söyleyeyim. İsmim Çakıcı'yla birlikte anılıyordu. Sırtımda kalır diye ihaleyi iptal etmelerini istedim" şeklinde konuştu. 
Komisyondaki "Yılmaz bana bir numara verdi ve sekreterine, 'Ne zaman ararsa arasın, bana buradan ulaşabilir", "Dinlemelere karşı Yılmaz, kendim ve Çörtük için 3 uydu telefonu aldım" ifadelerinin maksadını aştığını kaydeden Yiğit, "Sekreterine sadece 'toplantıdayken bu numaradan ararsa not alırsın' dedi. Uydu telefonlarını da aileme aldım. Yılmaz, banka alımıyla ilgili bir taahhütte bulunmadı. Sadece medya alımında kaynak sözü verdi" dedi. 
Yiğit sözlerini şöyle sürdürdü 

Garipoğlu, Peker'i aramış 
"Bir siyasi bana, ihaleye giren Hayyam Garipoğlu'nun Sedat Peker'i arayarak, 'Çakıcı'ya söyle, Korkmaz'ın verdiğinin iki katını veriyorum' dediğini gösteren telefon kayıtlarını okudu. Garipoğlu, bu konuşmayı yaptıktan sonra bana gelip bağırdı. 2 gün sonra da özür diledi. Peker işi yapamayınca özür dilediğini anladım. Bu siyasi Yılmaz'dı. Haksız yere tutuklanmama neden olan eski bakanlar Güneş Taner, Recep Önal, Kutlu Aktaş ve Zekeriya Temizel de bana karşı insanlık suçu işledi." 
Kanal 6'da yayımlanan ve ihaleyi anlattığı kasedin 14 dakikalık bölümünün kesildiğine ilişkin iddialarıyla ilgili olarak da Yiğit "Emniyetin bahçesinde arkadan ellerimi zincirleyip sirk maymunu gibi 45 dakika dolaştırdılar. Kalabalığa 'kasedi yayınlayın' dedim. Sonra polise yayınlanmasını engelleyebileceğimi söyledim ama hakaret ettiler. 14 dakikalık bölümü kesilmişti. Orada medyayla ilgili görüşmelerim anlatılıyordu" dedi. 

'Edebiyat konuşurduk' 
Yiğit sözlerini şöyle sürdürdü 
"Çakıcı, tehdit alan eski ortağım Nesim Malki'yi Vali Hayri Kozakçıoğlu'na götürdüğümde beni arayarak 'Niso benim ekmek kapım. Ayda bir fatura sırası ona gelir' dedi. Öldürülünce de arayarak 'ben yaptırmadım' dedi. İhale süresince Çörtük'le görüşerek beni aradı. Aramaları sonradan süreklilik kazandı. Edebiyattan bile bahsediyordu. Aradığında konuşmamazlık edemezsiniz. Ben bir gün bile kendisinden bir kişiyi aramasını istemedim. Çakıcı'yla ilişkimi Yılmaz'ın da bildiğini tahmin ediyorum." 

'Niye savunuyorsun ' 
Yiğit'in, "emniyet dışındaki kişiler, kapı kapı dolaşıp bantları pazarladı" demesi üzerine söz alan ve telefon kayıtlarını okuduğu iddialarının emniyetin bilgi notlarında olduğunu savunan Yılmaz ise şunları söyledi 
"Yiğit'in 'maksadını aşmış' dediği hususlar benim sanık olarak yargılanmama neden oldu. Bu bana karşı bir insanlık suçu değil midir Beyanlarında beni ve emniyeti koruma güdüsü seziyorum. Benim buna ihtiyacım yok ama niye emniyeti müdafaa etme gereği duyuyor Bir çekincesi mi var " 

'Baykal engellemek istedi' 
Yiğit, Deniz Baykal'ın, kendi yanından Fikri Sağlar'ı aradığını, Çakıcı'yla görüşmesine ilişkin ses kaydının yayımlanmasını engellemek istediğini, birbirlerine bağırıp çağırdığını ifade etti. Yiğit, "Yılmaz ve Taner'in kişisel olarak bana çok zararları oldu. Duygularımdan arınarak nasıl tanıklık yapacağımı günlerce düşündüm. Ama kavga da şerefli olmalıdır. Taner'e de asla saygı duymuyorum" dedi. Yüce Divan heyeti, eski Başbakan Yardımcısı Hüsamettin Özkan, eski DTP Genel Başkanı Hüsamettin Cindoruk, eski MİT Müsteşarı Şenkal Atasagun'un tanık olarak dinlenmesine karar vererek duruşmayı erteledi. 

Cefi Kamhi, Yiğit'e kızdı 
'Yalan söylüyor dava açacağım' 

Duruşmada tanıklık yapan Cefi Kamhi, Yiğit'in aksine, "Çörtük bana, 'Bu ihaleye ben girmiyorum. Arkadaşınsa söyle, Yiğit de girmesin' dedi. Yiğit bunu değişik bir versiyonla anlatıyor" ifadesini kullandı. Tepki gösteren Yiğit'e "Çörtük'le yaptığımız sadece geyik muhabbetiydi" yanıtını veren Kamhi, Cindoruk'un Çakıcı'yla ilgili olarak Yiğit'e sadece, "Bu isimlerden korkma, delikanlı geçinirler, ben bu adama babasının cenazesini teslim ettim, yoluna devam et" dediğini belirtti. 
Kamhi, TBMM'deki görüşmede de Yılmaz'ın Yiğit'e, "Siz ihaleye müracaatınızı yapın" dediğini Yılmaz'ın ve kendisinin sorularına rağmen Yiğit'in Çakıcı bağlantısını sürekli reddettiğini vurguladı. Bunun üzerine Yiğit de, "Tanık hiçbir şeyi doğru söylemedi. Üstelik Yılmaz'la görüşmemden sonra 'partiye yardım yaparsın artık' dedi. Ben de yaptım. Elden para verdim" açıklamasını yaptı. Kamhi'nin bu sözlere yanıtı da, "Ben torbacı, komisyoner miyim Değişken karakterli. Yalan söylüyor. Dava açacağım" oldu. 

Balkaner'den şok suçlama 
'Kredi yüzünden bankama el kondu' 

Tanık olarak dinlenen Ali Balkaner, Yiğit'in yanındayken aradığı Yılmaz'la iş ortağı gibi konuştuğunu kaydetti. İhalenin "Banka 6 aydır rüyalarıma giriyor. Benim hayatım" diyen Yiğit'te kalacağını bildiklerini belirten Balkaner, Yurtbank'a Yılmaz'ın yeğenine verdikleri krediyi geri aldıkları için el konulduğunu iddia etti. Balkaner şöyle konuştu 
"Beni arayarak, Yılmaz'ın yeğeni Global Menkul Değerler'in sahibi Mehmet Kutman'a kredi vermem gerektiğini söylediler. 'Kredilerim kapalı' dedim. Beni arayan Taner kredileri açtırdı. 2 trilyon isteyen Kutman'a 1 verebileceğimi söyleyince, Emlak Bankası'ndan bana 1 trilyon aktarıldı. Ancak bu paraya yüzde 100 faiz uyguladılar. Ben de Kutman'a aynı faizi uygulayınca tartışma yaşandı ve yüzde 100'e razı oldum. Krediyi geri alınca da bankama el konuldu." Yılmaz ise söz konusu tarihte kabinede görev almadığını ve Balkaner'in husumetle hareket ettiğini vurguladı. 

Yiğit'in Komisyon'daki ifadesi 
'Yılmaz'ın amacı medya gücüydü' 

Korkmaz Yiğit, TBMM Soruşturma Komisyonu'na verdiği ifadelerde, Yılmaz'ın çeşitli zamanlarda kendisine, "Olabildiğince az görüşmeliyiz. Konuşmalarda aracılığı Çörtük yapacak. Söylediği her cümle benim sözümdür" dediğini, sekreterine "Korkmaz beni hangi koşulda ararsa arasın ve ben hangi koşulda olursam olayım, beni mutlaka bilgilendirmelisin" talimatı verdiğini söyledi. İhaledeyken mola alarak bir siyasiye telefon açtığını, "Hani 500 milyondu" dediğini ve "Alana kadar rakamı arttır, biz karşılayacağız" yanıtı aldığını söyleyen Yiğit, "Yılmaz'a gittiğimde ilave para için 'Güneş Taner seni bekliyor' dedi. Amacı medya ve finans gücü elde etmekti" yorumunu yaptı. 


</TEXT>
</DOC>
