<DOC>
<DOCNO> 354981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo04.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şık olmadı' 
</HEADLINE>
<TEXT>


Trabzonspor Teknik Direktörü Şenol Güneş, Milli Takım Teknik Direktörü Yanal'ı savundu. Tecrübeli çalıştırıcı, "Yapılan hareket doğru değil" dedi 


Trabzonspor Teknik Direktörü Şenol Güneş dün sabah antrenmanı sonrası yaptığı açıklamada kampı, transferi ve Ersun Yanal'ın görevden ayrılışını değerlendirdi. 
Güneş, "16 oyuncuyla çalışıyoruz. Şu anda kampta sorun yok. Ortam ve tesisler çok iyi. Cumartesi gününden sonra da kondisyon antrenmanlarını bitirerek topla çalışmaya başlayacağız" diye konuştu. 
Güneş, Ersun Yanal'ın Milli Takım'dan ayrılmasıyla ilgili değerlendirmesinde ise, "Milli Takım hocasının gelişi ve gidişi düzgün olmalı. Kuruma ve kişilere yakışır olmalı. Yapılan hareket doğru değil. Önemli olan ülke futboludur. Kurumun da, orada görev yapanların da kişilikleri ve hakları korunmalıdır. Bu konuda daha fazla konuşmak istemiyorum. Önce gelişen olaylara bir bakmak lazım. Cumartesi günkü basın toplantımda bu konuyu daha detaylı değerlendirebiliriz" dedi. 
Güneş transferlerle ilgili sorulara da, Cumartesi gününe kadar transfer gerçekleşmiş olabilir. Ama sonuç alınmadan birşey söylemek istemiyorum. Bir futbolcu antrenmana çıkmadan, imza atmadan bizimdir demek doğru değil. Zurawski ile ilgili gelişmeler de olabilir. Fakat bir futbolcunun ismini de gündeme çok getirmemek lazım. Alamadığınız zaman da, sanki dünyanın en büyük futbolcusunu kaçırmışsınız gibi bir ortam doğuyor" yanıtını verdi. 

Bol şans Trabzon 

Şampiyonlar Ligi ön elemelerine 2. turdan başlayacak olan Bordo - Mwavili takımın rakibi bugün belli olacak 

Şampiyonlar Ligi'ne 2. ön elemeden itibaren katılacak olan Trabzonspor'un bu turdaki rakibi bugün çekilecek kurayla belli olacak. Bordo - Mavililer saat 13.00'te İsviçre'nin Nyon kentindeki UEFA merkezinde gerçekleştirilecek kuraya seribaşı olarak katılacak. Karadenizli ekibi, 2. ön eleme ilk maçlarını 28 Temmuz, rövanşı da 2-3 Ağustos'ta oynayacak. 

RAKİPLER 
Kesin 
Hajduk Split Hırvatistan 
Thun İsviçre 
Malmö İsveç 
Muhtemel 
Petrzalka Slovakya 
A.Famagusta K.Rum 
Nova Slovenya 
D.Tiflis Gürcistan 
Haka Finlandiya 
Hafnarfjardar İzlanda 
Shelbourne S.İrlanda 
Z.Mostar Bosna 
S.Riga Letonya 
S.Tiraspol Moldova 
Kaunas Litvanya 

Yattara paniği 

Trabzonspor, Gerede kampındaki çalışma temposunu yavaş yavaş artırmaya başladı. Dün sabah yapılan ve yaklaşık iki saat süren çalışmayı Teknik Direktör Şenol Güneş saha kenarından izledi. 
Yattara da kampa katılırken, akşamki çalışmada Gineli futbolcunun rahatsızlığı herkesi korkuttu. Çalışmanın 10. dakikasında mide spazmı geçiren yıldız oyuncu idmanı terketti. Arkadaşlarıyla kondisyon ağırlıklı çalışma yaparken midesini tutarak yere yığılan Yattara'ya ilk müdahaleyi kulüp doktoru Ahmet Çağlar yaptı. Çağlar, ilaç verip, tansiyonunu ölçtükten sonra da Yattara'yı dinlenmesi için odasına yolladı. 

Vieara transferi zorlaştı 

Trabzonspor cephesinde kaleci arayışları büyük bir hızla sürerken, Uruguaylı oyuncudan olumsuz yanıt geldi. Vieara'nın Bordo - Mavili formayı giymeye sıcak bakmadığı öğrenildi 

Yabancı transfer arayışlarını yoğun bir şekilde sürdüren Trabzonspor'da özellikle kaleci konusunda beklenen adımlar bir türlü atılamadı. Bordo - Mavililer'in transfer gündeminde yer alan Uruguaylı kaleci Vieara, Trabzonspor'a olumsuz yanıt verdi. 
Bordo - Mavili yönetimin, kulübü Nacional ile anlaşmasına karşın tecrübeli kalecinin Trabzon şehrini küçük bulduğu ve bu yüzden ülkesinden ayrılmak istemediği öğrenildi. Menajerinin video çekimlerinden Trabzon'u tanıma şansı bulan Vieara'nın, "Yaşam şartları benim adıma biraz zor olabilir. Uyum sorunu yaşamaktan korkuyorum" sözleriyle geri adım attı. Trabzonspor cephesi ise ikna için geçen yıllarda Bordo - Mavili formayı giyen ünlü yıldızları tek tek hatırlattığı ifade edildi. 
Tolga'nın yerine stoper arayan Trabzonspor'un, gündeme İsveç'in Malmö takımında forma giyen Norveçli Jon İnge Hoiland'ı da aldığı bildirildi. 27 yaşındaki milli futbolcunun transferiyle ilgili Asbaşkan Ömer Sarı'nın bizzat ilgilendiği öğrenildi. 

Zamlar sürüyor 

Dış transferin yanı sıra iç transfer görüşmelerini de seri bir şekilde sürdüren Trabzonspor, futbolcularıyla yaptığı son görüşmelerden de olumlu sonuçlarla ayrıldı. 
Erdinç, Mehmet Yılmaz ve İbrahim Ege ile yeniden anlaşma sağlayan Bordo - Mavililer son olarak Hasan Üçüncü, Tayfun ve Volkan Bekiroğlu ile ön görüşme için masaya oturdu. 
Yönetim, Hasan Üçüncü'ye 400 bin YTL'lik yıllık ücretini 600 bin YTL'ye, Tayfun'a 200 bin YTL'lik ücretini 350 bin YTL'ye yükseltmeyi önerdi. Volkan Bekiroğlu'na da yıllık 800 bin YTL teklif edildi. 
Üç futbolcunun da önerilerden memnun kaldığı ve sözleşmelerinin yenilenmesine sıcak baktığı bildirildi. 


</TEXT>
</DOC>
