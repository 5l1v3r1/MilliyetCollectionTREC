<DOC>
<DOCNO> 350120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas03.html </URL>
<DATE> 2005/06/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
BBC'de dünyanın katıldığı "Beethoven Şenliği" 
</HEADLINE>
<TEXT>

     BBC başta üçüncü radyosu olmak üzere tüm istasyonlarında bu hafta boyunca "Beethoven Mevsimini" kutluyor. Projeyi farklı kılan yan, tüm müzikseverlerin internet aracılığıyla dünyanın neresinde olurlarsa olsunlar bu siber şenliğe katılma olanağı bulmaları. 
     Beethoven Mevsimi projesinde BBC3 radyosu bu hafta "Bestecinin Her Bir Notası" sloganıyla sanatçının tüm yapıtlarını en iyi yorumlarından yayınlayacak. Yorumcular arasında Alfred Brendel, Glenn Gould, Daniel Borenboim, Sir Robert Norrington, Yehudi Menuin, Wilhelm Furtwangler, Herbert von Karajan da bulunuyor. Norrington ve Brendel izleyicilerle canlı yayında söyleşerek sorularını yanıtlayacak, Beethoven’in eserlerini yorumlayacak. 
     BBC televizyonlarında senfoni provaları çekimleri ve senfoni analizleri ile konulu-belgesel filmler yer alırken diğer radyolardan da müzik yayınlarının yanı sıra, canlı konserler ve besteci hakkında tartışmalar yansıtılacak. Radyo yayınlarına Real Player programıyla internetten ulaşılabiliyor. 
     Hafta dolayısıyla bestecinin kulaklık takmış pop-art desenine de yer verilen "www.bbc.co.uk radio3 beethoven " adresinde geniş bir "Beethoven Portalı" oluşturuldu. Burada izleyicilerin büyük besteciyle ile ilgili görüşlerini paylaşabilecekleri bir "Tartışma grubu", da oluşturuldu. BBC müzik severlere bir de sürpriz yaparak yayınlandıkça dokuz Beethoven senfonisinin de internetten indirilebilmesi olanağını tanıdı. Yapıtları hafta dolayısıyla Gianandrea Noseda yönetimindeki BBC Filarmoni orkestrası seslendirecek. 
     
</TEXT>
</DOC>
