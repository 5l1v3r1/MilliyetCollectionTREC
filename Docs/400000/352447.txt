<DOC>
<DOCNO> 352447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo30.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KONYASPOR 

İş başı 27 Haziran'da 
Yeşil - Beyazlılar, yeni sezon hazırlıklarına 27 Haziran'da başlayacak. 7 Temmuz'a kadar Konya Hilton Otel'de kampa girecek olan Konyaspor, bir günlük iznin ardından 9 Temmuz'da Bolu Abant'ta ikinci kampa girecek. 

TAHKİM KURULU 

Kritik zirve 
İstanbulspor, A.Sebat ve Sakaryaspor'un, Sabri Çelik başkanlığındaki MHK'nın usulsüz bir şekilde göreve getirilmesi gerekçesiyle Süper Lig'de düşmenin kaldırılması yönündeki isteği bugün Tahkim Kurulu'nda görüşülecek. Kurul Başkanı Samim Ünan, "Konuya hakimiz. Dosyayı sıfırdan açacağız. Türk futbolunu bir kaos sürüklemeyecek bir karar vermek istiyoruz" dedi. 

ERZURUMSPOR 

Haciz şoku 
İkinci Lig B Kategorisi C Grubu takımlarından Erzurumspor, dün haciz şoku yaşadı. Yaklaşık 4 yıl önce kulüp binasının boyanması işinden 8 bin 790 YTL alacağı bulunan Kardeşler A.Ş. dün kulüp binasına icra getirdi. Televizyon ve koltuk takımı önce kamyona yüklendi, ardından anlaşma sağlanınca eşyalar kulübe indirildi. 

SAKARYASPOR 

Sevim iddialı 
Tek yetkili olarak Sakaryaspor'un başına getirilen Hikmet Sevim, şampiyonluk hedeflediklerini söyledi. Yeşil - Siyahlılar'ın köklü bir değişim içine gireceğini vurgulayan Sevim, "Önümüzdeki hafta başından itibaren gerekli transferleri yaparak takımı belirleyeceğiz" dedi. 

KOCAELİSPOR 

Macit'ten iki yıllık imza 
Yeşil - Siyahlılar, Trabzonspor'un eski futbolcularından Macit Güven'i renklerine bağladı. Geçen yıl Sarıyer'de görev yapan, bir yılı opsiyonlu olmak üzere iki sezonluk sözleşme imzalayan futbolcu, "Hedefleri olan bir takımla anlaştığım için mutluyum" ifadesini kullandı. 

DENİZLİSPOR 

Selim Teber gafı 
Yeşil - Siyahlılar, Almanya'nın Kaiserslautern takımından transfer ettiği Selim Teber'in yabancı olduğunu ve Türkiye'de yabancı statüsüyle oynayacağını ancak imza sonrasında öğrendi. Şaşkına dönen Denizlisporlu yöneticiler, 450 bin Euro'ya malolan gurbetçinin sözleşmesini feshetmeye çalışıyor. 

KAYSERİSPOR 

Yabancı arayışı 
Dış transferde üç futbolcuyla anlaşma sağlayan Kayserispor, Hollanda'dan sonra Danimarka'ya gidiyor. Cumartesi günü bu ülkede de futbolcu izleyecek olan Ertuğrul Sağlam, 25 Haziran'a kadar transferi tamamlamak istiyor. Öte yandan Onursal Başkan Mehmet Özhaseki, Mehmet Topuz'un Galatasaray'a verildiği konusundaki haberlerin gerçek dışı olduğunu söyledi. 

ERCİYESSPOR 

Inter'e maç önerisi 
Genel kurul kararıyla renklerini Mavi - Siyah olarak değiştiren Erciyesspor, renklerini aldığı İtalya'nın Inter kulübüne hazırlık maçı teklif etti. İkinci Başkan Erol Bedir, "Kendimize Inter'i örnek alıyoruz. İtalyan ekibiyle kardeş kulüp olmak istiyoruz'' dedi. 

DİYARBAKIRSPOR 

Dört imza attırdılar 
Yeşil - Kırmızılılar, Teknik direktör Hüseyin Kalpar ile bir yılı opsiyonlu olmak üzere 2 yıllık sözleşme imzalarken, Akçaabat Sebatspor'dan Hasan Özer, Çaykur Rizespor'dan Ahmet Çalışır ve Gençlerbirliği'nden Atilla Birlik'i de renklerine bağladı. Üç isimle, Başkan Abdullah Akyıl ve yöneticilerin katılımıyla İstanbul'da mukavele yapılırken, Atilla'ya ayrı sözleşme imzalatıldı. 

SAMSUNSPOR 

Damir kilo kurbanı 
Gençlerbirliği'nin eski kalecisi Damir Botonjiç, Samsunspor ile anlaşamadı. Karadeniz ekibinin Genel Sekreteri Yusuf Bayraktar, Slovak futbolcunun transferinden, fazla kilolu olduğu için vazgeçtiklerini söyledi. Öte yandan Kırmızı - Beyazlı takım, geçen sezon transfer ettikleri gurbetçi Erkan Öztürk'ün sözleşmesini feshetti. 

VESTEL MANİSA 

Lizbon'a uçtu 
Malatyaspor'dan Serkan Özsoy'a imza attıran Vestel Manisaspor, dün şehre geleceğini açıkladığı Brezilyalı Alcantra'yı Sporting Lizbon'a kaptırdı. Portekiz'in Vitoria Setubal takımında forma giyen savunma oyuncunun, ailesi Türkiye'ye gelmek istemediği için Sporting'i tercih ettiği bildirildi. 


</TEXT>
</DOC>
