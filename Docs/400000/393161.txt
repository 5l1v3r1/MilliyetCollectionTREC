<DOC>
<DOCNO> 393161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur11.html </URL>
<DATE> 2005/11/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Töreler, kız çocukların eğitimine engel... 
</HEADLINE>
<TEXT>

     
     Dilek AKIN 

     
Kadın cinselliğinin denetim aracı gibi görülen, cinayetlere neden olan törelerin, kız çocuklarının okullaşmasına da engel olduğu bildirildi. 
     Avrupa Birliği’ne AB giriş sürecindeki Türkiye’de, AB fonlarının ve Milli Eğitim Bakanlığı’nın geniş kapsamlı çalışmalarıyla, özellikle kız çocuklarını eğitim öğretime kazandırma çabası sürerken, "törelerin" yine önemli sorun olarak ortaya çıktığı belirtildi. 
     TBMM Töre Cinayetleri Araştırma Komisyonu Başkan Vekili CHP Adana Milletvekili Gaye Erbatur, AA muhabirine yaptığı açıklamada, komisyon olarak töre cinayetlerinin yanı sıra kadınlara ve çocuklara yönelik şiddetin sebeplerini araştırıp gereken önlemlerin belirlenmesi amacıyla kurulan meclis araştırma komisyonunun, çalışmalarını yoğunlaştırdığını bildirdi. 
     Törenin kelime anlamının "denenmiş belli bir hayat biçiminin işleyişini sağlamak" olduğunu anlatan Erbatur, "Oysa, bunun altından kadına yönelik şiddet ve bu şiddetin en ağırı olan cinayetler de çıkıyor’ dedi. 
     Erbatur, AB’ye giriş sürecindeki Türkiye’de, halen adına "töre" denilen cinayetlerin, kadına ve çocuğa yönelik şiddetin yaşandığını görmenin üzüntü verici olduğunu belirterek, tüm bunların yanı sıra törelerin kız çocuklarının eğitimi de engellediğini savundu. 
     Özellikle kırsal kesimlerde, kız çocuklarının "namussuz olur" gibi mantıkdışı bir gerekçeyle okula gönderilmek istemediklerini belirlediklerini anlatan Erbatur, şunları söyledi 
     "Birleşmiş Milletler BM verilerine göre, her yıl 5 bin töre cinayeti işleniyor. Türkiye de dünyada, töre ve namus cinayetlerinin işlendiği ülkeler arasında göze çarpar durumda. Bu yüzden,komisyon olarak önce sorunların kaynağını belirleyip, çözümü için çaba harcayacağız." 
     
     KADININ ÇALIŞMASINA DA ENGEL 

     Erbatur, törelerin, özellikle kız çocukları ve kadının yaşamını zorlaştırdığını, mutsuz ettiğini, eğitime engel olmanın yanında kadının çalışma yaşamında yerini almamasında en önemli etken olduğunu vurgulayarak, "Törelere göre, kadın çalışmaz, evinde oturur, çalışırsa namusuna leke gelir gibi garip düşünceler var" dedi. 
     Kadın cinselliğinin denetim aracı gibi görülen, cinayetlere neden olan törelerin, kadına yaptırılmak istenen bir konuda baskı unsuru olarak kullanıldığını anlatan Erbatur, şunları kaydetti 
     "Okula gitmek isteyen, sevdiği bir kişiyle evlenmek isteyen ya da ailesinin istediğiyle evlenmeyen kadın da töre cinayetlerine kurman gidebiliyor. Kadınlar, töre adı altında herşeye boyun eğmek zorunda bırakılıyor." Erbatur, ailesinden "töre" adı altında şiddet ve baskı görenlerin de evlendiklerinde aynı baskıyı kendi çocuklarına uyguladıklarına dikkati çekerek, şunları kaydetti 
     "Nesilden nesile devam eden bu duruma son vermek zorundayız. Aile içi şiddet aslında tahmin edilen boyutlarının çok üzerinde olmasına rağmen halen birçoğu gizli kalıyor. TCK’da yapılan değişikliklerle, şiddet uygulayan kişiye evden uzaklaştırmadan hapse kadar varan çeşitli cezalar var. Kişinin bunu bilip hakkını koruması lazım." Erbatur, komisyon olarak yakında ev ziyaretlerine de başlayacaklarını, bu kapsamda 3 ay sonra konuyla ilgili geniş kapsamlı rapor hazırlayacaklarını sözlerine ekledi. 
     
</TEXT>
</DOC>
