<DOC>
<DOCNO> 355784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/yazar/pulur.html </URL>
<DATE> 2005/06/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Şenol, Ersun gitti şimdi sırada Fatih var 
</HEADLINE>
<TEXT>


OYUNUN 999'uncu perdesi aynı finalle indi, oyun bitti. 
Hayır, bitmedi, hiç bu oyun biter mi 
Sırada Ersun Yanal'dan sonra, kim gelecekse, oyunun bininci perdesini ona oynatacaklar. 
Gelir gelmez saldıracaklar. 
Ne kurduğu takım beğenilecek, ne yanına yardımcı diye aldığı arkadaşları beğenilecek, her lafından bir anlam çıkarılacak, oyun sürecek. 

ERSUN Yanal'ın ilk geldiği günleri hatırlıyoruz, hem genç ve de kulüp takımlarında başarılı birini Milli Takım'ın başına getirdik diye bir rahatlık vardı. 
Ama Ersun Yanal'ın başlangıcı, bazılarını memnun etmedi, çünkü genç adam, çoğuna yüz vermiyor, antrenman sahasında, onlarla yan yana fotoğraf çektirmiyor, onlar da "Ersun Hoca'ya şunu yap, bunu böyle yap, dedim, beni dinledi, takımı böyle çıkaracak " diye yazamıyorlardı. 
Hele bazıları vardı ki, televizyon ekranlarında tam bir "tımarhane kaçkını" gibi, ağızlarından köpük saçarak Yanal'a saldırıyorlardı. 

ERSUN Yanal'ın da bu gidişe katkısı olmadı mı 
Önce Hakan Şükür sorunu çıkardı, onu Milli Takım'a niçin almadığını bir türlü anlatamadı, arkadan teşvik primi skandalı geldi, Ersun Yanal, kulüp takımı çalıştırırken teşvik primini evinde dağıtmıştı. Milli Takım da başarılı maçlar çıkarmıyordu, hele büyük umutlarla çıktığımız Yunanistan maçı berabere bitince Türkiye'nin grupta kalma umudu iyice azaldı, üç gün sonraki Kazakistan maçı bitince ipler kopacaktı ama... 
Takım Kazaklara 6 gol atınca, Ukrayna da Yunanistan'ı yenince, umut yine tazelendi. Lakin Yunanistan mağlubiyetini öğrenen Yanal'ın "Hadi sıkıysa şimdi görevden alsınlar " demesi ilahların kulağına gidince. x 

ÖNCE Şenol Güneş'i yediler, arkadan Ersun Yanal'ı... 
Biri takımı dünya üçüncüsü yaptı, diğeri grup ikincisi, bunu da unutmayalım. 
Demek başarı her zaman yetmiyor. 

ŞİMDİ sırada Fatih Terim var. 
Fatih Terim, bunları çok iyi tanır, hele "tımarhane kaçkınları"ndan az çekmemiştir, ona "maganda" diyenleri de inşallah unutmaz. 
İnşallah diyoruz. 
Ne demek istediğimizi sanırız Fatih Terim de anlar. 
Terim, Milli Takım'ın başına gelince, hemen onun da önüne bir sözünü sürecekler "Sen Türkiye'de çalışmam demedin mi " diye. 
"Türkiye'de çalışmam " demek "Türkiye için çalışmam " demek değildir ki 
- 
x Arif Kızılyalın, 24.06.2005, Cumhuriyet. 



</TEXT>
</DOC>
