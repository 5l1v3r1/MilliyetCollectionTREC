<DOC>
<DOCNO> 374355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko02.html </URL>
<DATE> 2005/08/31/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
TEDAŞ'a 300 trilyonluk ek yatırım ödeneği... 
</HEADLINE>
<TEXT>

     Türkiye Elektrik Dağıtım A.Ş’ye TEDAŞ Özelleştirme Fonu’ndan 300 trilyon liralık ek yatırım ödeneği temin edildi. 
     TEDAŞ’ın söz konusu ek yatırım ödeneğini köy şebekeleri ve kırsal dağıtım tesislerinin yenilenmesi için kullanacağı bildirildi. 
     Enerji ve Tabii Kaynaklar Bakanlığı’ndan yapılan yazılı açıklamada, yıllardır ihmal edilen elektrik altyapı yatırımları nedeniyle oluşan elektrik kesintileri ve kalitesiz elektrik tüketimine son verecek dev yatırım hamlesinin başlatıldığı kaydedildi. 
     Bu kapsamda 2005 yılında 450 trilyon lira olan TEDAŞ’ın yatırım bütçesine ilave olarak şehir şebekeleri, köy şebekeleri ve kırsal dağıtım tesislerinin yenilenmesi için 300 trilyon lira ek yatarım ödeneğinin Özelleştirme Fonu’ndan temin edildiğinin vurgulandığı açıklamada, söz konusu YPK Kararı’nın dün gece geç saatte Başbakan Recep Tayyip Erdoğan tarafından imzalandığı ifade edildi. 
     Açıklamada, 300 trilyon lira ile 81 ilde 1.400 irili ufaklı projenin yıl sonuna kadar hayata geçirileceği vurgulandı. 
     TEDAŞ kablolarının yer altına indirilmesi için de 200 trilyon liralık yatırımın ihalesine Ekim ayında çıkılacağının belirtildiği açıklamada, kabloların yer altına alınmasına yönelik yatırımlar için TEDAŞ’ın 2006 yılında da ilave 600 trilyon liralık ihaleye çıkacağı kaydedildi. 
     
</TEXT>
</DOC>
