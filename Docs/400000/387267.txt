<DOC>
<DOCNO> 387267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun18.html </URL>
<DATE> 2005/10/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Aznar Çok kültürlülük denen korkunç hatayı bırakmalıyız 
</HEADLINE>
<TEXT>

     Eski İspanya Başbakanı Jose Maria Aznar, Avrupa’nın, kültürel değerlerini keşfetmesi ve "çok kültürlülük denen korkunç hatayı bir kenara bırakması" gerektiğini söyledi. 
     Eski İspanya Başbakanı Jose Maria Aznar, Financial Times gazetesinde yayınlanan yazasında, Avrupa’nın "Hristiyan kökler gibi en derinlere inerek", temel ilkelere yeniden erişmesi gerektiğini belirtti. Aznar, Avrupa’nın kültürel değerlerini keşfetmesi gerektiğini söyleyerek, "Çok kültürlülük denen korkunç hatayı bir kenara bırakmalıyız" dedi. 
     Avrupa’da kötümserliğin hakim olduğu bir hava olduğunu belirten Aznar, bu kötümserliğin ortadan kaldırılması gerektiğini söyledi ve "Avrupa’da vites değiştirmek için hala çok geç değil" dedi. 
     Avrupa’nın ABD’nin karşısında bir denge unsuru değil ABD’nin yanında bir güç olarak tanımlanması gerektiğini söyleyen Aznar, bu konuda atılması gereken ilk adımın da AB’nin sınırlarının çizilmesi olduğunu söyledi. 
     AB’nin sınırsız olmadığını belirten Jose Maria Aznar, "Haritanın bir noktasında artık çizgi çekilmeli. Eğer söz konusu olan Türkiye ise bütün avantaj ve dezavantajları ile bu konuyu ele almalıyız" dedi. 
     Aznar, Türkiye’nin AB ile tam üyelik müzakerelerine başladığını hatırlatarak bunun şimdi çok daha önemli olduğunu söyledi. 
     
</TEXT>
</DOC>
