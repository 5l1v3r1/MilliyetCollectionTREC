<DOC>
<DOCNO> 354422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy21.html </URL>
<DATE> 2005/06/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Arınç'tan Alman parlamentosu'na mektup Sormusuzluk yaptınız 
</HEADLINE>
<TEXT>

     TBMM Başkanı Bülent Arınç, Ermeni soykırımı ile ilgili önergeyi kabul eden Federal Almanya Parlamentosu’nu "Küçük siyasi hesaplarla" hareket etmekle suçlayarak, bu kararın TBMM üyelerini derinden üzdüğünü ve sorumsuz bir girişim olarak görüldüğünü vurguladı. 
     Bülent Arınç, Ermeni soykırımı ile ilgili önergeyi kabul eden Federal Almanya Parlamentosu Başkanı Wolfgang Thierse’ye bir mektup gönderdi. Federal Almanya Parlamentosunun 16 Haziran’da Ermeni iddiaları konusunda kabul ettiği kararı büyük bir üzüntü ve hayal kırıklığıyla öğrendiğini, bu kararın TBMM Üyeleri tarafından büyük bir infialle karşılandığını dile getiren Arınç, "Dost ve müttefik bir ülkenin Parlamentosu tarafından kabul edilen bu tek yanlı karar Türk halkını olduğu kadar sayıları üç milyona yaklaşan ve Almanya’yı ikinci vatanları olarak gören vatandaşlarımızı da derinden yaralamıştır" dedi. 
     Türk halkına karşı ağır ithamlar içeren kararda birçok vahim maddi yanlışlıklar ve bilgi eksiklikleri bulunduğunu dile getiren Arınç, Almanya gibi ciddi devlet geleneğine sahip bir ülke parlamentosunun bu kadar yanlışlıklarla ve çarpıtılmış bilgilerle dolu bir kararı kabul etmesinin TBMM’nin üzüntüsünü daha da artırdığına dikkat çekti. 
     Arınç, TBMM’nin Türk-Alman dostluğuna büyük önem veren bir yasama organı olduğuna da işaret ederken, "Ancak, küçük siyasi hesaplarla kabul edildiğine inandığımız bu kararınız bizleri derinden üzmüş ve sorumsuz bir girişim olarak görülmüştür" dedi. Arınç, Federal Alman Parlamentosu’nun kararını kınarken, TBMM’nin hissiyatını yansıtan mektubunun Alman Parlamentosu’nun üyelerine dağıtılmasını istedi. 
     
</TEXT>
</DOC>
