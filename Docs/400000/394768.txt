<DOC>
<DOCNO> 394768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko24.html </URL>
<DATE> 2005/11/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yataş, Fransız ortaklı yeni şirket kurdu... 
</HEADLINE>
<TEXT>

     Yataş, Fransız Cauval ile ortaklığa giderek Valya Mobilya adlı yeni bir şirket kurdu. 
     Yatak, mobilya ve ev tekstili alanlarında faaliyet gösteren Yataş Yatak ve Yorgan Sanayi ve Ticaret A.Ş., Avrupa mobilya ve döşeme sanayinin önde gelen şirketlerinden olan Fransız Cauval Industries ile oturma grubu ve kanepe alanında ortak girişim sözleşmesi imzaladı. 
     Düzenlenen basın toplantısında konuşan Yataş İcra Kurulu Başkanı Yavuz Altop, Valya Mobilya'nın bir üretim şirketi olarak faaliyete geçeceğini belirterek, üretim yerinin Yataş'ın Kayseri'deki mevcut fabrikaları olacağını söyledi. 
     Her iki şirketin ürünlerinde kendi markasını kullanacağını kaydeden Altop, ''Bu ortaklıkla hem Yataş'ın üretim kapasitesini arttırmış, hem de Cauval'in ürünlerini de satacağımız için koleksiyon çeşitliliği sağlamış olacağız'' dedi. 
     Altop, yüzde 50 Yataş, yüzde 50 Cauval ortaklığıyla faaliyet gösterecek olan Valya Mobilya'nın Yataş'ın Türkiye'deki 800 satış noktası ve yurt dışı satışlarının yanı sıra, Cauval'in dünya pazarındaki mağaza ve dağıtım kanallarının talebi için de üretim yapacağını söyledi. 
     Cauval Industries Başkan Yardımcısı Gilles Silberman ise Cauval'in Fransa, Polonya, Tunus ve Çin piyasalarında üretim merkezleri bulunduğunu belirterek, ''Cauval, Fransa'da ve Almanya'da bir numaralı şirket klasmanında. Şirketin cirosu 450 milyon avro. Çalışan sayısı ise 5 bin 500'' dedi. 
     Üretim merkezi olarak Türkiye'yi seçmelerinin en büyük nedeni olarak Batı Avrupa'da önümüzdeki yıllarda üretim yapmanın zorlaşacak olmasını gösteren Silberman, ''Neden, ürünün fabrika maliyetinin daha ucuz olduğu Çin değil de Türkiye Çünkü kanepe ve oturma gruplarının hacimli olması nedeniyle Çin'den nakliye yapmanın masrafları oldukça yüksek. Ayrıca Türkiye konumu itibariyle teslimat süresinin kısalığı gibi bir avantaj da sağlıyor. Buna Türkiye'deki işçinin kalitesi ve eğitimini de ilave etmek gerekir'' diye konuştu. 
     Cauval, Valya Mobilya için ilk yıl 40-50 milyon avro hedef belirlediklerini ve 1000 kişilik bir istihdam sağlayacaklarını da sözlerine ekledi. 
     
</TEXT>
</DOC>
