<DOC>
<DOCNO> 357859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur01.html </URL>
<DATE> 2005/07/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
KPSS'nin üçüncü oturumu başladı 
</HEADLINE>
<TEXT>

     Kamu kurum ve kuruluşlarındaki A grubu kadrolar ile öğretmenlik kadrolarına alınacak memur adaylarını belirlemek amacıyla düzenlenen 2005-Kamu Personeli Seçme Sınavı'nın KPSS üçüncü oturumu, saat 09.30'da başladı. 
     Öğrenci Seçme ve Yerleştirme Merkezi'nce gerçekleştirilen sınav, Türkiye'de tüm il merkezleri ile KKTC'de Lefkoşa'da yapılıyor. 
     Bugünkü oturumlara, sınavın dün sabah yapılan oturumuna da giren ve kamu kurum ve kuruluşlarındaki A grubu kadrolarda görev almak isteyen 64 bin 662 aday katılıyor. Adaylara hukuk, iktisat, işletme, maliye ve muhasebe ile ilgili alan bilgisi sorularının yöneltildiği üçüncü oturum 3.5 saat sürecek. 
     KPSS'nin dördüncü ve son oturumu da bugün saat 14.30'da başlayacak. Bu oturum, Çalışma Ekonomisi ve Endüstri İlişkileri, Ekonometri, İstatistik, Kamu Yönetimi ve Uluslararası İlişkiler alanlarında yapılacak. 
     Kamu kurum ve kuruluşlarına memur almak amacıyla düzenlenen KPSS dün başlamıştı. Toplam 4 oturumda gerçekleştirilen KPSS'nin genel yetenek ve genel kültür bilgilerinin ölçüldüğü ilk oturumuna, tüm adaylar katılmıştı. Sınavın dün öğleden sonraki ikinci oturumuna ise sadece öğretmen adayları girmişti. 
     Bugünkü oturumlara ise kamu kurum ve kuruluşlarındaki A grubu kadrolarda görev almak isteyenler katılıyor. 
     
</TEXT>
</DOC>
