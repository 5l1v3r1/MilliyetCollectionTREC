<DOC>
<DOCNO> 366109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy09.html </URL>
<DATE> 2005/08/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Koç'tan iktidara "şiirli" eleştiri... 
</HEADLINE>
<TEXT>

     CHP Grup Başkanvekili Haluk Koç, iktidarı, Nazım Hikmet’in "Bu Vatana Nasıl Kıydılar " isimli şiirini okuyarak eleştirdi. 
     Koç, Parlamento’da düzenlediği basın toplantısında, iktidarın "Vatanseverlik" söylemine karşın kendilerinin bazı soruları gündeme getirdiklerini söyledi. 
     İktidara, "Yaşadığımız tüm gerçeklere rağmen, ABD’yi NATO içerisinde müttefik ortak olmaktan öte ’Stratejik Ortak’ olarak ilan etmek bahtsızlığı mı vatanseverlik Bu stratejik ortağın egemenliğindeki Kerkük’te PKK irtibat bürosunun kendi bayrağını çekmesini eli kolu bağlı seyretmek mi vatanseverlik " diye soran Koç, şöyle konuştu 
     "Dubai’de 8 milyar dolar kredi karşılığında ’Kuzey Irak’a girmeyeceğim’ siyasi koşullu anlaşma imzalayanlar mı vatansever 
     Telekom’u, Ermeni Diasporası destekçisi Arap sermayesine yok pahasına peşkeş çeken siyasi irade mi vatansever 
     Bu ülkenin ulusal değerlerini ve 85 yıllık birikimlerini küçümsemek, bunları kötülemek ve Sümerbank için ’Yakında tarihten siliniyor, ismini de kaldırıyoruz’ kinini diyebilen naylon fatura sanıkları mı vatansever 
     AB sürecinde 17 Aralık kararlarını, her türlü ek siyasi koşula rağmen bayram yaparak kutlayanlar mı vatansever 
     Bölücü PKK terörü dirayetsizlikten, becerisizlikten her gün insan öldürürken, sünnet törenlerinde el ele tutuşarak, ’Beraber yürüdük biz bu yollarda’ diye şarkı söylemek mi vatanseverlik 
     Terör yükselirken, her gün can alırken, 2 yıl önce eve dönüş yasasıyla bölücü ve Hizbullah teröristlerine af getirmek mi vatanseverlik 
     Kıbrıs konusunda önündeki süreci göremeyerek, Türk Kıbrıs’ın ekonomik ve siyasi teslimiyetini kabul edecek yolu açan imzayı atabilmek mi vatanseverlik " CHP Grup Başkanvekili Koç, vatanseverlik sorusunun yanıtını ararken, "Türkiye’nin verimli tarım arazilerini işgal eden uluslararası şirketlere af çıkartıldığını, yabancı ülkelerin başkanlarıyla şeker kotası pazarlıkları yapıldığını, gençler işsizlikten kan ağlarken, milyarlarca doları hortumlayarak, üstüne yatanlara kayıtsız kalındığını" da savundu. 
     
     "BUGÜNÜN ALİ KEMALLERİ" 
     "Bugünün Ali Kemallerinin baş yazılarını, ’Bu milletin genel yorumu budur, doğru yapıyorum, doğru gidiyorum’ diye değerlendirenler mi, vatansever " diye soran Koç, basın toplantısında Nazım Hikmet’in 1959 yılında yazdığı "Bu Vatana Nasıl Kıydılar " isimli şu şiiri 
     okudu 
     "İnsan olan vatanını satar mı 
     Suyun içip ekmeğin yediniz, Dünyada vatandan aziz şey var mı 
     Beyler bu vatana nasıl kıydınız 
     Onu didik didik didiklediler, saçlarından tutup sürüklediler, götürüp kafire "Buyur..." dediler. 
     Beyler bu vatana nasıl kıydınız 
     Eli kolu zincirlere vurulmuş, vatan çırılçıplak yere serilmiş. 
     Oturmuş göğsüne Teksaslı çavuş. 
     Beyler bu vatana nasıl kıydınız 
     Gün gelir çarh düzüne çevrilir, günü gelir hesabınız görülür. 
     Günü gelir sualiniz sorulur 
     Beyler bu vatana nasıl kıydınız " CHP’li Koç, sözlerini, "Bugünkü gelişmeler karşısında şiir okumaya, şarkı söylemeye meraklı olan iktidar hatiplerine, 1959’da Nazım Hikmet’in yazdığı dizeler yeterli yanıt oluşturuyor sanıyorum" cümlesiyle tamamladı. 
     
</TEXT>
</DOC>
