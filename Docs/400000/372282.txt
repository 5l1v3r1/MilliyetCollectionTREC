<DOC>
<DOCNO> 372282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur39.html </URL>
<DATE> 2005/08/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Doktor ve ebeye suç duyurusu 
</HEADLINE>
<TEXT>

     Kahramanmaraş'ta bir kişi, doğum sırasında eşine zarar verildiği iddiasıyla ebe ve doktor hakkında suç duyurusunda bulundu. 
     Kahramanmaraş Kadın Doğum ve Çocuk Hastalıkları Hastanesi'nde 16 Ağustos 2005'te doğum yapan Fatma Önal'ın eşi Özgür Önal, yaptığı açıklamada, doğumu yaptıran ebe H.Ç. ve nöbetçi doktor M.T. hakkında Cumhuriyet Başsavcılığı'na suç duyurusunda bulunduğunu söyledi. 
     Önal, eşinin sezaryenle doğum yapma istemini dikkate almayan ebe ve doktorun, eşinin doğum sırasında 3 ay tedavi gerektirecek ölçüde yıpranmasına neden olduklarını öne sürdü. 
     Doğal yöntemle doğum yaptırılan eşinin kanamasının ameliyatla durdurulduğunu ve eşinin bir ay sonra ameliyat geçirmesi gerektiğini belirten Önal, sözlerini şöyle sürdürdü 
     ''Doğum sırasında eşime ve dışarıda doğumu bekleyen anneme ağır hakaretlerde bulunulmuş, manevi işkence yapılmıştır. Bu nedenle eşim bedenen ve ruhen çok yıprandı. Doğum sonrasında kendine gelemeyen eşim, yaklaşık 3 ay yatacak ve bir iş yapamayacak. Eşime bu zararı veren ebe ve doktor hakkında bu nedenle suç duyurusunda bulundum. Ebe ve doktoru ayrıca İl Sağlık Müdürlüğü'ne şikayet ettim.'' Kahramanmaraş Kadın Doğum ve Çocuk Hastalıkları Hastanesi Başhekimi Dr. Vedat Çıkrıkçı da açıklamasında, Önal'ın İl Sağlık Müdürlüğü ve Cumhuriyet Başsavcılığı'na yaptığı başvurulardan haberlerinin olduğunu söyledi. 
     Doğum sırasında doğum kanalında bazı yırtılmalar olmasının doğal olduğunu ifade eden Çıkrıkçı, Sağlık Bakanlığı'nın talimatının normal doğumun teşvik edilmesi yönünde olduğunu belirterek, şöyle konuştu 
     ''Doğumun nasıl yaptırılacağına, annenin tercihi bir yana o anki duruma bakılarak karar verilir. Hiçbir hekim, hastasına bilerek ve isteyerek zarar vermez. Bu aşamadan sonra İl Sağlık Müdürlüğü'nün tayin edeceği muhakkikin hazırlayacağı raporla olayın ne olduğu bütün yönleriyle ortaya çıkacak.'' Hakkında suç duyurusunda bulunulan ebe H.Ç. ise görevini en iyi biçimde yerine getirmeye çalıştığını, Özgür Önal'ın iddialarının gerçek olmadığını, devlet memuru olması nedeniyle konuya ilişkin daha fazla açıklama yapamayacağını söyledi. 
     
</TEXT>
</DOC>
