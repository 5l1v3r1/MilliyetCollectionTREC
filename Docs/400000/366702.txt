<DOC>
<DOCNO> 366702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko28.html </URL>
<DATE> 2005/08/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tariş - Tat ortaklığından Mercan ve Fasıl Rakı... 
</HEADLINE>
<TEXT>

     Tariş-Tat ortaklığı ile üretilen Mercan Rakı bu ay sonunda, Fasıl Rakı da Kasım ayında piyasaya sunulacak. 
     Tariş-Tat Yönetim Kurulu Başkanı Ömer Bozer, yaptığı açıklamada, yüksek kalite ve geleneksel tat için başından beri uzman bir ekiple çalıştıklarını, bugüne kadar gerçekleştirdikleri tüm fabrika tadımlarında Mercan Rakı'nın istedikleri performansı yakaladığını belirtti. 
     Bozer, Tariş'in 14 kooperatifte 28 bini aşkın ortağı ile üzüm ve üretimdeki başarısının Tat'ın hızlı tüketim maddelerindeki pazarlama uzmanlığıyla buluştuğunu ve kalite kavramının ortaklıklarının temel değerlerinden olduğunu dile getirerek, Mercan Rakı'nın bu ay sonunda raflarda yerini almasının ardından Kasım ayında da Fasıl Rakı'nın piyasaya sunulacağını bildirdi. 
     Mercan Rakı için degüstatörlerin anason kokusu zengin, damakta yoğun, içimi tok ve yoğun içimli rakı yorumunu yaptıklarını kaydeden Bozer, Fasıl Rakı'da daha yumuşak bir içime yöneleceklerini belirtti. 
     Ömer Bozer, pazara giriş öncesinde pazarda yaşanan gelişmeleri çok yakından takip ettiklerini, kalite çıtasının yükseltilmesi gereken noktalara ve tüketici tatminini zenginleştirecek konulara odaklandıklarını vurgulayarak, ''Bu gözlemlerimizin stratejimize önemli katkısı oldu. Pazara yeni giren isim olarak bir anlamda pazardaki en üst toplam deneyime sahip oyuncu konumuna geldik'' dedi. 
     
     18 MİLYON DOLARLIK YATIRIM 
     Tariş-Tat ortaklığı sürecinde Manisa Alaşehir'deki tesis rakı üretimi için hazır hale getirildi. Mercan ve Fasıl Rakı'nın üretileceği, 18 milyon dolar yatırım yapılan ve yıllık 5 milyon litre kapasiteye sahip tesiste ek bir yatırım yapılarak votka ve şarap üretilmesi de planlanıyor. 
     Mercan ve Fasıl Rakı'da sahte rakı üretimine karşı oluşturulan güvenlik önlemleri çerçevesinde, tek kullanımlık şişelerin üzerinde taklidin önlenmesine yönelik özel bir işaret bulundurulacak ve kapakların içinde özel cam bilye bulundurularak yeniden dolum imkansız hale getirilecek. 
     Tariş-Tat için özel olarak geliştirilen kapak ek güvenlik sisteminin, 2.5 trilyon liralık yatırımla gerçekleştirildiği bildirildi. 
     
</TEXT>
</DOC>
