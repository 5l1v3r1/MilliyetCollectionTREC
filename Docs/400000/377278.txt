<DOC>
<DOCNO> 377278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yazar/uras.html </URL>
<DATE> 2005/09/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yapı Kredi Kültür, Sanat ve Yayıncılık yaşamalı 
</HEADLINE>
<TEXT>


Yapı Kredi'yi Koç Grubu, yabancı ortağı ile satın alınca, Yapı Kredi'nin sadece bankacılık bölümlerinin sahibi olmayacak, bankanın diğer tüm varlıkları Koç Grubu ile yabancı ortağının sahibi haline gelecek. Yeniköy'deki Sait Halim Paşa Korusu, Üsküdar'daki Abdülmecit Efendi Köşkü gibi çok değerli ve önemli mülkler el değiştirecek. 
Ben onlar ile ilgilenmiyorum. Benim derdim, Yapı Kredi Kültür, Sanat ve Yayıncılık bölümünün ne olacağı. 
Yapı Kredi Kültür ve Sanat'ın 61 yıllık bir geçmişi var. Bankanın kuruluşundan bu yana bu bölüm, kitap ve dergi yayımcılığı, arşiv ve koleksiyon çalışmaları, sergileri, festivalleri, konferanslar, sinema ve tiyatroya katkılarıyla kültürel yaşamın zenginleşmesine öncülük etti. 
1 Yapı Kredi Yayınları, ülkenin büyük ve etkili yayın kuruluşlarından biri. Farklı alanlarda kitapları ve süreli yayınları var. Bugüne kadar iki bin iki yüz kadar kitap, sayısız dergi yayımladı. 
2 Yapı Kredi Kültür Merkezi'nde resim, heykel, fotoğraf sergileri düzenleniyor. Söyleşiyor, dinletiler, gösteriler ile her yıl beş yüze yakın kültür ve sanat etkinliği gerçekleştiriliyor. 

Zengin bir koleksiyon var 
3 Vedat Nedim Tör Müzesi'nde çok zengin sikke, madalya, işleme, kumaş, yazma, tombak, tespih, Karagöz oyunu koleksiyonları var. Mustafa Kemal Atatürk'e ait evrak ve eşyalar koleksiyonu var. Bunlar özel donanımlı depolarda korunuyor. 
4 Kazım Taşkent Sanat Galerisi'nde Türkiye'nin önde gelen sanatçılarının ve yabancı sanatçıların eserleri sergileniyor. 
5 Sermet Çifter Araştırma Kütüphanesi'nde 80 bini aşkın yazma ve basılı eser var. Ayrıca sergiler ve söyleşiler düzenleniyor. 
6 Yapı Kredi Sanat Festivali olarak başlayan etkinlik çerçevesinde, Türk halkının çok sayıda ünlü yabancı sanat topluluğunu izlemesine imk n yaratıldı. 
Kazım Taşkent, 1944 yılında Yapı Kredi'yi kurarken, bankacılık faaliyetini sürükleyecek bölümlerin yanında bir de "Kültür ve Sanat Müşavirliği" oluşturdu. Bu bölümün başına Vedat Nedim Tör'ü getirdi. Vedat Nedim Tör ve Şevket Rado ikilisi 1948 yılında Doğan Kardeş Matbaası'nı kurarak yayıncılığa başladı. Doğan Kardeş Matbaası ülkede ofset teknolojisi ile kurulan ilk büyük matbaadır. 

Bankanın desteği şart 
Vedat Nedim Tör ve Şevket Rado ikilisi Yapı Kredi için çok zengin tablo ve yazılı ve basılı nadir eser koleksiyonu oluşturdu. Yapı Kredi'nin tablo koleksiyonu Türkiye'nin en zengin koleksiyonlarından biridir. Yapı Kredi kütüphanelerinde, Kazım Taşkent'in desteği ile yurtdışında ve içinde satın alınan, Türkiye ve İstanbul ile ilgili çok sayıda değerli el yazması ve basılı eser vardır. 
Kazım Taşkent diyordu ki "Bizim gibi büyük kuruluşların iki görevi vardır. Biri kendi konularıyla ilgili görevleri, ikincisi ise topluma karşı görevleridir. Biz kültür ve sanatı seçtik. Biz kültür ve sanat bankasıyız." 
Kazım Taşkent, "İnsan geçtiği yollarda izler bulmalı, geçerken kendi izlerini bırakmalı" diyordu. 
Temenni edilir ki, Koç Ailesi Yapı Kredi'nin "kültür sanat ve yayıncılık" etkinliğini öldürmesin... Oldursun... Geçerken, kendileri de izler bıraksın..." 



</TEXT>
</DOC>
