<DOC>
<DOCNO> 359805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/yas05.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Batırma emrini veren Mitterrand 
</HEADLINE>
<TEXT>


Pasifik'te 1985'te Greenpeace gemisinin batırılması emrini, dönemin Fransa Cumhurbaşkanı vermiş 

DIŞ HABERLER SERVİSİ 

Greenpeace'in, 1985 yılında Fransa'nın Pasifik Okyanusu'ndaki nükleer denemelerini protesto etmek amacıyla Yeni Zelanda'ya gönderdiği Rainbow Warrior adlı gemisine, Fransız gizli servisi DGSE ajanlarınca düzenlenen bombalı saldırının emrini, dönemin Fransa Cumhurbaşkanı François Mitterrand'ın bizzat verdiği ortaya çıktı. 
Le Monde gazetesi, saldırı planını hazırlayan dönemin gizli servis başkanı Pierre Lacoste'un 1986'da kaleme aldığı 23 sayfalık bir raporu ele geçirdi. Raporda Lacoste, eski Savunma Bakanı Charles Hernu'nun talimatıyla hazırladığı saldırı planı için Mitterrand'dan yetki istediğini ve Mitterrand'ın da operasyona izin verdiğini kaydediyor. 
Greenpeace için çalışan fotoğrafçı Fernando Pereira'nın ölümüyle sonuçlanan saldırının ardından patlak veren skandal neticesinde Bakan Hernu istifa ederken, Lacoste da görevinden alınmıştı. Saldırıya karışan 2 gizli servisi ajanı hapse atılmıştı. 


</TEXT>
</DOC>
