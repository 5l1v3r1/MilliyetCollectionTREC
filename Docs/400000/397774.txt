<DOC>
<DOCNO> 397774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/ekonomi/aeko.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar coştu 
</HEADLINE>
<TEXT>


İş Forumu'na katılan 600 İtalyan işadamı, Türk firmaları ile 3 bin civarında ikili iş görüşmesi gerçekleştirdi. Türkiye'ye övgüler yağdıran büyük İtalyan şirketleri, iddialı yatırım planları açıkladı 

EKONOMİ SERVİSİ 

Türkiye - İtalya İş Forumu'na katılan İtalyan işadamları, Türkiye'ye yapacakları önemli yatırımları açıkladı. İtalyan gemi üreticisi Fincantieri'nin başkanı Corrado Antonini, Koç Grubu ile birlikte Türk Sahil Güvenliği'ne dört devriye gemisi satmak için hazırlık yaptıklarını, 400 milyon dolarlık ihale için Türkiye'ye teknoloji transferine başladıklarını söyledi. Benetton Group CEO'su Alessandro Benetton, Türkiye'deki yatırımlarını genişleteceklerini söyledi. 
İtalyan elektrik üretim ve dağıtım şirketi Enel'in Uluslararası İş Geliştirme Başkanı Okko Ziegler, İstanbul Anadolu Yakası, Başkent, Sakarya ve Trakya elektriğin bulunduğu 6 elektrik dağıtımı işine talip olmayı düşündüklerini belirtti. 

'Burada büyüyeceğiz' 
Italcementi CEO'su Carlo Pesenti, çimento sektöründe satın alma için şirket baktıklarını, olmazsa ortaklığa gideceklerini söyledi. İtalya'nın en büyük bankalarından Banca IMI'nin Finans ve Sermaye Piyasaları Sorumlusu Pier Paolo Raimondi, pek çok İtalyan Bankası'nın Türk pazarına girmek için fırsat kolladığını belirtti. Raimondi, 2007 yılından itibaren Global Menkul Değerler ile ortaklıklarını artıracaklarını kaydetti. 

Türkiye keşfediliyor 
İtalyan Ticaret Odası Başkanı G. Alberto Moggi, Türkiye'de çok şeyin değiştiğini, Türk ekonomisinin olumlu yolda olduğunu söyledi. Moggi, İtalyan iş dünyasının sadece bankacılıkla değil diğer sektörlerle de ilgilendiklerini ifade etti. Her şeyin doğru yolda ilerlemekte olduğunu söyleyen Moggi, "Türkiye'nin cari açığı, yakın özelleştirmeler düşünüldüğünde sorun yaratacağını sanmıyorum. Türkiye, yatırım için cazip hale geldi. Bürokrasi azaldı. İnsanlar Türkiye'yi keşfediyor" diye konuştu. 
Value Partners Müdürü Riccando Ponti de, "Türkiye, İtalya nezninde Truva Atı gibi önemli görünüyor çünkü sınırdaşı olduğu ülkeler, hem de Türk Cumhuriyetleri, İtalya'nın bilmediği ülkeler" dedi. 

3 bin görüşmede iş aradılar 'Dört devriye gemisi satacağız' 
İtalyan gemi üreticisi Fincantieri'nin başkanı Corrado Antonini 
Koç Grubu ile birlikte Türk Sahil Güvenliği'ne dört devriye gemisi satmak için hazırlık yapıyoruz. 400 milyon dolarlık ihale için Türkiye'ye teknoloji transferine başladık. Bu girişim daha büyük fırsatların kapısını açacak. 

'Yatırımlarımızı daha da genişleteceğiz' 
Benetton Group CEO'su Alessandro Benetton 
Türkiye'deki yatırım ortamı çok iyi. Yatırımlarımızı genişleteceğiz. Tekstil sektörü de iki ülke arasındaki ilişkilerin genişletilmesinde önemli olacak. 

'6 elektrik dağıtımı özelleştirmesiyle ilgiliyiz' 
Enel'in Uluslararası İş Geliştirme Başkanı Okko Ziegler 
Türkiye'de elektrik dağıtım özelleştirmelerine talibiz. Ancak bu oyunun kurallarına bağlı. Kurallar da henüz netleşmedi. Türkiye ile kesinikle ilgileniyoruz. Ölçek, büyüme ve siyasi ilişkiler açısından çok çekici bir ülke. İstanbul Anadolu Yakası, Başkent, Sakarya ve Trakya elektrik de dahil 6 elektrik dağıtımı işi ile ilgileniyoruz. 

'Ya ortaklık ya satın alma yapacağız' 
Italcementi CEO'su Carlo Pesenti 
Türkiye'de çimento sektörü özellikle 2005 yılında çok gelişti. Bir çimento şirketi satın alabiliriz ya da ortak olabiliriz. Türk pazarını çok iyi tanıyoruz. Özellikle organik çimento yatırımı düşünüyoruz. 

'Global Menkul'deki payımızı artıracağız' 
Banca IMI'nin Finans ve Sermaye Piyasaları Sorumlusu Pier Paolo Raimondi 
Türkiye, İtalya'nın özellikle de bankacılık alanında aradığı ticaret ortağı oldu. Pek çok İtalyan Bankası Türk pazarına girmek için fırsat kolluyor. Bugün Global Menkul'ün yüzde 20'sini devraldık. Payımızı artıracağız. 

Yer kalmadı Türkiye İtalya İş Forumu'nda öğleden sonra Türk ve İtalyan işadamları arasında ikili görüşmeler yapıldı. 600'den fazla İtalyan işadamı, bin 200'ün üstünde Türk firması ile iş görüşmeler yaptı. 
Daha çok, küçük ve orta ölçekli işletmeler ile bankacılık sektöründen temsilcilerin yer aldığı görüşmeler sırasında hazırlanan masalar yetmedi. Bunun üzerine bazı işadamları görüşmelerini ayakta sürdürdü. Bu arada İtalyanlar kadar Türk şirketlerin de hem toplantılara hem de ikili görüşmelere yoğun ilgi gösterdiği görüldü. 

Büyük organizasyon 
İtalya Bankalar Birliği Başkanı Maurizio Sella, lider İtalyan bankalarının Türkiye'deki fırsatları araştırdıklarını söyledi. İtalyan Sanayicileri Konfederasyonu Başkanı Montezemolo da, 600'den fazla İtalyan girişimci ve bankacının, ülke dışında ilk defa Türkiye'de bu kadar büyük bir organizasyona katıldığını, burada tarafların 3 bin civarında ikili görüşme gerçekleştireceğini bildirdi. 


</TEXT>
</DOC>
