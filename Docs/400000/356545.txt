<DOC>
<DOCNO> 356545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun22.html </URL>
<DATE> 2005/06/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İsrail askerleri, Yahudi yerleşimcilerle çatıştı 
</HEADLINE>
<TEXT>

     İsrail askerlerinin, Gazze Şeridi'nde Yahudi yerleşimcilerle çatıştığı bildirildi. 
     İsrail basını, İsrail askerlerinin, gençlerden oluşan bir grup Yahudi yerleşimciyi Gazze Şeridi'nde Filistinlilere ait terk edilmiş evden çıkarmaya çalışırken taraflar arasında çatışma çıktığını duyurdu. 
     Gençlerin, evin yakınında yasadışı yerleşke kurmaya çalıştığı, diğer yerleşimcilerin 50 civarında askerle çatışan gençlere destek vermek için bölgeye geldiği, 5 kişinin gözaltına alındığı kaydedildi. 
     Yahudi yerleşimcilerin, söz konusu eve İsrail askerlerinin bölgedeki 11 evi yıkması üzerine hafta başında girdiği bildirildi. 
     İsrail ordusu, dün de bölgedeki Filistinlilerle çatışan Yahudi yerleşimcilerin tahliyesine yönelik operasyonda polisin askerlere destek verdiğini açıkladı. 
     İsrailli yetkililer, bu tür evlerin İsrail'in Gazze Şeridi'ndeki Yahudi yerleşim birimlerini tahliyesi sırasında direniş merkezi olarak kullanılmasından endişe ediyor. 
     
     ŞARON ÇIKMAK İSTEMEYEN YERLEŞİMCİLERE DEMİR YUMRUK ATILMALI 

     Bu arada, İsrail Başbakanı Ariel Şaron, Gazze Şeridi'ndeki Yahudi yerleşim birimlerinin tahliyesine yönelik plana şiddetle karşı çıkan gruplara "demir yumruk" atılması gerektiğini söyledi. 
     Şaron, kabine toplantısındaki konuşmasında, çetelerin ülkeyi çökertmesine izin vermeyeceklerini belirterek, "Holiganlara karşı demir yumrukla harekete geçmeliyiz" dedi. 
     Ariel Şaron, tahliyeye karşı direniş çağrısı yapan hahamların cezalandırılması gerektiğini de kaydetti. 
     İsrail askerleri, gençlerden oluşan bir grup Yahudi yerleşimciyi Gazze Şeridi'nde Filistinlilere ait terk edilmiş evden çıkarmaya çalışırken taraflar arasında çatışma çıkmıştı. 
     Ülkede bu sabah da Tel Aviv ile Kudüs'ü birbirine bağlayan otobana dökülen benzin ve çiviler trafiği kilitlemiş, polisin olayın Gazze Şeridi'nden çekilme planına karşı çıkan aşırı milliyetçilerin sabotajı olması ihtimali üzerinde durduğu açıklanmıştı. 
     
</TEXT>
</DOC>
