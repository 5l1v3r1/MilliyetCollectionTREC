<DOC>
<DOCNO> 388457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/spo30.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kaçak bina 

NAİLİ Moran Atletizm Tesisleri içinde yer alan Atletizm Federasyonu'nun binası, kaçak olduğu gerekçesiyle Altındağ Belediyesi tarafından yıkılmak istendi. Gençlik ve Spor Ankara İl Müdürü Ahmet Sağlam, bu nedenle müdürlüğe 72 bin YTL ceza geldiğini belirterek, binanın yer aldığı bölgenin, Atatürk Kültür Merkezi koruma alanı içinde olmasından dolayı yıkımın gerçekleşmediğini kaydetti. 

Zafer Randa'nın 

ULUSLARARASI 17. Bodrum Kupası Yelkenli Ahşap Yat Yarışları dün düzenlenen 15 millik Turgutreis-Kardak-Turgutreis etabı ile sona erdi, genel klasmanda birinciliği Randa isimle tekne aldı. Yarışta Tolga 4 isimli yat Kardak Kayalıkları açıklarında dümeni kırılınca açık denize sürüklenmeye başladı. Tolga 4 yardıma giden diğer yatçılar tarafından iple bağlanarak limana çekildi. 

Judo heyecanı 

MİNİKLER ve Yıldızlar Türkiye Judo Şampiyonası dün Antalya'da başladı. 350'si bayan toplam 110 sporcunun katıldığı şampiyona, Dilek Sabancı Spor Salonu'nda yapılıyor. Şampiyonada kilolarında dereceye giren sporcular 8-9 Kasım tarihlerinde Antalya'da düzenlenecek Yıldızlar Dünya Kupası'nda Türkiye'ye temsil edecek. 

Pota derbisi 19.00'da 

TÜRKİYE Basketbol Ligi'nde 23 Ekim Pazar günü yapılacak Beşiktaş Cola Turka - Galatasaray Cafe Crown maçının başlama saati değiştirildi. Federasyon, Akatlar Spor Kompleksi'nde 16.30'da başlayacağı açıklanan karşılaşmayı 19.00'a aldı. 

Madalyası iade 

OLİMPİYAT madalyası elinden alınan Kolombiyalı bayan bisikletçi Maria Luisa Calle'in madalyası geri verilecek. Doping gerekçesiyle madalyasını kaptıran Calle'nin haklılığına karar veren Spor Uyuşmazlıkları Mahkemesi'nin kararı, Uluslararası Olimpiyat Komitesi'nin yapacağı yönetim kurulu toplantısından sonra belli olacak. 

Pakistan'a 410 milyar 

Futbol Federasyonu, Pakistan'daki depremzedelerin yaralarının sarılmasına katkıda bulunmak amacıyla 410 bin 374 YTL 410 milyar 374 milyon lira yardım yaptı. Federasyondan yapılan açıklamada, başbakanlık tarafından açılan Pakistan Afet Yardım Merkezi'nin hesabına bu miktarda paranın yatırıldığı belirtilirken, Başkan Levent Bıçakcı, sorunların çözülmesi için evrensel bir dayanışma gerektiğini söyledi. 

17 Yaşaltı lider bitirdi 

Makedonya'da yapılan Avrupa Futbol Şampiyonası 1. Ön Eleme Grubu'nda mücadele eden 17 Yaşaltı Milli Takımı, son maçında Hırvatistan'ı 1-0 yendi ve bir üst tura grup birincisi olarak yükseldi. İlk maçında Romanya'yı 1-0, ikinci sınavında Makedonya'yı 4-1 mağlup eden milliler, Hırvatistan'ı da Vedat'ın golüyle 1-0 yendi. Romanya ikinci olarak gruptan çıktı. 

Futbolculara kızdı, bıraktı 

ÜÇÜNCÜ Lig ekiplerinden Göztepe'de Başkan İskender Tuğsuz eşine rastlanmamış bir şekilde görevinden istifa etti. Sarı - kırmızılı takımın geçen hafta Afyon'la oynadığı maçtan sonra futbolcuların tezahürat yaparak istifaya davet ettiği Tuğsuz, "Kulübe terbiyesizlik yapan futbolcularla beraber olamayacağım için kulüp başkanlığından ve Göztepe A.Ş Başkanlığı'ndan istifa ediyorum" dedi. 

Vestelli Yılmaz ceza kurulunda 

DENİZLİSPOR-Vestel Manisa maçında evsahibi ekipten Güven'in ayağının kırılmasına neden olan Yılmaz, tedbirli olarak Profesyonel Futbol Disiplin Kurulu'na sevk edildi. Maçın hakem ve gözlemci raporlarını değerlendiren Futbol Federasyonu, devre arasında soyunma odasına giderken Denizlisporlu yöneticilere küfür ettiği gerekçesiyle Yılmaz'ı, PFDK'ya gönderdi. 




</TEXT>
</DOC>
