<DOC>
<DOCNO> 378755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur33.html </URL>
<DATE> 2005/09/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İETT'den Akbil'e indirim 
</HEADLINE>
<TEXT>

     İETT Genel Müdürü Muammer Kantarcı, toplu ulaşım araçlarında kullanılan Akbil’de 1 Ekim’den itibaren yüzde 8 ile yüzde 26 arasında indirim yapacaklarını açıkladı. 
     Kantarcı, özel halk otobüsü personelinin bugünden itibaren başladığı tek tip kıyafetin tanıtımı nedeniyle Eresin Otel’de düzenlenen toplantıda, toplu taşıma araçlarının ücretlerinde yapılan yeni düzenlemeye ilişkin bilgi verdi. 
     İETT’nin 7 yıldan sonra toplusözleşme yaptığını, akaryakıt ve çelik fiyatlarına gelen zamlardan dolayı fiyat ayarlaması gerçekleştirerek 15 Temmuz’da uygulamaya koyduğunu hatırlatan Kantarcı, ancak İstanbul Büyükşehir Belediye Başkanı Kadir Topbaş’ın yoğun taleplerinden sonra bu fiyatlarda yeniden değerlendirme yaptıklarını söyledi. 
     Kantarcı, zamların Ulaşım Koordinasyon Merkezi UKOME kararıyla yapılması nedeniyle bunu uygulamak zorunda olduklarını, ancak 4736 sayılı kanunun İETT’ye işletme şartları gereği bazı düzenlemeler yapma imkanı tanıdığını dile getirerek, şunları kaydetti 
     "1 Ekim 2005’ten itibaren, İETT ve İstanbul Ulaşım A.Ş. 
     tarafından işletilen metro ve tramvaylar dahil indirimli Akbil tarifesine geçiyoruz. 15 Ekim’den itibaren de özel halk otobüsleri indirimli tarifeyi uygulamaya başlayacak. Bu uygulamayla hedefimiz, Akbil’i yaygınlaştırarak toplu ulaşım araçları arasında entegrasyonu artırmak." 
     
     İNDİRİMLİ TARİFE 
     Yeni tarife uyarınca, tam Akbil’de 20 YTL’lik kontür dolumu yapan bir kişi 1.15 YTL’ye, 30 YTL’lik dolum yapan 1.11 YTL’ye, 40 YTL’lik dolum yapan 1.07 YTL’ye, 50 YTL’lik dolum yapan 1.03 YTL’ye, 60 YTL’lik dolum yapan 0.99 yeni kuruşa seyahat edecek. İndirimli Akbil’de de 10 YTL’lik dolum yapan bir öğrenci 0.70 yeni kuruşa, 20 YTL’lik dolum yapan 0.68 yeni kuruşa, 30 YTL’lik dolum yapan da 0.66 yeni kuruşa seyahat edebilecek. 
     İndirimli tarife, bilet ve Mavi Akbil’de geçerli olmayacak. 
     Halen uygulanan tarifede ise tam Akbil 1.25 YTL, indirimli Akbil de 80 yeni kuruş. 
     
</TEXT>
</DOC>
