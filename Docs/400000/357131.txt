<DOC>
<DOCNO> 357131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur43.html </URL>
<DATE> 2005/06/30/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Türk sinemasının "iyi kalpli, kötü adamı" anıldı... 
</HEADLINE>
<TEXT>

     Türk Sineması’nın "iyi kalpli, kötü adamı" Hüseyin Baradan, ölümünün 1. yıldönümünde Bornova Mezarlığı’ndaki kabri başında anıldı. 
     İzmir’i Sevenler Platformu Başkanı Sancar Maruflu, törende, Baradan’ın yeri doldurulamaz kişilikte bir sanatçı olduğunu söyledi. 
     Maruflu, Baradan’ın iyi bir karakter oyuncusu olmasının yanı sıra uzun yıllar İzmir’de foto muhabirliği yaptığını belirtti. 
     Baradan ile uzun yıllar birlikte çalışan Ege-Koop Genel Başkanı Hüseyin Aslan, Baradan’ın yokluğuna, aradan geçen 1 yıl boyunca alışamadıklarını söyledi. 
     Hüseyin Baradan’ın oğlu Levent Baradan ise sevenlerinin babasını unutmadığını anma töreniyle gösterdiklerini söyledi. 
     Hüseyin Baradan’ın sanatçı arkadaşı Muzaffer Yosun ise üzerinde "İzmir’de sanatçı kıtlığı mı var. Hiçbirini göremedim senin huzurunda. Senin deyiminle eskiye rağbet olsa, nur yağardı bit pazarına Onlar da gelirler bir gün gidilen yere..." sözlerinin yazılı olduğu kartonu, mezarlıktaki bir ağaca asarak, törene katılmayan sanatçılara tepki gösterdi. 
     
</TEXT>
</DOC>
