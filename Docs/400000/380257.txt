<DOC>
<DOCNO> 380257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko28.html </URL>
<DATE> 2005/09/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şener Bankacılık sektöründeki yabancı sermaye payı yüzde 13... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Yapı Kredi ve Şekerbank dahil bankacılık sektöründeki yabancı sermaye payının ''yüzde 13'' olduğunu açıkladı. 
     Şener, bankacılık sektöründeki son gelişmelere ilişkin düzenlediği basın toplantısında, Türkiye'nin uzun yıllar Maastricht Kriterlerindeki referans değerlerin uzağında kaldığını hatırlattı. 
     Bu kriterlerin tam üyelik safhasında dikkate alınacağını hatırlatan Şener, ancak şu anda da Türkiye'nin bu kriterlere belirgin bir yaklaşım gösterdiğini söyledi. 
     Maastricht Kriterlerinde yüzde 3 olan bütçe açığının gayrisafi yurtiçi hasılaya GSYH oranının Türkiye'de yüzde 7.1 olduğunu, bu yıl sonunda da yüzde 6.1'e ineceğinin tahmin edildiğini vurgulayan Şener, yüzde 7.9 olan enflasyon rakamının da yüzde 2.1'lik referans değere yaklaştığını hatırlattı. 
     
     BANKACILIK SEKTÖRÜ 

     1999 yılında 80'nin üzerinde olan banka sayısının 48'e indiğini kaydeden Şener, bunların 6 bin 118 şube ve 130 bin personel ile hizmet verdiklerini ifade etti. 
     Sektörün aktif toplamının 2001 yılındaki 117 milyar dolarlık seviyesinden Mayıs sonu itibariyle 237 milyar dolara yükseldiğini kaydeden Bakan Şener, toplam kredilerin de aynı dönemde 26.5 milyar dolardan 99 milyar dolara çıktığını belirtti. 
     Bakan Şener, kredilerin gayrisafi milli hasılaya GSMH oranının 2002'deki yüzde 17.8'lik seviyesinden, Haziran ayı itibariyle yüzde 26.2'ye çıktığını kaydetti. 
     Kredilerin mevduata oranını da aynı dönemde yüzde 35.5 seviyesinden yüzde 59.5'e kadar çıktığını hatırlatan Şener, kredilerin aktiflere oranının da yüzde 23'lerden yüzde 36.1'e kadar yükseldiğini vurguladı. 
     2001 yılında yüzde 1.2 olan serbest sermayenin aktiflere oranının yılın ilk yarısında yüzde 8.4'e çıktığını belirten Bakan Şener, serbest sermaye tutarının 1 milyar 361 milyon dolardan 20.3 milyar dolara yükseldiğini bildirdi. 
     Bunların sektörde sağlıklı gelişmelerin olduğunu gösterdiğini kaydeden Şener, bilanço büyüklüğünün 2001 yılından bu yana istikrarla arttığını kaydetti. 
     
     KREDİ TÜRLERİ 

     Sektörde toplam kredi hacmi artarken, bireysel ve ticari kredilerde artış görüldüğünü söyleyen Şener, ticari ve kurumsal kredilerin 2001'deki 38 milyar dolarlık seviyesinden Haziran itibariyle 84 milyar dolara, bireysel kredilerin de 4.9 milyar dolardan 35.2 milyar dolara çıktığını bildirdi. 
     
     KREDİLERDEKİ KAMU YÜKÜ DÜŞTÜ 

     Kredi hacmindeki artışta aracılık maliyetlerinin düşüşünde önemli etkisi olduğunu kaydeden Şener, ''hükümetimiz döneminde toplam kredi maliyetleri içindeki kamu yüklerinin payı yüzde 36'dan yüzde 28'e düşmüştür'' diye konuştu. 
     Bireysel ve kurumsal krediler için küçük boyutlu kredilerin artığını söyleyen Şener, 1 milyon YTL ve üzeri kredilerin toplam krediler oranının 2002 sonunda yüzde 67 iken Haziran itibariyle yüzde 42'ye düştüğünü hatırlattı. 
     Şener, buna karşılık 50 bin YTL altı kredilerin payının aynı dönemde yüzde 20.6'dan yüzde 39.1'e çıktığını ifade etti. 
     
     KONUT KREDİLERİNİN ORANI DÜNYAYA GÖRE DÜŞÜK 

     Başbakan Yardımcısı, konut kredilerinin milli gelire oranının Türkiye'de yüzde 1.34 seviyesinde kalırken, ABD'de yüzde 60'ın üzerinde olduğunu, bu oranın 15 AB üyesi ülkede yüzde 45 seviyesinde bulunduğunu belirtti ve ''Türkiye'deki oran Cezayir, İran, Fas ve Bangladeşten daha geri bir oranı yansıtmaktadır. Dolayısıyla konut kredisi miktarını artırmamız, dünyadaki tablo ile uyumlu hale getirmemiz gerekli diye düşünüyoruz'' dedi. 
     
     YABANCI SERMAYE 

     Sektördeki yabancı sermaye artışına da değinen Şener, bu ilginin sektördeki olumlu gelişmelerden kaynaklandığını vurguladı. 
     Şener, Yapı Kredi ve Şekerbank dahil, bankacılık sektöründeki yabancı sermaye payının yüzde 13 olduğunu belirtti. 
     
     "BANKACILIK SEKTÖRÜNDE AKTİFLER 353 MİLYAR DOLARA ULAŞACAK" 

     Devlet Bakanı ve Başbakan Yardımcısı Abdüllatif Şener, bankacılık sektöründe 2008 yılı sonunda toplam aktiflerin 353 milyar dolar, kredilerin 168 milyar dolar, mevduatın da 177 milyar dolara ulaşacağını tahmin ettiklerini açıkladı. 
     Şener, bankacılık sektöründeki son gelişmelere ilişkin düzenlediği basın toplantısında, bireysel kredilerin toplam kredilere oranının 2001'deki yüzde 14.5 seviyesinden Haziran sonu itibariyle yüzde 28.9'a çıktığını belirtti. 
     Aynı dönemde tüketici kredilerinin 2.4 milyar YTL'den 20.1 milyar YTL'ye, kredi kartlarının da 2.6 milyar YTL'den 15.4 milyar YTL'ye yükseldiğini kaydeden Şener, "2004 yılı sonuna kadar kredi kartı bakiyesinin altında seyreden tüketici kredileri bu yıl kredi kartları bakiyesini aştı" diye konuştu. 
     2002 yılında 460 milyon YTL olan konut kredilerinin Haziran ayı itibariyle 6.1 milyar YTL'ye çıktığını belirten Şener, taşıt kredilerin de 5 milyar YTL'ye yükseldiğini söyledi. 
     
     İPOTEKLİ KONUT FİNANSMAN SİSTEMİ 

     Türkiye'de konut finansmanının daha çok kurumsal olmayan yöntemlerle gerçekleştirildiğini hatırlatan Bakan Şener, enflasyon ve faizdeki düşüş nedeniyle konut kredilerinde artış görüldüğünü kaydetti. 
     Toplam krediler için konut kredilerinin payının yüzde 5'ler seviyesinde olduğunu ve bunun gelişmiş ülkelere göre düşük düzeyde kaldığını söyleyen Şener, ipotekli konut finansman sisteminin devreye girişinin kurumsallaşmaya katkı sağlayacağını, vadenin uzayıp, faizin düşeceğini vurguladı. 
     
     TAKİPTEKİ KREDİLER 

     Bu arada kredilerin takibe düşme oranının da giderek düştüğünü söyleyen Şener, bu oranın 2001'deki yüzde 29.3'lük seviyesinden Haziran itibariyle yüzde 5.4'e indiğini kaydetti. 
     Bireysel kredilerde takibe düşme oranının daha da düşük seviyelerde olduğunu kaydeden Başbakan Yardımcısı, bunun konut kredilerinde yüzde 0.2, taşıtta yüzde 0.7, tüketici kredilerinde de yüzde 0.6 seviyesinde kaldığını belirtti. 
     Buna karşılık kredi kartlarında 2002 yılında yüzde 4.9 olan takibe düşme oranında 1 puanlık artış görüldüğüne işaret eden Şener, "Buradaki takibe dönüşüm oranı toplam kredilerdeki takibe dönüşüm oranına yakın bir düzeydedir. Zaten bu konudaki talepler de dikkate alınmak suretiyle bir yasal çerçevenin oluşturulmasını gerekli gördük. Bu ılımlı trendler bu konuda etkili olmuştur. Meclis açıldıktan sonra bu kanun tasarısı yasalaşacaktır" dedi. 
     
     İSTANBUL YAKLAŞIMI-DIŞ KREDİLER 

     İstanbul yaklaşımı kapsamında 318 firma ile 6 milyar dolarlık yeninden yapılandırma sözleşmesi yapıldığını kaydeden Şener, burada başvuru gerçekleşme oranının yüzde 96.1'i bulduğunu kaydetti. 
     Sektörün sağladığı dış kredilerdeki artışa da dikkat çeken Şener, 2003-2005 döneminde sendikasyon kredilerinin 3.8 milyar dolardan 6.6 milyar dolara, seküritizasyon kredilerinin de 2.8 milyar dolardan 6.4 milyar dolara yükseldiğini kaydetti. Şener bu dönemde dış piyasalardan sağlanan kredinin 6.6 milyar dolardan 12.9 milyar dolara çıktığını vurguladı. 
     
     BÜYÜK MEVDUAT ARTIYOR 

     Mevduatta TL lehine gelişme olduğunu söyleyen Şener, buna karşılık büyük mevduatın oranının arttığını söyledi. 
     Şener, 1 milyon YTL üzerindeki mevduatın toplam mevduata oranını 2002 yılındaki yüzde 24.3 seviyesinden Haziran sonu itibariyle yüzde 35.6'ya çıktığını, buna karşılık 10 bin YTL altı mevduatın yüzde 18.2'den yüzde 12.1'e gerilediğini ifade etti. 
     
     2008 YILINDA BANKACILIK SEKTÖRÜ 

     Şener, yapılan tahminlere göre, 2001 yılında yüzde 30.5, Haziran itibariyle de yüzde 59.5 seviyesinde bulunan mevduatın krediye dönüşüm oranının 2008 sonu itibariyle yüzde 90'nın üzerine çıkacağını söyledi. 
     Şener, 2008 yılında toplam aktiflerin 353 milyar dolara, kredilerin 168 milyar dolara, mevduatın ise 177 milyar dolara ulaşacağını tahmin ettiklerini açıkladı. 
     Bu dönemde mevduatın krediye dönüşüm oranının sürekli artacağını tahmin ettiklerini kaydederken, Hazine'nin borçlanma ihtiyacının azalacak olması nedeniyle bu kağıtlarına gidecek mevduat oranının düşeceğini belirtti. 
     
     KARLILIK 

     Ayrıca sektörde geçen yıl 4.5 milyar dolarlık bir karın ortaya çıktığını hatırlatan Şener, buna karşılık bankaların kar marjlarında azalma olduğunu, bunun da devlet iç borçlanma senetlerinin reel faizlerindeki azalıştan kaynaklandığını söyledi. 
     Basel II'ye geçiş konusundaki çalışmaların da sürdüğünü söyleyen Bakan Şener, Basel II'ye geçiş açısından sistemde herhangi bir risk görünmediğini sözlerine ekledi. 
     
</TEXT>
</DOC>
