<DOC>
<DOCNO> 385296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo09.html </URL>
<DATE> 2005/10/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Terim Almanya'ya gidersek, Nuri de kadroda olur... 
</HEADLINE>
<TEXT>

     Milli Takımlar Teknik Direktörü Fatih Terim, 18. Dünya Kupası Avrupa Eleme Grubu'nda 12 Ekim Çarşamba günü deplasmanda Arnavutluk ile yapacakları maçı satranç gibi oynayacaklarını söyledi. 
     CNN Türk'te canlı yayında konuşan Fatih Terim, Arnavutluk'un maça rahat çıkacağını belirterek, ''Rahat olan takım daima tehlikeli işler yapar. Bizim tek amacımız kazanmak olacak. Play off'a kalmak için her şeyi yapacağız'' dedi. 
     Oyuncuların rahatlığını devam ettirmek istediklerini anlatan Terim, '' Arnavutluk maçını 'olmak ya da olmamak' gibi bir havaya sokmayıp, futbolcuların bu rahatlığının devam etmesini istiyoruz. 'Yandık, bittik'' gibi şeyler, paniğe yol açar. Arnavutluk maçını satranç gibi oynayacağız. Her türlü şarta hazır olacağız. Oyunda her türlü, her dakika değişiklik yapabiliriz'' diye konuştu. 
     Fatih Terim, milli maçlarda herkesin kazanmak için uğraştığını dile getirerek, ''Arnavutluk da bize 'hoşgeldin Türkiye, sizi severiz, buyurun kalemizi açtık' demeyecek. Bizim de böyle bir isteğimiz de yok. Hak etmezsek zaten gitmeyelim'' şeklinde konuştu. 
     
     ''SAKAT OYNATMAYIZ AMA ARTIK FEDEKARLIK ZAMANI'' 
     Terim, Arnavutluk maçı öncesi sakat oyuncuları bulunmadığını, Emre ve Okan'ın da yarın hazır olmalarını beklediğini söyledi. 
     Emre'nin durumunu yarın daha net göreceklerini kaydeden Terim, şöyle devam etti 
     ''Arnavutluk maçında kimse kusura bakmasın. Bir defaya mahsus kulüplerimiz de bizi hoşgörecek. Hafif-mafif yok artık. Biz oyunculara gereken ilgiyi gösteriyoruz. Sakat oynatmayız ama artık biraz fedekarlık zamanıdır. Artık bu maçta kim varsa bütün silahları kullanacağız.'' 
     
     ''ALMANYA'YA GİDERSEK, NURİ KADRODA OLUR'' 
     Nuri Şahin'in çok efendi ve saygılı bir genç olduğunu anlatan Terim, ''Nuri beklemediğimiz kadar olgun biri, aile terbiyesi ve saygısı üst düzeyde'' dedi. 
     Terim, Nuri'nin çift pasaportlu olmasının kendisini ilgilendirmediğini vurgulayarak, ''Alman vatandaşı, İngiliz vatandaşı bu konuya fazla takılmış değilim. Oyuncunun yüreğinden gelirse bu formayı giymeli. Tabii ki durup dururken oyuncumuzu kimseye kaptırmayız. O da bu formayı giymek istedi. Almanya'ya gidersek, Nuri de kadroda olur. 6 ay Dünya Kupası'na hazırlanma dönemimiz olacak. 6-7 maç yapacağız. Nuri daha da iyi olacak.'' 17 Yaş Altı Milli Takımı'nda Nuri'nin dışında A Milli Takıma alabilecekleri birçok oyuncu olduğunu kaydeden Terim, bu oyuncuların takımlarında oynayıp, biraz olgunlaşması gerektiğini söyledi. 
     Fatih Terim, Almanya maçında ilk 11'de oynattığı Halil'i sakatlıklar olmasa bile oynatmayı düşündüğünü dile getirerek, ''Hakan Şükür ve Fatih de olsa Halil'i ilk 11'de oynatacaktım. Çünkü onu milli maçta baştan başlayarak görmek istiyordum. İkinci yarı 'Kasığımda problem var, çıkabilir miyim ' dedi ve çıkardım'' şeklinde konuştu. 
     
     ''BAZI ŞEYLERİN KISA SÜREDE BU KADAR OTURACAĞINI DÜŞÜNMEDİM'' 
     Fatih Terim, futbolcularla beraber yaptıkları antrenman sayısının 15-20'i geçmeyeceğini belirterek, ''Çok kısa sürede bazı şeylerin bu kadar oturacağını düşünmemiştim'' dedi. 
     Kısa sürede uyumlu, göze hoş gelen ve netice alan bir kulüp takımı görüntüsünde olduklarını vurgulayan Terim, ''Arkadaşlık, sevgi ve birbiri için aynı şeyi hissetme çok önemli. Bu, yüzde yüz sahaya yansır. Bizim bu tarafımız çok gelişiyor. Bizim felsefemiz çok basit. Top bizdeyken herkes atak düşünecek, top rakipteyken herkes kendi bulunduğu alanda savunma görevini üstlenecek'' şeklinde konuştu. 
     Terim, play off'a kalmaları durumunda hangi takım çıkarsa çıksın fark etmeyeceğini ifade ederek, ''Hayırlı bir kura diliyoruz. Artık '2. sınıf, 3. sınıf' diyeceğimiz bir takım yok. Hangisi çıkarsa fark etmeyecek. Çünkü hepsi önemli takımlar. Ama biz önce Arnavutluk'u geçip, bekleyeceğiz'' diyerek sözlerini tamamladı. 
     
</TEXT>
</DOC>
