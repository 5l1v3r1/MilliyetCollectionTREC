<DOC>
<DOCNO> 394471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo30.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Uyanık'a dava 

MURAT SANDIKÇI 

Samsunspor Yönetimi, kulüp üzerindeki temliği kaldırmayan eski başkan İsmail Uyanık'ı sürpriz şekilde mahkemeye verdi. Kulüp tesislerinde basın toplantısı düzenleyen Başkan Adnan Ölmez, "İsmail Uyanık, başkanlığı bırakmadı, kaçtı. İstanbul'dan yönettiği kulübü batağa sürükledi. Kendisiyle kulüpteki hacizi kaldırması için birçok kez görüştük, ancak anlaşmaya yanaşmadı. Biz de artık bıktık ve İsmail Uyanık'ı mahkemeye verdik" ifadesini kullandı. 

Sinan fırsat tepti 

DÜNYA Profesyonel Boks Konseyi Kıtalararası şampiyonluk unvanını elinde bulunduran boksörümüz Sinan Şamil Sam, Kazak rakibi Oleg Maskaev'e sayı ile yenilince unvan maçı yapma şansını kaybetti. Güçlü rakibi karşısında 12 raund boyunca başa baş bir mücadele çıkaran boksörümüz 11. raundda rakibine kafa atınca ring hakeminden ihtar aldı ve puanı silindi. Bu mağlubiyetle WBC Ağır sıklek şampiyonluğu için Haşim Rahman ile ünvan maçı yapma şansını da yitiren Sam, 27. maçında ringden yenik ayrılmış oldu. 

Taşdemir yarı finalde 

İSTANBUL'DA yapılan Dünya 3 Bant Bilardo Kupası'nda Tayfun Taşdemir, İspanyol Daniel Sanchez'i 3-2 yenerek yarı finale adını yazdırdı. Taşdemir bu sabah Belçikalı Frederic Caudron ile finale kalmak için mücadele edecek. Kumburgaz Marine Princess Otel'deki müsabakalarda Semih Saygıner'i 3-1 yenen Murat Naci Çoklu, çeyrek finalde İsveçli Blomdalh'a aynı skorla 3-1 teslim olarak havlu attı. 

Bravo gençler 

KIBRIS Rum Kesimi'ndeki 4. Dünya Gençler ve Ümitler Karate Şampiyonası'nda kumite takımımız şampiyon oldu. Limasol kentindeki organizasyonun ilk gününde finalde Hırvatistan'ı yenen genç millilerimiz mutlu sona ulaştı. Şampiyona bugünkü ümitler bayan ve erkekler bireysel kumite ve kata müsabakalarıyla sona erecek. 

Çifte yenilgi 

Avrupa Erkekler Voleybol Konfederasyon Kupası'nda Polis Akademisi ve Koleji, 12. Grup'taki 2. maçında Estonya'dan ESS Falck'a 3-2 yenildi. Ankara'daki müsabakanın setleri 26-28, 24-26, 25-22, 25-15 ve 10-15 kapandı. Temsilcimiz grupta bugün 15.30'da S.Karadağ'dan B.Rivijera ile karşılaşacak. Aynı kupada Arkasspor ise, Slovenya'da S.Topalsica'ya 3-1 25-20, 23-25, 25-18, 25-22 boyun eğdi. İzmir ekibi, bugün 16.00'da Polonya'dan Czestochowa ile karşılaşacak. 


</TEXT>
</DOC>
