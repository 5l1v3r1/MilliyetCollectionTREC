<DOC>
<DOCNO> 358229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo07.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda yeni tarife 
</HEADLINE>
<TEXT>



Futbol Federasyonu Başkanı Levent Bıçakcı bugün Olimpiyatevi'nde düzenleyeceği basın toplatısı ile havuz sistemindeki yeni dağıtım kriterlerini açıklayacak. Federasyon teknik elemanlarınca hazırlanan kriterler, isim hakları satışından gelen yeni gelirlerle Süper Lig'deki her takımın önceki sezonlardan fazla para almasını sağlayacak. 
Federasyon, gelirlerin yüzde 35'ini lig başlarken eşit olarak dağıtacak. Kulüpler pastadaki toplam payın yüzde 44'ünü puana, yüzde 7'sini sıralamadaki yerine göre alacak. Anadolu kulüplerinin genelde sıcak baktığı paylaşım modelinde en tartışılan nokta 4 büyüklerin geçmişteki şampiyonlukları için alacağı yüzde 14'lük pay olacak. Bu kriterler geçen sene uygulansa Fenerbahçe'nin gelirlerinde 9 trilyon, Galatasaray'ın 1,5 trilyon artış yaşayacağı, Beşiktaş'ın 2,5 trilyon daha az gelir kazanacağı görüldü. Ligi 6. bitirip, kupada yarı final oynayan Denizlispor ise yaklaşık 4,5 trilyon fazla para kazanacaktı. 
Gaziantepspor Başkanı Celal Doğan, "Anadolu kulüpleri için dünkünden daha iyi olduğu tartışılmaz ama yeterli olup olmadığı tartışılır. 4 büyüklerle koşullarımız ve kadrolarımız arasında büyük fark var. Sütçü beygiri ile İngiliz tayını aynı yarışta koşturursan, İngiliz tayı kazanır. Şampiyonlara verilecek bonus da onlara gidecek" dedi. 


</TEXT>
</DOC>
