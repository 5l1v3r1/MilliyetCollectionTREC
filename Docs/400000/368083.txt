<DOC>
<DOCNO> 368083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo13.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Atletizmde gaflet üstüne gaflet... 
</HEADLINE>
<TEXT>

     Milli atlet Tuncay Örs'ün Atletizm Federasyonu'ndan çektiğini kimse çekmedi. 
     Litvanya'da geçen ay yapılan Avrupa Gençler Atletizm Şampiyonası'na madalya umudu olarak giden, ancak federasyonun 400 metre engelli yerine, kendisini 400 metre müsabakasına kaydettirmesi nedeniyle yarışamayan ve tribünde kalan rekortmen atlet, benzer bir olayla bu kez Türkiye'de karşılaştı. 
     Üniversite Oyunları öncesi İzmir'de hazırlıklarını sürdüren Türkiye rekortmeni Örs, federasyonun çağrısıyla Suriye ile Türkiye arasında Eskişehir'de hafta sonunda düzenlenen yarışlara geldi. 
     Oyunlar öncesinde 400 metre engellide son bir deneme yarışı koşmak için Eskişehir'e gelen Örs, Avrupa Şampiyonası'ndan sonra bir sürprizle de burada karşılaştı. Eskişehir'e gelen milli atlet, ikili yarışlarda erkeklerde 400 metre engelli müsabakasının programda olmadığını öğrenince bir kez daha şok oldu. Litvanya'dan sonra Eskişehir'de de tribünde kalan milli atlet, Üniversite Oyunları'na katılmak için yeniden İzmir'e döndü. 
     Tuncay Örs, 400 metre engellide 50.89 saniyelik derecesiyle Türkiye Rekoru'nu elinde bulunduruyor. 
     
</TEXT>
</DOC>
