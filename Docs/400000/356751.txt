<DOC>
<DOCNO> 356751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur22.html </URL>
<DATE> 2005/06/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dikkat Sıcak hava geliyor 
</HEADLINE>
<TEXT>

     MİLLİYET İNTERNET 

      Özellikle Güney Avrupa'yı kasıp kavuran sıcak hava, etkisini Türkiye'de de hissettirmeye başlıyor. Haziran ayı boyunca etkili olan sağanak yağışlar yurdu tamamen terk ederken, temmuz ayı ile birlikte hava sıcaklığı 30 dereceyi geçecek, Ege ve Akdeniz'de 35 derecenin üstüne çıkacak. İstanbul ve Erzurum'da temmuzun ilk iki günü gökyüzü parçalı bulutlu, Ankara, Antalya, İzmir ve Adana'da açık. 
     Hava sıcaklığı yarından itibaren yurdun batı kesimlerinde, hafta sonunda ise tüm yurtta artmaya devam edecek. Sıcaklıklar İstanbul'da 32, Ankara ve Adana'da 33, İzmir'de 35, Antalya'da 36, Erzurum'da 25 dereceye ulaşacak. 
     Yarın Doğu Karadeniz ve Erzurum-Kars bölümü, cuma günü Artvin-Kars çevresi sağanak yağış alıyor, diğer bölgelerimiz önümüzdeki 3 gün yaz mevsimini yaşayacak. 
     
     
     AVRUPA ALARMDA 

     AFP 

İki yıl önce onbinlerce kişinin canını alan sıcak hava felaketinden ağzı yanan Güney Avrupa, bu yıl artan sıcaklıklar karşısında alarmda. Fransız, Portekiz, İspanya ve İtalya hükümetleri, acil durum önlemleri almaya başladı. 
     FRANSA Başkent Paris ve çevresi, 'canicule' olarak bilinen öldürücü sıcaklara karşı 3'üncü dereceden alarma geçirildi. Hava sıcaklığının 35 dereceye ulaştığı Paris, öldürücü sıcaklara ilk kurbanını da dün verdi. 74 yaşındaki bir adamın sıcaklar nedeniyle yaşamını yitirdiği öğrenildi. Fransa'da sağlık bakanlığı tüm ülkede yaşlılara hizmet veren kuruluşlarda en azından bir klimalı oda zorunluluğu getiriyor. Halka özellikle 11.00-21.00 saatleri arasında dışarı çıkmamaları, alkol almamaları, sık sık duş yapmaları, çay, kahve, kola gibi kafeinli içecekler tüketmemeleri çocuk, yaşlı ve akli dengesi bozuk olanlara bol bol su içirmeleri tavsiye ediliyor. Fransa son yılların en büyük kuraklığını yaşanıyor. 
     İTALYA 1 milyondan fazla kişinin risk altında olduğunu açıklayanh Sağlık Bakanlığı, çoğu yaşlı 10 bin kişiyi gözetim altına alındı. 
     İSPANYA Haftalardır 40 derecelik sıcakla kavrulan Endülüs'te yalnız yaşayanların ve yaşlıların cep telefonuna uyarı mesajı servisi başlatıldı. Hükümeti 60 yılın en ciddi kuraklığıiçin çiftçilere 750 milyon avro acil yardımı yaptı. 
     ALMANYA Stuttgart kentinde geçen haftasonu derecenin 36.2'ye yükselmesiyle ulusal bir rekor sıcaklık yaşandı. Böyle devam ettiği takdirde işyerleri ve okulların tatil edileceği belirtiliyor. Avusturya sınırında ise 111 kişinin sıcağın etkisiyle hastanelere kaldırıldığı açıklandı. 
     BULGARİSTAN Meteoroloji temmuzda sıcaklıkların 38 derece civarında olacağını öngörürken bir yerel gazete kuaförlerde kullanılan kurutma makineleriyle fön çektimenin felçle sonuçlanabileceği uyarısında bulundu. 
     
     Facianın boyutu anlaşılamamış 

     İtalya önceki gün tamamlanan istatistiki analizlere göre 2003'te sıcağa bağlı meydana gelen ölüm sayısını 20 bin olarak açıkladı. Bu, tahmin edilen rakamın iki katı. 2003 yılındaki sıcak hava dalgası nedeniyle Fransa'da çoğu çocuklarını tatile yollayan yalnız yaşlılar olmak üzere 5 bin, tüm Avrupa'da ise 40 bin kişi ölmüştü. 
     
</TEXT>
</DOC>
