<DOC>
<DOCNO> 361417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo07.html </URL>
<DATE> 2005/07/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Vlade Divac, basketbolu bıraktı 
</HEADLINE>
<TEXT>

     Amerikan Profesyonel Basketbol Ligi'nin NBA en tanınmış oyuncularından olan ve bu ligde 16 yıllık kariyer sahibi Sırp basketbolcu Vlade Divac basketbolu bıraktığını açıkladı. 
     Divac, yaptığı açıklamada, sırt ağrılarının geçmediğini, bu nedenle gelecek sezona yeterince güçlü giremeyeceği için basketbolu bıraktığını bildirdi. 
     1989'da NBA'e adım attığı takımı Los Angeles Lakers'a geçen yıl yeniden transfer olan 37 yaşındaki 2.16'lık pivot, basketbolda bir marka olan Yugoslav ekolünün en önde gelen temsilcilerinden biri olarak kabul ediliyor. 
     Vlade Divac, standart pivot hareketlerinin yanı sıra, kendi geliştirdiği bazı hareketler ve bir pivot için oldukça çevik yapısıyla tanınıyor. 
     Divac'ın bir başka özelliği de Sacramento Kings'te oynadığı yıllarda, ''ligin savunması en zor oyuncusu'' olarak yorumlanan Lakerslı dev Shaquille O'Neal'ı başarıyla savunabilmesiydi. 
     
</TEXT>
</DOC>
