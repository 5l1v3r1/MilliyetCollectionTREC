<DOC>
<DOCNO> 357146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas06.html </URL>
<DATE> 2005/06/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kendini kopyalayabilen karıncalar 
</HEADLINE>
<TEXT>

     İsviçreli araştırmacılar, bir karınca türünün doğal genetik kopyalama yoluyla ürediğini belirledi. 
     Nature dergisinin son sayısındaki makaleye göre, Lozan üniversitesi araştırmacıları Kuzey Amerika, Batı Afrika ve Galapagos adalarında yaşayan "Wasmannia auropunctuta" türü karıncaların "kraliçelerinin", kısır işçi karınca üretmek için erkeklerin spermlerini kullandığını tespit etti. 
     Araştırmayı yürüten ekibin başkanı Profesör Laurent Keller, "kraliçe" karıncaların, yeni kraliçeler üretmek içinse sperm kullanmadığını, kızlarına tamamen kendi genlerini aktardığını belirtti. 
     
     Erkekler de yolunu bulmuş 
     Profesöre göre, erkek karıncalar da kendi genetik malzemelerini aktarmanın yolunu bulmuş. Erkekler, yumurtadaki anne genlerini bertaraf ediyor, böylece genetik bakımdan tamamen kendilerine benzeyen kopyalar ürüyor. 
     Bunun tespit edilen ilk doğal genetik kopyalama hadisesi olduğunu belirten Keller, bu durumun, milyonlarca yıl sürmüş bir evrimin sonucu olduğunu düşündüğünü kaydetti. 
     
</TEXT>
</DOC>
