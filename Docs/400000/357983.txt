<DOC>
<DOCNO> 357983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun02.html </URL>
<DATE> 2005/07/04/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Seçimlerin ardından hem iktidar, hem muhalefet zaferini ilan etti 
</HEADLINE>
<TEXT>

     Arnavutluk’ta bugün yapılan seçimlerde oy verme işleminin sona ermesinden sonra, hem Başbakan Fatos Nano’nun iktidardaki Sosyalist Partisi, hem de eski Devlet Başkanı Sali Berişa’nın muhalefetteki Demokrat Partisi seçimden zaferle çıktıklarını ilan etti. 
     Berişa, Demokrat Parti’nin merkezinde yandaşlarına hitaben yaptığı konuşmada, zaferi elde ettiklerini belirterek, "Çoğunluk bizimdir" dedi. 
     Sali Berişa, 1 milyondan fazla Arnavutun değişim için oy kullandığını belirtti ve hile yapılmasının engellenmesi için güvenlik güçlerine çağrıda bulundu. Sosyalist Parti Genel Sekreteri Gramoz Ruçi de, yandaşlarına yaptığı konuşmada, "Kazandık, Sosyalist Parti oyların yüzde 60-70’ini aldı" ifadesini kullandı. 
     Yaklaşık 2 milyon 800 bin seçmenin bulunduğu ülkede, 140 sandalyeli meclis için bugün sandık başına gidildi. 
     Resmi sonuçların yarın açıklanması bekleniyor. 
     
</TEXT>
</DOC>
