<DOC>
<DOCNO> 361981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yasam/ayas.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Aşkın'a destek yağdı 
</HEADLINE>
<TEXT>


YÖK, evinde bulunan yüzlerce tarihi eserin kayıtsız olduğu açıklanan Rektör Yücel Aşkın'a destek verecek. ODTÜ rektörü de, "Koleksiyonu bakanlık biliyordu" dedi 

BAHAR ATAKAN Ankara SİBEL KAHRAMAN İstanbul 

Van Cumhuriyet Başsavcılığı kararıyla ev ve ofisinde arama yapılan Van Yüzüncü Yıl Üniversitesi Rektörü Prof. Dr. Yücel Aşkın'a destek yağdı. 
İstanbul Üniversitesi Baltalimanı Tesisleri'nde cuma günü toplanan YÖK Başkanlığı'nın, bugün Aşkın'a destek veren bir açıklama yapacağı bildirildi. YÖK Genel Kurulu da, evinde yapılan arama sonucu yüzlerce tarihi esere el konan Rektör Aşkın'ı ele aldı. Kurul üyeleri, Aşkın'ın Atatürkçü kişiliğine dikkat çekerken, YÖK Başkanı Prof. Erdoğan Teziç de konunun hassas olduğunu ve incelemeye aldıklarını söyledi. 

Akbulut Komplo kuruluyor 
YÖK Başkanlığı'nca bugün yayımlanacak açıklamada, üniversitelerin özerk kurumlar olduğu vurgulanarak, çağdaş ve Atatürkçü rektör Aşkın'ın evine düzenlenen baskının kınanacağı ifade edildi. 
Rektör Aşkın'ın evinde yapılan aramaya ve tarihi eser koleksiyonuna el konulmasına diğer rektörlerden de tepki geldi. Bu tepkiler şöyle 
ODTÜ Rektörü Prof. Ural Akbulut Aşkın, uzun süredir tehdit alıyordu. 20 gün önce Van Müzesi'ndeki tarihi eserleri ve Aşkın'ın evindeki koleksiyonu görüntüledik. Gizli bir iş yapsa çekime izin vermezdi. Kendisiyle, koleksiyonunu ODTÜ'nün Kültür Bakanlığı'na bağlı arkeoloji müzesine bağışlaması için teknik görüşme yaptık. Atatürkçü bir insan, komplo kuruluyor. 6 yıldır koleksiyonu Kültür Bakanlığı biliyordu. Üniversite ve şehirdeki bazı kişilerin çekememezliğinden başka bir şey değil. 'Eserlerimiz yurtdışına çıkmasın, ziyan olmasın. Bu nedenle bir kamu kurumuna vermek istiyorum' diyor. Aşkın, ülkesini seven ve kültürel değerlerinin çalınmaması için kişisel servetini harcamış bir insan. 

Aras İstese kaçırırdı 
Ankara Üniversitesi Rektörü Prof. Nusret Aras Baskın anlamsız. Van'a gittiğimde gördüm rektörün tarihi eserler konusundaki ilgisini herkes biliyor. Gizli değil. Gizli olsa evine götürmezdi. İstese rahatlıkla, Ankara'ya yaptığı ziyaretlerde Van dışına çıkarabilirdi. 29 Temmuz'da toplanacak Rektörler Komitesi'nde Aşkın'a destek açıklaması çıkabilir. 
Hacettepe Üniversitesi Rektörü Prof. Tunçalp Özgen Çok şanssız bir müdahale. Aşkın'ın bu davranışa muhatap olması üzücü. Ezbere, soru işaretleri doğuran müdahale oldu. Bizi rahatsız etti. İnsanlar yargıya güvenmediği zaman sıkıntı doğar. Savcı kamuoyunu rahatlatacak bir açıklama yapmalı. 

Bernay Ulus destek vermeli 
19 Mayıs Üniversitesi Rektörü Prof. Ferit Bernay Her şey açık ve ortadayken böyle bir tutum içine girilmesini yadırgıyorum. Devletin saygın kurumlarının başında görev yapan saygın insanlara yapılan muamelelerin onarılamaz zararlar verdiğini düşünüyorum. Zor şartlarda neler başardığını çok iyi biliyoruz. Pek çok arkadaşımızı Doğu Anadolu'ya göndermekte zorlanırken kendisi büyük bir yükün altına girdi. Türk ulusu ve yetkilileri ona destek olmalı. 
Marmara Üniversitesi Rektörü Prof. Dr. Tunç Erem Rektör seyahatteyken yapılması çok yanlış, ayıp. Üniversitelere karşı husumetin başka belirtisi. Devlet bu mu Mantaliteyi anlamış değilim. Bu davranış çok çirkin. Kabullenilecek olay değil. Devletin bu şekilde çalışmaması lazım. Kınıyorum. 
Eski Yıldız Teknik Üniversitesi Rektörü Prof. Dr. Ayhan Alkış Yüzüncü Yıl Üniversitesi, Atatürk'ün vasiyetini yerine getiren, cumhuriyetin bir kalesidir. Ancak geçmiş dönemlerde bu ideolojiden sapmalar olmuştur. Yücel Aşkın arkadaşımız bunu düzeltmek, doğrultmak ve Atatürk'ün vasiyetini yerine getirmek için çok çaba sarf etmiştir. Önceden bu kalenin içinde barınmış, ele geçirmiş olanların bir komplosuyla karşı karşıyadır. 

Saylan Şeriatçılar tehdit ediyordu 

YÖK Genel Kurulu üyesi ve Çağdaş Yaşamı Destekleme Derneği ÇYDD Başkanı Türkan Saylan da, üniversitedeki şeriatçı oluşumun önüne geçip çağdaş bir yükseköğretim kurumu meydana getirmek için çalışmalar yapan Aşkın'ın ve eşinin uzun zamandır ölüm tehdidi aldığını ifade etti. Saylan, Van'daki 'Şehrivan' adlı yerel gazetenin, üniversiteye ve ÇYDD Van şubesine yönelik saldırıları olduğunu, konunun yargıya taşındığını da aktardı. Üniversitelere yönelik büyük bir saldırı hazırlandığını öne süren Saylan, "'YÖK'ü yok ederiz' tehditlerinin savrulduğu dönemde hükümetin de uyarılması gerekiyor. Bu kurumlara yapılacak her saldırıda hükümet ve devletin dikkatli olması gerek. Üniversitelerin medrese olmasını istemiyoruz" dedi. 


</TEXT>
</DOC>
