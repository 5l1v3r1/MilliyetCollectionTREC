<DOC>
<DOCNO> 354311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun20.html </URL>
<DATE> 2005/06/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fehriye Erdal, Sabancı suikastıyla ilgili Belçika'da yargılanamayacak 
</HEADLINE>
<TEXT>

     Belçika'nın Bruges mahkemesi, terörist Fehriye Erdal'ın Sabancı suikastıyla ilgili Belçika'da yargılanamayacağına karar verdi. 
     Mahkeme, DHKP-C militanlarının 1999'da Knokke şehrinde silah ve yasadışı propaganda malzemesi bulundurmalarıyla ilgili olaraksa Bruges ceza mahkemesinde yargılanmaları kararını aldı. 
     Mahkeme, bugün aldığı ikinci kararında, terörist Fehriye Erdal'ın Sabancı suikastıyla ilgili Belçika'da yargılanamayacağı, Belçika mahkemelerinin bu konuda yetkili olmadığı sonucuna vardı. 
     Sabancı ailesinin avukatı Fernand Schmitz, mahkemenin Erdal'ın Belçika'da yargılanamayacağı kararına karşı Gent mahkemesinde temyize gideceğini açıkladı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996'da öldürülmesi olayının zanlılarından Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu ithamlar arasında terör örgütü üyesi olmak, silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Sanıklar arasında, Fehriye Erdal ile birlikte ele geçirilen Kaya Saz, Musa Asaoğlu ve Zeki Karaman, bunlarla işbirliği yaptıkları belirlenen Şükriye Akar Özordulu, İrfan Demirtaş, Hasan Ekici, Nebi Albayoğlu, Zerrin Sarı, Bahar Kimyongür ve Aydın Daldal yer alıyor. 
     

     
</TEXT>
</DOC>
