<DOC>
<DOCNO> 393061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko12.html </URL>
<DATE> 2005/11/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dev bankaları parmağında oynatıyor 
</HEADLINE>
<TEXT>

     Dünyanın en zengin işadamları listesinde dördüncü sırada yer alan Suudi Prensi El Velid Bin Talal'in yatırım stratejileri, dünyanın en büyük bankalarının yüreğini ağzına getiriyor 

Referans Gazetesi 

Dünya çapındaki yatırımlarıyla ses getirmeye başlayan Arap sermayesinin en büyük isimlerinden biri olan Suudi Arabistan Prensi El Velid Bin Talal, yabancı bankalardaki varlıklarını daha da genişletme planı peşinde. ABD'li Citigroup'ta 10 milyar dolarlık hisse sahibi olan El Velid son dönemlerde İngiliz HSBC ile Alman Deutsche Bank ile yeni ortaklıklar konusunda görüşmeler yürütüyor. ABD hayranlığı ile tanınan prensin Citigroup dışındaki başka yabancı bankalara ilgi göstermesi ise son dört yıldır borsadaki hisse değerlerinde sürekli düşüş yaşayan Citigroup'u diken üzerinde tutuyor. "Çıkarım neredeyse oraya giderim" diyen El Velid, HSBC'nin kendisine özellikle Afrika kıtasında, Deutsche Bank'ın ise Suudi Arabistan ve Körfez bölgesinde yardımı dokunacağına inanıyor. Buna rağmen "Bu yeni ortaklıklar benim Citigroup'la olan uluslararası müttekifliğimi ve bağımı asla değiştirmeyecek" diyen Prens, üç bankayı da adeta parmağında oynatıyor. 
     
     Citigroup'la ilişkide dönüm noktası 

     Citigroup'un El Velid ile arasındaki 25 senelik ilişkisi süresince iki tarafın da karşılıklı olarak bir diğerinin kredibilitesini desteklediğini düşünen uzmanlara göre, El Velid'in başka bankalarla ilgilenmeye başlaması, bu nedenle Citigroup'u kaygılandıryor. Çünkü El Velid ile Citigroup arasında yaşanacak herhangi bir anlaşmazlık bu 25 yıllık ilişkide dönüm noktası olabilir. Ancak uzmanlara göre, bir çok kişinin yatırım yapması için gözünün içine baktığı El Velid'in bankacılık ve yatırım ilişkilerini Citigroup sınırlarının dışına taşıma isteği gayet doğal. Punk Ziegel Co yatırım şirketi analisti Richard Bove'a göre Prensin bankacılık sektöründe farklı lezzetler tatma stratejisinin "bir tüketicinin cebinde altı kredi kartı birden taşımasından hiç bir farkı yok". El Velid, Suudi Arabistan'da bankacılık ve brokerlık hizmeti sağlaması için bu yıl Almanya'nın en büyük bankası olan Deutsche Bank ile ortaklık kurdu. Pazar büyüklüğü açısından Avrupa'nın bir numarası olan HSBC'yle de Sahara altı Afrika'daki şirketlere yatırım yapmak için ayrı bir ortaklığa soyundu. Citigroup'un yaşadığı skandallar ve hisse senetlerinde görülen sürekli düşüş nedeniyle Deutsche Bank ve HSBC ile bağlarını güçlendirmeye başlayan Prens, yine de Citigroup'a destek çıkmaktan vazgeçmiyor. Prense göre bu skandalları arkasında bırakan Citigroup'un hisse değerinde önümüzdeki yıllarda yüzde 50 yükseliş yaşanabilir. Citigroup'ta yüzde 4.3'lük bir hisse sahibi olan Prens, ABD'nin medya devi Time Warner'da da yüzde 1'lik bir pay sahibi. 
     
     Newscorp'daki hissesini artıracak 

     1990'lı yılların sonundan itibaren ünlü markalar yaratmış batılı şirketlerde hisse satın almaya başlayan El Velid'in Apple Computers ve Motorola gibi şirketlerde söz hakkı var. Son yıllarda özellikle gelişmekte olan pazarlara odaklanmaya başlayan El Velid, Savoy ve For Seasons gibi oteller zincirilerine de ilgi duyuyor. 2000 yılında ABD borsalarında yaşanan çöküşün hemen ardından borsanın sorunlu internet şirketlerine 2 milyar dolarlık yatırım yapan El Velid, Amazon, DoubleClick ve iflas eden WorldCom gibi dev şirketlere yatırım yapmıştı. Rupert Murdoch'ın dev medya şirketi News Corp.'da da 2,6 milyar dolarlık hisse sahibi olan El Velid, şirketi kontrol altına almak isteyen satın alma tekliflerine engel olabilmek için News Corp'daki hissesini artırmayı düşünüyor. 
     
     2010 yılında dünyanın en güçlü adamı olabilir 

     14 yaşında kendi şirketinin başkanı olan, 31 yaşında ise dolar milyarderi haline gelen El Velid'in hisse sahibi olduğu şirketler arasında, Saks Holdings, Euro Disney, Four Seasons Hotels, Apple Computer, Mediaset, Netscape Communications, Motorola, News Corporation, Daewoo, Planet Hollywood gibi dev isimler var. 1995 yılında Businessweek dergisinde hakkında yazılan bir makalede, El Velid için "2010 yılına kadar dünyanın en güçlü adamı olacak" deniyordu. Ekonomi dünyasının en prestijli yayınlarından biri olan Forbes dergisinin her yıl yayınladığı "Dünyanın en zengin adamları" listesine göre ise El Velid şu anda dünyanın en zengin dördüncü işadamı konumunda. Evli ve iki çocuk babası olan El Velid, üniversite eğitimini ABD'deki Menlo College'ın Sanat ve Bilim fakültesinde tamamlamadı. Yüksek lisans eğitimini ise Syracuse Üniversitesi'nde aldı. Suudi Arabistan'ın gelenekselciliğini eleştiren El Velid, reform yanlısı görüşleriyle de tanınıyor. Kral Fahd'ın yeğeni olan El Velid , tam anlamıyla bir ABD hayranı. ABD siyaset sisteminin öğretilmesi için Kahire ve Beyrut'taki üniversitelerde merkezler kurulmasına destek veren El Velid, kraliyet soyundan gelmesine rağmen politikadan uzak duruyor. İşadamı kimliği ile öne çıkan El Velid'in toplam varlığı ise 21,5 milyar dolar. Bu servet El Velid'i aynı zamanda Müslüman dünyasının da en zengini yapıyor. El Velid yatırımlarını kendisine ait olan Kingdom Holding Company aracılığıyla gerçekleştiriyor. 
     
</TEXT>
</DOC>
