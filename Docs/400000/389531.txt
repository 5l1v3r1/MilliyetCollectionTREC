<DOC>
<DOCNO> 389531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy10.html </URL>
<DATE> 2005/10/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Unakıtan Ne affa ne başka bir maddeye ihtiyacım var 
</HEADLINE>
<TEXT>

     Maliye Bakanı Kemal Unakıtan, "Ne affa, ne başka bir maddeye ihtiyacım var. Herhangi bir maddenin arkasında gizlenme gibi bir durumum asla söz konusu değil" dedi. 
     AK Parti TBMM Grubu toplantısı öncesi gazetecilerin sorularını yanıtlayan Unakıtan, bir gazetecinin, hakkındaki gensoru önergesinin TBMM Genel Kurulu’nda bugün görüşüleceğini hatırlatarak, "Moraliniz nasıl " diye sorması üzerine, "Gayet iyi" yanıtını verdi. 
     Kamu Alacaklarının Tahsili ve Terkinini Öngören Yasa Tasarısı’nda aracılı ihracatla ilgili maddeden kendisinin de yararlandığının söylendiğinin ifade edilmesi üzerine Unakıtan, şöyle konuştu 
     "TBMM Genel Kurulu’nun kararı ne olursa, ona göre hareket edilir. 
     Ancak benim ne affa, ne başka bir maddeye ihtiyacım var. Herhangi bir maddenin arkasında gizlenme gibi bir durumum asla söz konusu değil. 
     Sözü edilen davalar görülüyor, ilgili yönetim kurulu üyelerinin davaları devam ediyor. Onlarla ilgili herhangi bir alınmış karar söz konusu değil, hatta o davalardan bir tanesi beraatla sonuçlanmış. 
     Benim bu getirilen maddeyle bir ilgim söz konusu değildir, onu açıklıkla belirtmek isterim." Maliye Bakanlığı’nın vergi kaçakçılığını önlemek için bir çalışma yürütüp yürütmediğine ilişkin bir başka soru üzerine Unakıtan, Gelirler Vergisi, Kurumlar Vergisi ve Vergi Usul Kanunu’nda tamamen değişiklik yapacaklarını söyledi. Yeni Kurumlar Vergisi Kanunu üzerindeki çalışmaların son aşamasına geldiğini, hazırladıkları teklifi Kasım ayı içinde hükümete sunacaklarını ifade eden Unakıtan, Gelir Vergisi Kanunu’nun ardından, Vergi Usul Kanunu’nu gündeme getireceklerini, Vergi Usul Kanunu ile usule ve cezalara ilişkin konularda değişiklik yapacaklarını söyledi. 
     Unakıtan, düzenlemeler tamamlanana kadar vergi kaybı olmayacağını da kaydetti. 
     Bir başka soru üzerine sağlığının iyi olduğunu ifade eden Unakıtan, "Oruç tutabiliyor musunuz" sorusuna da "Maalesef doktorlar izin vermiyor" karşılığını verdi. 
     
</TEXT>
</DOC>
