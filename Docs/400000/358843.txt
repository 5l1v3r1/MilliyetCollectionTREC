<DOC>
<DOCNO> 358843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo01.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Plase Beşiktaş 
</HEADLINE>
<TEXT>


Wisla Krakow Başkanı, Zurawski için Celtic'e hafta sonuna kadar süre tanıdıklarını belirtti, "Belirlenen parayı vermezse, Beşiktaş'ın teklifini değerlendireceğiz" açıklamasını yaptı 

ORHAN YILDIRIM 


Trabzonspor'un uzun süre transferi için çaba harcadığı Zurawski'nin artık Beşiktaş'a daha yakın olduğu ifade edildi. 
Polonya basınına bir açıklama yapan Wisla Krakow Başkanı, Celtic'e hafta sonuna kadar süre tanıdıklarını belirterek, "Eğer bu süre içinde istediğimiz rakamı vermezlerse, Beşiktaş'ın yaptığı ciddi teklifi değerlendireceğiz. Zurawski Beşiktaş'a daha yakın" ifadesini kullandı. 
Avusturya'da takımın yanında bulunan Başkan Yıldırım Demirören de, "Zurawski'nin golcülüğü ve kalitesi ortada. Her sezon 25 golün altına indiği yok. Ancak tek bir isim üstünde durmuyoruz. Birkaç gün içinde santrfor sorununu çözeceğiz" diye konuştu. 
Zurawski dışında Kartal'ın ilgilendiği diğer isim Kovaçeviç için de Teknik Direktör Rıza Çalımbay olumlu görüş belirtti. Çalımbay, Demirören'in de gönlünden geçen ilk isim olan Sırp futbolcu için, "Tam benim düşündüğüm tarzda bir golcü. Ancak şartları ağır. Takım içindeki dengeleri koruyup, aynı zamanda da kulübün mali yapısını düşünmek zorundayım" diyerek bu futbolcuda tek sorunun para olduğunu ortaya koydu. 

Başkan kazandı 

Beşiktaş Başkanı Yıldırım Demirören, Rıza Çalımbay ile girdiği iddiayı kazandı. Dün öğlen basın mensuplarına yemek veren Demirören burada eline kağıt kalem alıp iki ayrı kadro kurdu ve kendi takımının kazanması halinde bin euro da prim vereceğini açıkladı. 
Akşam yapılan idmanda Rıza Çalımbay kendi takımında oynarken, karşılaşmayı başkanın takımı 7-2 kazandı. Golleri Ahmet Dursun 2 , Tümer 2 , Kürşat, Ali Güneş ve Tayfur atarken, Rıza Çalımbay'ın takımının gollerini Sergen 2 kaydetti. 
Şiddetli yağmur altında biten maç sonrası, başkan Demirören, Çalımbay'ın yanına gidip, "Takma kafana hoca sana öğlen sonucu zaten söylemiştim" diye espri yaparken, Çalımbay, yenilgiyi yağmurun sahayı ağırlaştırmasına bağladı. 
Bu arada dünkü idmanda genç Ergün'ün sakatlanması herkesi üzdü. Ağlayarak otele giden genç oyuncunun sol ayak çapraz bağlarında kopma meydana geldiği ve yaklaşık üç aya sahalardan uzak kalacağı öğrenildi. 

Yayında da eşitlik 

Yıldırım Demirören, yeni havuz sisteminin uygulanamayacağını söyledi, dört büyükler olarak haksızlıkla karşı karşıya kaldıklarını söyledi. 
Bu konuda taviz vermeyeceklerini de tekrarlayan Demirören, "Havuzun en büyük gelirleri hangi kulüplerden karşılanıyor ortada. Madem böyle bir karar aldılar, o zaman bizim 17 maçımızı vermesinler. Ligdeki her takımın 6 maçını eşit yayınlasınlar bakalım ne oluyor. Federasyon böyle bir karar alıyorsa, havuzun oluşmasındaki en büyük faktör olan 4 büyük kulübün de bazı kararlar alıp, uygulama değiştirme hakkı var" dedi. 
Öte yandan Demirören, Fenerbahçe Başkanı Aziz Yıldırım'ın kızının düğünü için cumartesi günü kamptan ayrılıp İstanbul'a dönecek. 

'Üç maç yeter' 

Sinan, Diyarbakır'da 12 gol atıp, 6 asist yaptığını söyledi, "Üç karşılaşma oynayayım, başarısız olursam kendim giderim" dedi 

ORHAN YILDIRIM 

Lucescu döneminde Altay'dan transfer edilen, hayal kırıklığıyla sonuçlanan ilk sezonun ardından Diyarbakırspor'a kiralanan Sinan Kaloğlu, Beşiktaş'ın Seefeld kampında adeta deneniyor. Genç golcü bunu kabul etmek istemese de yine de içindeki burukluğu söylemeden edemiyor. İşte Sinan'ın ağzından yaşadıkları ve beklentileri 
Lucescu tek forvet oynattığı için fazla yer bulamadım. İyi ve kötü günlerim oldu. Ancak yine de iyi oynadım, şanssızdım, tam 6 topum direkten döndü.Kiralık olarak geçen sezon çok kulüp istiyordu, Diyarbakır'ı tercih ettim. Bu takıma karşı bir sempatim vardı. Kadrosu kısıtlıydı. Bir de çok ceza aldık. Allah'a şükürler olsun ki ligde kalmayı başardık.Rıza hoca ile konuştum. Benim nasıl bir oyuncu olduğumu çok iyi biliyor. 12 gol atıp, 6 asist yaptım. Yarım kalan bazı şeyleri tamamlamak istiyorum. Aslında bu kampı deneme gibi görmüyorum, ama yine de bir burukluk yaşıyorum. Mantıksızlık var ortada. Oynadığım ve başarılı geçen bir sezon var. Hem de oynadığım takımın durumu da ortada. İsterdim ki, hoca gibi, yönetim de bana çok güvensin. Herkes benim karakterimi, futbolculuğumu biliyor.Sadece iki maç üst üste oynamam yeterli. İki maç arka arkaya oynatılmadım hiç. Bir maç 90 dakika, diğer maç kadroda yok. Bu nedenle çok değil, üst üste üç maç istiyorum sadece. Güvenip oynatsınlar. Başarısız olursam zaten ben ısrar etmem. 

'Herkese nasip olmaz' 

Gaziantepspor'da bir sezon kiralık oynadıktan sonra, Beşiktaş'a dönen Gökhan Zan, kulübün resmi sitesine açıklamada bulundu. Kırmızı - Siyahlılar'da geçirdiği dönemin kendisine çok faydalı olduğunu vurgulayan başarılı savunmacı, bunu Siyah - Beyazlı forma altında da sürdürmek istediğini ifade etti. 
Gökhan şöyle devam etti "Yapı olarak agresif ve hırslıyım. Kendime çok güveniyorum. Çünkü Beşiktaş formasını giymek herkese nasip olmaz. Futbolcu arkadaşlarımızın hepsi çok iyi oyuncular. Fakat kim daha çok çalışırsa, o formayı giyecek." 


</TEXT>
</DOC>
