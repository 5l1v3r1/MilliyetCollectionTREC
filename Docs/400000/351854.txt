<DOC>
<DOCNO> 351854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy07.html </URL>
<DATE> 2005/06/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"İş dünyasının AK patronları" tartışması 
</HEADLINE>
<TEXT>

     AK Parti Genel Başkan Yardımcısı Akif Gülle, "Kendilerini çok önceden kanıtlamış kişileri, AK Parti ile organik ilişkisi veya gönül bağı bulunduğu belirtilerek, mevcut konumlarını AK Parti ile irtibatlandırmak son derece yanlıştır, tehlikeli bir ayrımcılıktır" dedi. 
     Gülle, yaptığı yazılı açıklamada, "AK Patronlar" başlığıyla bugün bir gazetede yer alan haberin "üzüncü verici ve hayret uyandırıcı" olduğunu ifade etti. 
     Söz konusu haberlerde AK Parti ile organik ilişkisi veya gönül bağı bulunduğu belirtilen işadamlarının tamamının, partinin kuruluşundan önce iş dünyasında belli bir yere gelmiş, kendilerini çok önceden kanıtlamış kişiler olduğunu belirten Gülle, şunları kaydetti 
     "Hal böyle iken, Yeni Para Dergisi ile Sabah Gazetesi’nde AK Partili olarak listelenen işadamlarının mevcut konumlarını AK Parti ile irtibatlandırmak son derece yanlıştır, haksızlıktır, hatta tehlikeli bir ayrımcılıktır. Dolayısıyla, bu haberlerin halkın yanlış algılamasına yol açacak, gerek söz konusu işadamları ve gerekse partimiz üzerinde olumsuz bir imaj oluşturmak maksadının olduğu açıktır. 
     Söz konusu haberler, Türkiye’nin iş dünyasını kategorize etmekte, toplumsal yarardan uzak açık bir yönlendirme içermektedir." 
     
</TEXT>
</DOC>
