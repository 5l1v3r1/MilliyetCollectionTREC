<DOC>
<DOCNO> 362014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun15.html </URL>
<DATE> 2005/07/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Alman B.Z gazetesi Türk babaların endişesi 
</HEADLINE>
<TEXT>

     Almanya'nın başkenti Berlin'de yayınlanan B.Z gazetesi, ''Türk babaların endişesi'' başlığıyla verdiği bir haberde, Berlin'de yaşayan ve çocuklarının radikal dinciler tarafından etkilenmelerinden endişe duyan bazı Türk babaların görüşlerine yer verdi. 
     Tiergarten semtinde bir kafe işleten Erdoğan Betüner 42 bu konuda gazeteye yaptığı açıklamada, Londra'daki terör saldırısından büyük üzüntü duyduğunu belirterek, ''Böyle bir olay Berlin'de de olabilir ve belki benim ailemin başına gelebilirdi. Oğlum 15 yaşına girdiğinde daha sık dua etmeye başladı. Arada bir insanın aklına fanatik bir dinci olabileceği ihtimali geliyor'' dedi. 
     Bir kız ve bir erkek çocuk babası Betüner, bu nedenle oğluyla bu konularda konuştuğunu, diğer dinlere ve insanlara hoşgörü gösterilmesi gerektiğini söylediğini, kendi oğlunun iyi bir Müslüman olduğunu ve teröristlerin Müslüman olmadığını kaydetti. 
     Bir kız ve bir erkek çocuk sahibi Süren Nejat 40 da teröristlerin İslamiyet'i kötüye kullanmalarına çok üzüldüğünü ve dindar insanların terör eylemleri düzenleyemeyeceklerini belirterek, teröristlerin ailelerinin çocuklarını sevmediklerine inandığını söyledi. 
     Londra'daki terör saldırılarıyla ilgili olarak ''Bir çocuk bunu ailesine nasıl yapabilir ve bu kadar insanı öldürebilir '' diyen Nejat, insanların çocuklarına hoşgörü ve sevgi öğretmesi gerektiğini, böylece çocuklarını radikal dincilere karşı koruyabileceklerini kaydetti. 
     Bir kız çocuk sahibi İsa Gök de 31 İslamiyet'in barış dini olduğunu ve radikal insanlar tarafından kötüye kullanıldığını belirterek, insanların tüm üzüntülerine rağmen bunu hiçbir zaman unutmamaları gerektiğini söyledi. 
     Kendisinin inançlı biri olduğunu ve İslamiyet'in hiçbir zaman bu tür eylemlere izin vermediğini ifade eden Gök, insanın sevgiye ve kendine güvene ihtiyaç duyduğunu, kendisinin de bunları kızına öğreteceğini kaydetti. 
     Berlin-Brandenburg Türkiye Toplumu TBB sözcüsü Safter Çınar da gazeteye yaptığı açıklamada, çocuklarının boş zamanlarında ne yaptıklarını merak eden çok sayıda Türk baba bulunduğunu belirterek, ''Asıl sorun, radikal gençlerin evde dikkat çekmeden normal şekilde davranmaları'' dedi. 
     
</TEXT>
</DOC>
