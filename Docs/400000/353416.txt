<DOC>
<DOCNO> 353416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yasam/yas01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitabını genç kuşak için yazdı 
</HEADLINE>
<TEXT>


Turgut Özakman, Kurtuluş Savaşı'nı anlattığı, 2 ayda 6 baskı yapan kitabı "Şu Çılgın Türkler"i, "O günlerde jet uçağı yok muydu " diye soran gençler için yazdığını söylüyor 

Yıldız Yazıcıoğlu - Ankara 

"Şu Çılgın Türkler" isimli kitabı 2 ayda 6 baskı yapan Turgut Özakman, Kurtuluş Savaşı'nı gerçeğe en yakın haliyle kurgulayarak anlatmaya çalıştığını söyledi. 
Kitabını, kendisine, "O günlerde jet uçağı yok muydu " diye soran gençler için yazdığını belirten Özakman, genç kuşak 'rahatça ve keyifle okuyabilsin' diye romanı serüven diliyle kaleme aldığını söyledi. 
Türklerin Avrupa Birliği'ne AB giriş sürecinde de "çılgınlık" yapacağına inandığını kaydeden Özakman, Milliyet'in sorularını yanıtlarken, kitaba ilişkin merak edilenleri şöyle anlattı 

Çok yönlü serüven 
Neden yazdınız 
Uzun yıllardır milli mücadele ile ilgili belgeler ve anıları topluyordum. Öğrencilerime zaman zaman okuyordum. Hatta 15 yıl önce taslak okuduğumda öğrencilerimden biri "O günlerde jet uçağı yok muydu " diye sordu. Yıllar sonra başkası, "Sakarya Meydan Savaşı, Edirne'de olmamış mıydı " dedi. Çocuklar üniversiteye işte böyle geldi. 
Milli Eğitim Bakanlığı, çocuklara niçin devletin kuruluşunu anlatamamış Milli mücadeleyi anlatmazsanız ne bugünü, ne de geleceği anlayabilirler. O zaman da kendi vatanlarından kaçmak isteyen bir gençlik yaratırsınız. 
Başımızı önümüze koyup biz nerede hata yaptık derin derin düşünmeliyiz. Mazisiz bir millet, devlet olur mu Kasıtlı yapıldıysa başarılı olmuş. Gençler derken sadece lise-üniversite çağındakileri söylemiyorum. 
40-50 yaşındakileri de gençler diye düşünüyorum. Onlar da hiçbir şey bilmiyorlar. İş bilmezlik, tembellik de değil ama maalesef toplumumuz böyle gelişti. Bu Kurtuluş Savaşı'nı bütünüyle anlatma denemesiydi. Hem askeri, hukuki, sosyolojik gelişimi, çok yönlü bir serüven bu. Gençler için bu serüveni yazdım. 

Niye "çılgın" dediniz 
12 milyonluk yoksul Türkiye'nin yaptıkları, büyük sevgi, tutku ve azim istiyordu. Bunu iyi, olumlu anlamda 'çılgın' sözcüğüyle tanımladım. O günlerde Osmanlı yönetimi, Ankara için aşağılamak maksadıyla 'çılgın' diyordu. Anadolu'da hiç beklenmeyen oldu. Tüm yoksulluğuna rağmen Anadolu zafer elde etti. İşte bu ancak çılgınlık ile başarılabilir gibi geldi. 

Fikriye ile Mustafa Kemal'in aşkını hissettiriyorsunuz, savaşta aşka yer var mı 
O savaşta çok aşk da vardı. Cephedeki askerler ile cephe gerisindeki kadınlar arasında sürüp gitti. Kurguyu sağlamak için Yüzbaşı Faruk ile Nesrin gibi karakterleri ve aşkını yarattım. Gerçek şıklara saygısızlık olmaması ve sonu nasıl bitti bilemediğim için hayali karakterleri seçtim. 
Fikriye ile Mustafa Kemal'in elbette birliktelikleri var. Fikriye'yi sevdi ama Latife Hanım yanılgısı oldu. Fikriye'nin yokluğundaki zamanda Latife Hanım'ın misafirleri ağırlayışı, 2 dil biliyor oluşu etkiledi. Erkekler bazen yanılgıya düşer. Latife Hanım, ayrıldıktan sonra beraberken göstermediği asaleti göstermiş ve konuşmamıştır. 

'Başbakan tamamını okumalı' 

Kitabınızı hükümet üyeleri okumalı mı 
Başbakan kitap özeti okuyormuş ama bunun tamamını okumalı. Turgut Özal'ın Çankaya'ya çıktıktan sonra 'Nutuk' okuduğu söylenmişti. Tarihle, Türkiye'nin kuruluş felsefesiyle inatlaşılmaz. Osmanlı'nın son 200 yılı okunmalı. Devleti yönetenler veya adaylar, tarihi mutlaka okumalı. 

Kitaptan bugün çıkarılacak ders nedir 
Hiçbir şey 1920'deki kadar güç olamaz. Koşullar umutsuz, dünya karşımızdaydı. AB karşısında milli onurla dik durmalıyız. O gün yoksul Türkiye, zaferi başarabildiyse, bugünkü Türkiye artık tecrübeli, fazlasını yapmalı. Bir millet yeniden uyanıyor. Geleceğe iyimser bakıyorum. AB karşısında bu boynu bükük duruştan, aşağılık duygusundan kurtulmalıyız. O dönem biçtikleri kefeni yeniden sırtımıza geçirmek istiyorlar. Bunu gördüklerinde boynu bükük olanlar da değişecektir. Aksi takdirde insanı tarih çarpar. 


</TEXT>
</DOC>
