<DOC>
<DOCNO> 377566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo27.html </URL>
<DATE> 2005/09/11/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Canaydın "Bu performansımız ilerleyen haftalarda da devam edecek" 
</HEADLINE>
<TEXT>

     Galatasaray Kulübü Başkanı Özhan Canaydın, 2-0 kazandıkları Sivasspor maçında takımının performansından memnun olduğunu söyledi. 
     Canaydın, maçtan sonra yaptığı açıklamada, güzel bir mücadele olduğunu belirterek, tribünleri dolduran taraftarlarına teşekkür etti. 
     Canaydın, ''Ufak tefek protestolar yine oldu ama zaman içinde bunlar da yok olacaktır. Takımımızın aldığı sonuçtan dolayı mutluyuz. Gelecek haftalarda da inşallah bu performansımızı sürdüreceğiz'' dedi. 
     Yeni transfer Heinz için ''İlerleyen haftalarda daha iyi olacaktır'' demekle yetinen Canaydın, karşılaşmaya yedekler arasında başlayan ve attığı 2 golle takımını galibiyete taşıyan Ümit ile ilgili bir soru üzerine, ''Biliyorsunuz teknik konularda yorum yapmam. Ümit zamanında girdi ve çok güzel goller attı. 18 kişilik kadro içinde değişiklik hep olacaktır'' yanıtını verdi. 
     İkinci Başkan Ergun Gürsoy ise her iki takımın da iyi niyetli bir mücadele sergilediğini belirterek, ''Sivasspor, Süper Lige yeni çıktı ama gösterdiği mücadeleyle çok canlar yakacağı belli. Gerçekten çok güzel oyun sergilediler'' dedi. 
     Gürsoy, Ümit için ise, ''O golcü bir oyuncu ve bugün de işini yaptı. Bizim 4 tane birbirinden kaliteli santrforumuz var. Zaman zaman ikisi, zaman zaman üçü oynayacaktır'' ifadesini kullandı. 
     
     OTYAKMAZ ''GÜCÜMÜZÜ GÖSTERDİK'' 
     Sivasspor Kulübü Başkanı Mecnur Otyakmaz da, Galatasaray karşısındaki performanslarıyla güçlerini gösterdiklerini söyledi. 
     Otyakmaz, sahada futbol adına gereken her şeyi yapmalarına rağmen puanın kendilerine kısmet olmadığını dile getirerek şunları kaydetti 
     ''Ama biz herkese ne kadar dişli bir takım olduğumuzu gösterdik'' diye konuşurken, ilginç penaltı kararı için ise ''Hakemle ilgili fazla birşey söylemek istemiyoruz. Lige daha yeni geldiler diyenler olabilir. Enteresan bir penaltı pozisyonu oldu.'' 
     
</TEXT>
</DOC>
