<DOC>
<DOCNO> 380412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Star'da da yollar Ofer'e mi çıkıyor 
</HEADLINE>
<TEXT>


Super FM ihalesi sonrası konuşulanlara göre Kanadalı CanWest'in Başkanı Leonard Asper'i, Star medya şirketleri ihalesine girme konusunda arkadaşı Eyal Ofer ikna etti. Asper daha önce de Jarusalem Post'a teklif vermişti 

AHMET ERHAN ÇELİK Ankara 

Star Grubu şirketlerinden Super FM'i 33.1 milyon dolara alan CGS'nin arkasında da Tüpraş ve Galataport ihalesi ile gündeme gelen İsrailli Ofer Grubu'nun bulunduğu ileri sürüldü. 
Ankara kulislerine yansıyan bilgilere göre CGS'nin yüzde 75 hissesini kontrol eden Turkcom ile yüzde 25 oranında hissesi bulunan CGS NZ TV'yi bir araya getiren Ofer ailesinden Eyal Ofer oldu. Konunun perde arkasına ilişkin iddia ve tespitler şöyle 
- CGS NZ TV, Kanada merkezli CanWest Global Cummunications'in şirketi. CanWest'e, Star ihalelerine girmesinde yol gösteren de Eyal Ofer oldu. Ofer'le arkadaş olan CanWest İcra Kurulu Başkanı Leonard Asper de Ofer gibi Musevi kökenli. 
- Avustralya, Yeni Zelanda, İrlanda gibi ülkelerde çok sayıda medya kuruluşu bulunan CanWest Kanada'nın medya tekellerinden biri durumunda. Canwest, geçtiğimiz kasım ayında İsrail'in en büyük gazetesi Jerusalem Post'a da teklif verdi. 
RTÜK, Sermaye Piyasası Kurulu SPK , Rekabet Kurulu başkanlarıyla da bir araya gelen CanWest temsilcileri, medyada yabancıya yüzde 25 sınırının bütünüyle kaldırılması için çalışma yaptı. 
CanWest'in Super FM'e verdiği teklif, 7 radyo, 2 televizyon kanalı ve bir gazete için düzenlenecek ihalelerde agresif tavır sergileyeceğinin işareti olarak değerlendirildi. 

Bakanlarla görüştü Leonard Asper, Türkiye'deki mesaisinin önemli bölümünü medyada yabancılara sınır getiren yasanın değiştirilmesi için harcadı. İki genel müdürü Tom Strike ve John Culligan ile birlikte bakanlarla görüşmelerde bulundu. 
CanWest'le görüşen bakanların isimleri şöyle Abdüllatif Şener, Cemil Çicek, Beşir Atalay, Mehmet Ali Şahin ve Mehmet Aydın. Şener'le Başbakan Erdoğan'ın açık tavrına rağmen medyada yabancı sınırlamasına karşı çıkması nedeni ile birçok kez görüşüldü. CanWest'in Erdoğan'dan da randevu istediği belirlendi. 


</TEXT>
</DOC>
