<DOC>
<DOCNO> 352959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy11.html </URL>
<DATE> 2005/06/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Anadol AKP, 72 milyon için değil, IMF için yasa yapıyor 
</HEADLINE>
<TEXT>

     CHP Grup Başkanvekili Kemal Anadol, Sosyal Sigortalar ve Genel Sağlık Sigortası Yasa Tasarısı’nın IMF’ye verilen sözler bağlamında hazırlandığını öne sürerek, "AKP hükümetinin arkasında IMF’nin sopası var. İtiraz ettikçe bu sopa onların başlarına iniyor, AKP 72 milyon için değil, IMF için yasa yapıyor" dedi. 
     Anadol, TBMM’de düzenlediği basın toplantısında, "Emeklilik ve Genel Sağlık Sigortasından oluşan tasarının alt komisyon çalışmalarının 13 Haziran Pazartesi gece saat 24’ten sonra tamamlandığını, CHP’li komisyon üyelerinin çalışmalar sırasında benimsemedikleri maddeleri ve gerekçelerini sürekli olarak ortaya koyduklarını söyledi. 
     Alt komisyon raporunun hazırlandığı 14 Haziran Salı günü, raporun CHP tarafından istendiğini ve katılmadıkları maddelere muhalefet şerhi yazacaklarını söylemelerine rağmen raporun ve tasarının son şeklinin komisyon üyelerine 16 Haziran 2005 günü öğleden sonra saat 13.00’te dağıtıldığını belirten Anadol, sözlerini şöyle sürdürdü 
     "Komisyon Başkanı Cevdet Erdöl, alt komisyon raporuna ve çalışmalarına muhalefet şerhi yazılması ve komisyon üyelerinin düşüncelerini rapor halinde sunması için CHP’li alt komisyon üyesi Kocaeli Milletvekili İzzet Çetin’in tüm ısrarlarına rağmen, Türkiye Büyük Millet Meclisi İçtüzüğünü de hiçe sayarak kabul etmemiştir. Buna rağmen komisyon başkanının birden bire tasarıyı görüşmeyi başlatması üzerine CHP’li üyeler komisyonu terk etmişlerdir. 
     AKP böyle davranarak ne yapmak, kime yaranmak istiyor Çıkarılmak istenen kanunla IMF’ye mi hizmet yapılacak, yoksa 72 milyon insanımıza mı Nedir bu telaş Ne kaçırılmak isteniyor Kimden neyi kaçırıyorsunuz 
     Bu yasanın önünde IMF var. IMF ile imzalanan yeni stand by anlaşmasında hükümet IMF’ye yeni sözler verdi. Yasayı Bankalar Yasası ile birlikte 1 Temmuz’dan önce çıkarmak istiyorlar. AKP hükümetinin arkasında IMF’nin sopası var. AKP hükümeti itiraz ettikçe bu sopa onların başlarına iniyor. AKP 72 milyon yurttaşımız için değil, IMF için yasa yapıyor. IMF, ’bu yasaları çıkarmazsan 833 milyon doları vermem’ diyor. Yani hükümet 833 milyon dolar için 72 milyon insanımızın sosyal güvenliğini pazarlıyor. 72 milyon insanımızı köleleştiriyor." 
     
     "EMEKLİLİK HAYAL OLACAK" 
     Anadol, prim borcu olanların sağlık sigortası sisteminden kesinlikle yararlanamayacağını ve bu tasarının Genel Kurul’da kabul edilmesinden sonra emekliliğin hayal olacağını söyledi. Anadol, emekli olma şansına sahip olan küçük bir azınlığın ise ikinci bir iş yapmadan geçinemeyeceklerini sözlerine ekledi. 
     SSK Tasarısı ve Bankacılık Kanunu Tasarısı’nın IMF tarafından 1 Temmuz’a kadar meclisten geçirilmesinin istendiğini belirten ve "CHP olarak buna destek verecekmisiniz " diye soran bir gazeteciyi, CHP Kocaeli Milletvekili İzzet Çetin yanıtladı. Çetin, AKP tarafından "CHP ile bu tasarılarda anlaşıldı" gibi yapılan açıklamaların doğru olmadığını belirterek, "Komisyondaki tavrımız ortadadır. Komisyon başkanı tam bir faşist tavır sergilemiştir. Bu tür bir yaklaşımın sergilendiği yerde anlaşma ve uyumdan söz edilebilir mi "dedi. 
     Anadol da gerek SSK gerekse Bankacılık tasarılarında CHP’nin tüzük ve yasalardan gelen tüm haklarını kullanarak engelleme yapacağını bildirdi. 
     Almanya’nın Ermeni soykırımı iddialarını kabul eden meclis kararının hatırlatılması üzerine de Anadol, şunları söyledi 
     "Çok çirkin bir yaklaşım. Bu karar, Tayyip Erdoğan’ın dış politikası açısından tam bir fiyaskodur. 
     Hele hele Almanya’nın böyle bir karar alması oldukça düşündürücüdür. O dönemde Osmanlıda bir yanlış varsa alman komutanlar da bu yanlışa ortaktır." 
     
</TEXT>
</DOC>
