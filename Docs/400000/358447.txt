<DOC>
<DOCNO> 358447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur32.html </URL>
<DATE> 2005/07/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türk Telekom'un özelleştirmesine protesto 
</HEADLINE>
<TEXT>

     Çeşitli sendikaların üyelerinden oluşan bir grup, Türk Telekom’un özelleştirilmesini protesto amacıyla, İstanbul’da iş bırakma ve yürüyüş eylemi yaptı. 
     Türk Telekom’un özelleştirilmesini protesto için iş bırakma eylemi yapan ve Çağlayan’daki Perpa İş Merkezi’nde toplanan Haber-İş Sendikası, Haber-Sen, Türk Haber-Sen ve Birlik Haber-Sen’e bağlı çok sayıda çalışan, "Telekom, Tüpraş, Erdemir vatandır, vatan satılamaz" yazılı pankart açarak, AK Parti İstanbul İl Merkezi’ne doğru yürüyüşe geçti. 
     Çeşitli sloganlar atarak bina önüne gelen grup adına basın açıklaması yapan Haber-İş İstanbul 1 No’lu Şube Başkanı Levent Dokuyucu, şunları söyledi 
     "Başbakan ve AK Parti Hükümeti, Telekom’un yüzde 55 hissesi satıldı diye gazetelere, televizyonlara çıkıp ne kadar mutlu olduğunu gösteren demeçler veriyor, ama unutmasınlar ki bu mutluluk çok uzun sürmeyecek. 
     Özelleştirme talanını durdurana kadar, taşeronu kovana kadar mücadeleyi sürdüreceğiz. Bugün bir kez daha ülke genelinde eylem yapıyoruz. İhalenin iptali için gerekli hukuki işlemler de yapılıyor. 
     Tüpraş’ta çalışan işçi kardeşlerimiz de bugün İzmir’de özelleştirmeye karşı alanlardalar." Açıklamanın ardından Perpa İş Merkezi’ne doğru yürüyen ve bir süre yol üzerinde oturma eylemi yapan grup, daha sonra olaysız dağıldı. 
     Gösteri sırasında emniyet güçleri yoğun güvenlik önlemi aldı. 
     
</TEXT>
</DOC>
