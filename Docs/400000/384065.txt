<DOC>
<DOCNO> 384065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/siyaset/siy01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Kuvvetleri tasarrufa gidiyor 
</HEADLINE>
<TEXT>


ANKARA Milliyet 


Hava Kuvvetleri'nde Komutan Orgeneral Faruk Cömert'in talimatıyla, tasarruf dönemi başlıyor. Buna göre, Hava Kuvvetleri'nde bayram kartı yerine elektronik posta kullanılacak, eşlere araç tahsis edilmeyecek. Hava Kuvvetleri Komutanı Orgeneral Cömert'in talimatıyla kısa bir süre önce yayımlanan genelgede, "Bundan böyle orduevlerinde, askeri kamplarda, yemek salonlarında 'generaller gelir' diye boş bekletilen yemek masası uygulaması sona erdirilecek. 
Artık Hava Kuvvetleri'nde paşalar eğer orduevi ya da kamplara yemeğe gelirse önceden haber verecek ve kendilerine ancak bu şekilde masa hazırlanacak" denildi. 

Tebrik kartı da yasak 
Komutan eşlerine araç tahsisi uygulamasının da eleştirildiği genelgede, "Komutan eşleri bir yerlere gideceklerse, kendilerine isteğe bağlı olarak toplu servis araçları tahsis edilecek" denildi. Genelgede şöyle devam edildi "Resmi bayramlaşmalarda ve yılbaşlarında tebrik kartı kullanmak kesinlikle yasak olacak. Bunun yerine, elektronik ortamda karşılıklı tebrik gönderilecek. Bu en üst düzeyde komutandan, en düşük rütbede astsubaya kadar herkesi kapsayacak." 


</TEXT>
</DOC>
