<DOC>
<DOCNO> 397746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur41.html </URL>
<DATE> 2005/11/24/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Öğretmenler Günü'nde hayata veda etti... 
</HEADLINE>
<TEXT>

     Bilecik'te öğretmenlik yapan böbrek hastası 26 yaşındaki Ruhan Uçar, Eskişehir Osmangazi Üniversitesi Tıp Fakültesi Hastanesi'nde erkek bebek dünyaya getirdikten 15 gün sonra Öğretmenler Günü'nde hayata veda etti. 
     AA muhabirinin aldığı bilgiye göre, 1979 yılında Niğde'de dünyaya gelen Ruhan Uçar ilk ve orta öğrenimini Niğde'de tamamladıktan sonra Bolu İzzet Baysal Üniversitesi Fen Edebiyat Fakültesi Kimya Bölümü'nden mezun oldu. 
     Kars'daki M. Halim Paşa İlköğretim Okulu'nda 12 Kasım 2000 tarihinde öğretmenlik mesleğine başlayan Uçar, burada bir süre görev yaptıktan sonra Bilecik'e atandı. 30 Temmuz 2004'te Bilecik Osmangazi İlköğretim Okulu'nda sınıf öğretmeni olarak göreve başlayan Uçar, Bilecik Anadolu Lisesi'nde meslektaşı Murat Uçar ile evlendi. Evliliğinden hemen sonra hamile kalan, ancak düşük yapan Uçar, ikinci defa hamile kaldı. 
     Doğum yapmak için 30 Ekim'de okuldan izin alıp Devlet Hastanesi'ne giden Uçar'ın burada böbrek rahatsızlığı olduğu belirlendi. Doğumun riskli olması üzerine Uçar, Eskişehir Osmangazi Üniversitesi Tıp Fakültesi Hastanesi'ne sevk edildi. Ruhan Uçar, hastanede eşi tarafından ''Tuna Eren Uçar'' adı verilen erkek bebek dünyaya getirdikten sonra rahatsızlandı. 
     Yaklaşık 2 haftadır yoğun bakım ünitesinde tedavi altında olan Ruhan Uçar, Öğretmenler Günü'nün kutlandığı bugün hayata veda etti. 
     
</TEXT>
</DOC>
