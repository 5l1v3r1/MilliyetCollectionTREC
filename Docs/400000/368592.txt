<DOC>
<DOCNO> 368592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun29.html </URL>
<DATE> 2005/08/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İspanya, Batasuna Partisi'ne gösteri izni vermedi 
</HEADLINE>
<TEXT>

     İspanya'da terör örgütü ETA ile işbirliği içinde olduğu ve bu örgütün saldırılarını kınamadığı gerekçeleriyle kapatılan Batasuna Partisi'nin pazar günü yapacağını açıkladığı gösteriye izin verilmedi. 
     Yasadışı ilan edilmesi ve son seçimlere katılmamasına rağmen faaliyetlerini sürdüren Batasuna Partisi'nin ''Şimdi halk, şimdi barış'' sloganıyla 14 ağustos pazar günü yapmayı planladığı gösteriye yasak geldi. 
     Ana muhalefetteki muhafazakar görüşlü Halk Partisi'nin PP itirazları ve talepleri üzerine Bask Özerk Yönetimi Hükümeti bugün aldığı kararda, Ulusal Mahkeme'nin Batasuna Partisi'ni kapatırken açıkladığı kararlar doğrultusunda bu partinin gösteri düzenlemesine hak tanınmayacağı bildirildi. 
     2002 yılında kapatılan Batasuna, 2003 ve 2004 yıllarında yine bu dönemde San Sebastian kentinde gösteriler düzenlemiş, ancak organize edenler farklı gruplarmış gibi belirtildiğinden o dönemde gösterilere izin verilmişti. 
     Batasuna'nın son iki yıldır düzenlediği gösteriler hep İspanyol bayrağının yakılması ve şiddet olaylarıyla sonuçlanmıştı. 
     Batasuna partisinden yapılan açıklamada, Bask Hükümeti'nin açıkladığı yasağa itiraz edileceği kaydedildi. 
     
</TEXT>
</DOC>
