<DOC>
<DOCNO> 378533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/siy01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmedinecad'la resmi siftah 
</HEADLINE>
<TEXT>


Başbakan Erdoğan, İran'ın cumhurbaşkanı ile ilk yüz yüze görüşmesini New York'ta yaptı, İsrail Başbakanı Şaron'la da Gazze sürecini ve Türkiye'nin yapabileceklerini değerlendirdi 

YASEMİN ÇONGAR, SEMA EMİROĞLU New York 


Başbakan Recep Tayyip Erdoğan, New York'taki BM Zirvesi sırasında, dün sabah İran Cumhurbaşkanı Mahmud Ahmedinecad, İsrail Başbakanı Ariel Şaron ve Afganistan Cumhurbaşkanı Yardımcısı Ahmed Ziya Mesud ile ikili görüşmeler yaptı. 
Ahmedinecad'ın cumhurbaşkanlığını devralması sonrasındaki ilk üst düzeyli ikili temas olan Erdoğan-Ahmedinecad görüşmesinde, liderler siyasi konulardan ziyade ekonomik ve ticari ilişkiler üzerinde durdu. Yarım saate yakın süren görüşmede, İran'daki PKK varlığı gündeme gelmedi. 

Şaron'dan Gazze talebi 
Erdoğan-Şaron görüşmesine Gazze'deki durum egemen oldu. İsrail Başbakanı, Erdoğan'a, "Daha önce konuştuğumuz gibi, bütün zorluklara rağmen, Gazze'den öngörülenden kısa süre içinde çekildik" dedi. Şaron ayrıca Erdoğan'a, Gazze'nin yeniden yapılanması konusunda Türkiye'nin nasıl bir katkı yapabileceğini sordu. Erdoğan da, gerekli değerlendirmenin yapılması için hükümeti görevlendireceğini söyledi. Erdoğan ayrıca, Şaron'u, "Barış Süreci'ne ilişkin kararlı politikalarından dolayı" bir daha tebrik etti. 

Erdoğan'dan Lübnan tavrı 

Erdoğan, dün New York'taki en ilginç ikili görüşmelerinden birini, nisanda suikasta kurban giden eski Lübnan Başbakanı Refik Hariri'nin oğlu Saad Hariri ile gerçekleştirdi. Başbakan'ın programına sonradan eklenen ve gazetemiz baskıya girdiğinde henüz tamamlanmamış olan görüşmenin önemi, Hariri'nin BM Zirvesi'ne katılan resmi Suriye delegasyonundan ayrı hareket etmesi nedeniyle arttı. Halen Lübnan Meclisi'ndeki Hariri Bloku'nun lideri olan ve Lübnan'ın Suriye yanlısı Cumhurbaşkanı Emile Lahoud ile diyalog kurmayı reddeden Hariri, New York'a ayrı bir heyetle geldi. Saad Hariri, babasının öldürülmesinde Suriye'nin parmağı olabileceğini ve Suriye yanlısı Lübnan yönetiminin de bu konuda sorumluluk taşıdığını daha önce ifade etmişti. 


</TEXT>
</DOC>
