<DOC>
<DOCNO> 357699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur17.html </URL>
<DATE> 2005/07/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Valizdeki cesedin sırrı çözüldü 
</HEADLINE>
<TEXT>

     Süleyman ELÇİN KONYA, DHA 

      KONYA'da iki kızkardeşin yanında bulunan çuval ve valizlerdeki parçalanmış cesedin sırrı çözüldü. Cesedin, 1.5 yıl önce Afyonkarahisar'daki köyünde ortadan kaybolan, kızkardeşlerin amca çocukları 39 yaşındaki Bayram Yıldız'a ait olduğu anlaşıldı. Bayram Yıldız'ın tartıştığı amcası 66 yaşındaki Mevlüt Yıldız tarafından öldürüldüğü, cesedinin de amca kızları 32 yaşındaki Arife ve 36 yaşındaki Azime Yıldız tarafından evlerinin bodrum katına gömüldüğü ortaya çıktı. Cesedin, koku yapması üzerine kızkardeşler ve babaları tarafından çukurdan çıkarıldığı, yok etmek için de ablalarının yaşadığı Konya'ya götürüldüğü belirlendi. Gözaltına alınan 3 kızkardeş ve baba Mevlüt Yıldız Konya'da adliyeye sevk edildi. Yıldız'ın Afyonkarahisar'da gözaltına alınan eşi 62 yaşındaki Fatma Yıldız, sevk edildiği adliyede tutuksuz yargılanmak üzere serbest bırakıldı. 
     Tüyler ürperten olay, önceki gün saat 02.30 sıralarında Halil Ürün Caddesi'nde devriye gezen polisin, yanlarında çuval ve valizler bulunan şüpheli iki kadın görmesiyle ortaya çıkmıştı. Gözaltına alınan ve kızkardeş oldukları anlaşılan Arife ve Azime Yıldız'ın yanlarındaki çuval ve valizlerde parçalanmış, çamurlu ve çürümüş erkek cesediyle arapça yazılar, muskalar bulundu. 
     
     BAŞINA TAHRAYLA VURMUŞ 
     Ceset bulunan çuval ve valizlerin kendilerine ait olmadığını öne süren kızkardeşler Arife ve Azime Yıldız, çarpraz sorguda çözülerek cesedin amcalarının çocuğu 3 çocuk babası Bayram Yıldız'a ait olduğunu söyledi. Kızkardeşlerden büyük olan Azime Yıldız, yaklaşık 1.5 yıl önce oturdukları Afyonkarahisar'ın Çay İlçesi'ne bağlı Orhaniye Köyü'nde babaları Mevlüt Yıldız'ın, kendi arazilerine koyun ve inekleri için ahır yaptığını öne sürdüğü yeğeni Bayram Yıldız'ın başına odun kesmekte kullanılan tahra ile vurduğunu anlattı. 
     Amca çocukları Bayram Yıldız'ın olay yerinde ölmesi üzerine babası Mevlüt Yıldız'ın, olayı örtbas etme yoluna gittiğini söyleyen Azime Yıldız, Babam, olay ortaya çıkarsa cezaevine girmekten ve ailemizden başkalarının da ölmesinden çekindiğini söyleyerek, bizim de yardımımızla cesedi ortadan kaldıracağını söyledi'' dedi. 
     
     BODRUMDA KAZDIKLARI ÇUKURDA GÖMDÜLER 
     İki katlı evlerinin bodrum katına çukur kazdıklarını söyleyen Yıldız, Babam kazın dedi, biz de kazdık. Cesedi gömdük'' diye konuştu. Bayram Yıldız'ın ortadan kaybolması üzerine yakınlarının jandarmaya başvurduklarını anlatan Yıldız, aramalardan bir sonuç çıkmadığını, olay unutulmaya yüz tutmuşken, bodrum kattan kokular gelmeye başladığını belirtti. 
     
     CESETTEN KURTULMAK İSTEDİLER 
     Yıldız, bunun üzerine cesedi yerinden çıkardıklarını, çürüdüğü için kolayca parçalayıp buldukları bez parçalarıyla sararak çuval ve valizlere doldurduklarını ifade etti. Konya'daki evli ablaları Cemile Özatan'ı arayarak cesedi oraya götüreceklerini ve yol kenarında bir yere atarak kurtulacaklarını söylediklerini belirten Yıldız, babaları Mevlüt Yıldız'la birlikte bindikleri bir akrabalarına ait otomobille Çay İlçesi'ne geldiklerini söyledi. 
     Yolda çuval ve valizlerdeki koku üzerine şoföre babalarının çok yaşlandığı için altına kaçırdığı ve kokunun bundan kaynaklandığı yalanını uydurduklarını da belirten Yıldız, Çuval ve valizleri otobüse yükledik. Konya'ya hareket ettik. Babam bizi Çay'da bir akrabamızın yanında bekleyecekti'' dedi. 
     
     ANNE SERBEST 
     Konya'da polise yakalanmaktan kurtulamayan kızkardeşlerin verdiği ifadeler üzerine operasyon başlatan polis, ablaları Cemile Özatan'ı da gözaltına alırken, bağlantı kurdukları jandarma aracılığıyla da babaları Mevlüt Yıldız'ı Çay'da gözaltına aldırarak Konya'ya getirdi. Mevlüt Yıldız'ın eşi Fatma Yıldız ise çok bitkin halde olduğu için Çay İlçe Jandarma Komutanlığı'nda ifadesi alınarak burada adliyeye sevk edildi. Cinayeti kocam işledi, ancak söylemememiz için bize sürekli baskı yapıyordu'' diyen Fatma Yıldız tutuksuz yargılanmak üzere serbest bırakıldı. 
     Cemile Özatan, cesetle ilgili bilgisinin olmadığını öne sürüp suçlamaları kabul etmezken baba Mevlüt Yıldız da verdiği ifadede, Bu yaştan sonra cezaevine giremezdim. Hem bu olayın ortaya çıkması ailede husumete neden olacak başka ölümlere de neden olacaktı'' dedi. 
     Haklarında yasal işlem yapılan 3 kızkardeş ile babaları Mevlüt Yıldız adliyeye sevk edildi. Baba Yıldız'ın hastalığı nedeniyle bastonla ayakta durabildiği, yürümekte zorlandığı gözlendi. 
     
</TEXT>
</DOC>
