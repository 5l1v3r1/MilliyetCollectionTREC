<DOC>
<DOCNO> 397481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/ekonomi/eko05.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada yeni rekor 36.179 
</HEADLINE>
<TEXT>


EKONOMİ SERVİSİ 

ABD Merkez Bankası'nın FED 1 Kasım'da yaptığı toplantının kayıtları, 'ölçülü' faiz artırımlarına son verebileceği izlenimi doğurunca, İstanbul Borsası bankacılık hisseleri önderliğinde yeni bir rekor kırdı. İMKB - 100 Endeksi 925 puanlık artışla 36.179 ile tüm zamanların en yüksek değerine ulaştı. Hisse senetlerinin değer artışı da yüzde 2.62 olarak gerçekleşti. 28 Ekim'de başlayan ve yaklaşık 3 hafta süren son yükselişte hisselerin ortalama değer artışı da yüzde 16.56'ya ulaştı. Borsanın toplam işlem hacmi de önceki güne göre yüzde 9.8 yükselerek 1 milyar 360 milyon YTL'ye ulaştı. FED'in faiz artırımları yavaşlayabilir mesajı ile gerçekleşen yükseliş, lokomotif sektörlerden bankacılık ve holding hisselerine gelen alımların etkili olduğu gözlendi. 

Gözler İMKB'de 
Dün bankalararası piyasada dolar 1.3570, en çok işlem gören 27 Haziran 2007 vadeli tahvilin faiz oranı da yüzde 13.81 düzeyinde oldu. Uzmanlara göre, Türkiye'nin AB süreci ve IMF programında herhangi bir akmasa beklenmemesi ve kredi notunda önümüzdeki dönemde bir artırım beklentisinin olması İMKB'yi çekici kılıyor. 
FED'in 1 Kasım'da gerçekleştirdiği faiz toplantısına ait tutanaklarına göre, FED üyelerinin tamamı ABD'de enflasyonu kontrol altında tutabilmek için faiz oranlarının kademeli olarak yükseltilmesinden yana ve Açık Piyasa Komitesi'nin bazı üyeleri ise faizlerin gereğinden fazla artırılmasından çekiniyor. FED, faizleri kasım ayı başında ardı ardına 12'nci kez artırarak yüzde 3.75'ten yüzde 4'e çıkarmıştı. 


</TEXT>
</DOC>
