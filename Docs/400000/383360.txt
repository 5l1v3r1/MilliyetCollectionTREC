<DOC>
<DOCNO> 383360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo14.html </URL>
<DATE> 2005/10/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Haydi Gençler 
</HEADLINE>
<TEXT>

     Brezilya karşısındaki performansıyla tüm dünyanın alkışını alan Genç Milli Takımımız, bugün saat 23.00’te üçüncülük için sahaya çıkıyor. Rakip Hollanda... Eksiklerimiz var ancak, Ay-Yıldızlılar’a güvenimiz tam. 
     
     NTV yayınlıyor 

     Brezilya önünde büyük mücadele sergileyen ancak şanssız bir şekilde sonuca ulaşamayan Genç Milli Takımımız, bugün üçüncülük için Hollanda ile karşılaşacak. Peru’nun ev sahipliği yaptığı 17 Yaş Altı Dünya Gençler Şampiyonası’ndaki tek yenilgisini, yıldızlar topluluğu Brezilya karşısında alan Abdullah Avcı’nın öğrencileri performanslarıyla alkış aldı. Başkent Lima’daki Ulusal Stadyum’daki zorlu mücadele TSİ 23.00’te başlayacak ve NTV’den naklen ekranlara gelecek. 
     
     3 eksik var 

     Milli Takımımız’da Brezilya karşılaşmasında kırmızı kartla oyun dışında kalan Erkan Ferin, Serdar Keşçi ve Özgür Can Özcan, Hollanda maçında takım arkadaşlarını yalnız bırakacak. Rakibimiz Hollanda’da ise sakat veya cezalı oyuncu bulunmuyor. Portakallar sahaya tam kadro olarak çıkacak. Brezilya ile Meksika arasında oynanacak 17 Yaş Altı Dünya Futbol Şampiyonası Finali ise Türkiye-Hollanda maçının ardından aynı statta gerçekleştirilecek. Final müsabakası TSİ 02.00’de başlayacak. 
Türkiye Volkan, Mehmet Yılmaz, Murat Duruer, Ferhat, Harun Karadaş, Ergun Berisha, Deniz Yılmaz, Caner Erkin, Tevfik Köse, Nuri Şahin, Aydın Yılmaz. 
Hollanda Krul, Hiariej, Van der Laan, Vormer, Zaalman, Sarpong, Biseswar, Anita, Goossens, Vorthoren, Van der Kooij. 
Stat Ulusal Stadyum. 
Saat 23.00. 
Yayın NTV. 

     
     Bizimle gurur duyun 

     Genç Milli Takımımız’ın en etkili isimlerinden olan ve A Milli Takım aday kadrosuna çağırılan Nuri Şahin, Hollanda maçı öncesi ilginç açıklamalar yaptı. 16 yaşındaki genç yıldız, Brezilya karşısında sergilediğimiz futbol nedeniyle kendimizle gurur duymalıyız. Ayrıca sizler de bizimle gurur duyun. Türk bayrağını burada en iyi şekilde temsil ediyoruz. Devre arasında birbirimize bu maçı çevireceğimize dair söz verdik. Final oynamak hakkımızdı'' diye konuştu. 
     
     Perulular da hayran kaldı 

     Brezilya-Türkiye karşılaşmasında, Ay-Yıldızlı ekibimizi alkışlayan Perulu futbolseverler kadar, Peru basını da Gençler’e destek verdi. Ülkenin önemli gazetelerinden La Industria, Brezilya, Türkler’den 3 önemli ders aldı 
     1-Erken gelen goller her zaman rakibi sindiremez. Bazen onu büyütür. Önüne gelen her şeyi yutan vahşi hayvana çevirir. 
     2-Bir maçın ilk yarısını 3 gol önde kapatmak maçı kazanmak değildir. Tam tersine bu skor rakibinin gururunu kırar, dudaklarına intikamın tadını sürer. 
     3-Brezilya, Türkiye’nin Türkiye olduğunu anlamalı. Bir adam eksik olup 3-0 kaybetmesine rağmen Türk takımında yürek, pençe ve hırs vardı'' ifadesini kullandı. 
     El Comercio gazetesi ise, Türkler 1 kişi eksik olmasına rağmen 11 kişi tamammış gibi oynadı. Caner sahada devleşti. Peru halkı bütün stat tüm kalbiyle Türkler’in yanında yer aldı. Maçı değil ama Peru’yu kazandılar. Bu güzel gece unutulmayacak'' yorumunu yaptı. 
     
     Sırrımız çözüldü 

     17 Yaş Altı Dünya Futbol Şampiyonası’nı mercek altına alan FIFA’nın resmi internet sitesi www.fifa.com’ Ay-Yıldızlı ekimizin mutfağına girdi Sitede yayınlanan haberde, Genç Milli Takımımız’ın yemeklerini hazırlayan Murat Alkan’ın Türkiye’nin başarısında önemli rol oynadığına dikkat çekildi. Alkan, futbolculara her sabah tahin-pekmez hazırladığını ve temsilcilerimizin bu şekilde sahada dinç kaldığını ifade etti. 
     
</TEXT>
</DOC>
