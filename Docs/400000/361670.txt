<DOC>
<DOCNO> 361670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonsiy06.html </URL>
<DATE> 2005/07/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan, İstanbul'a nakil ilmühaberi'ni bugün de savundu 
</HEADLINE>
<TEXT>

     Başbakan Recep Tayyip Erdoğan, TÜSİAD Başkanlar Konseyi toplantısının ardından gazetecilerin sorularını yanıtladı. 
     Erdoğan, İstanbul’a gelenlerden nakil ilmuhaberi istenmesi konusundaki sorular üzerine de nakil ilmuhaberinin İstanbul’a girememek anlamına gelmediğini belirterek, "Bugün bir köşe yazarı yazmış. Bunlar bu işin dertlisi olmamışlar, dertlenmemişler, belediye başkanlığı yapmamış ki bilsin bu işi, bu işin çilesini çekmemiş ki bilsin bu işi. Tayyip Erdoğan Rize’den geldi. Doğru Rize’den geldim. Ben burda doğdum. Ama bunu yazan burda doğmadı. Kökenine baktığın zaman herkes bir yerden geldi. Ama gelindiği zaman İstanbul bunları alabilecek noktadaydı" dedi. 
     Erdoğan, gelenlerin nakil ilmuhaberiyle gelip yerleşeceği yerin belirlenmesi gerektiğini ifade ederek şunları söyledi 
     "Eğer musaitse yerleşir. Ama ’ben şurayı boş buldum gidiyim oraya yerleşiyim’, bizim muhalefet ettiğimiz konu budur. Buna hiçbir aklı selim sahibinin muhalefet etmemesi gerekir. İstediğimiz modern bir şehircilik. Evi, barkı, işi gücü yok, ondan sonra hepimiz dert yanıyoruz Eminönü meydanında işportacılar şunu bunu yapıyor, şurayı şunlar işgal etti. Bundan hep beraber dertleniyoruz, buna tedbir getirildiği zaman da eleştiriyoruz, bu konuda birisi köşe yazısı yazacağı zaman ’sayın başbakan neden böyle dediniz, bunun gerekçesi nedir’ diye bir sorarsa daha hayırlı olur. 
     Çünkü biz bunun dertlisiyiz. Biz damdan düştük onlar damdan düşmedi. Yarın hesabı bunlara sorulmuyor bize soruluyor, bunu da bilmenizi istiyoruz" 

     
</TEXT>
</DOC>
