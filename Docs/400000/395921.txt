<DOC>
<DOCNO> 395921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/ekonomi/eko05.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te 'belalı TSE' atışması yaşandı 
</HEADLINE>
<TEXT>


Meclis'te AKP'li vekil Osman Seyfi'nin, 'TSE belalı bir yer. Yolsuzluklar diz boyu' sözlerine Sanayi Bakanı Coşkun sert tepki gösterdi 

ANKARA Milliyet 

Sanayi ve Ticaret Bakanlığı Bütçesi'nin görüşüldüğü TBMM Plan ve Bütçe Komisyonu'nda 'belalı TSE' tartışması çıktı. AKP Nevşehir Milletvekili Osman Seyfi, Türk Standartları Enstitüsü'nde TSE yolsuzluklar olduğunu belirterek, "TSE belalı bir yer. Yolsuzluklar diz boyu" dedi. Bunun üzerine Sanayi Bakanı Ali Coşkun sert tepki göstererek, "Bir Türk kuruluşuna 'belalı' diyemezsiniz. Sizi kınıyorum" karşılığını verdi. Seyfi de, "Sen kına, 'yolsuzluk var, tehdit ediliyorum' diye sen dedin. Belalı sözünü bu manada söylüyorum" karşılığını verince Coşkun, "Üzerine gittik. Fena mı ettik yani " dedi. 

İsim vermedi, tarif etti 
Seyfi, TSE'de yolsuzluğa karıştığını söylediği yöneticiyi de ismini vermeden şu sözlerle tarif etti "Bu şahsın Nevşehir'de evrakta sahtecilik davası devam ediyor. Orada vergi yüzsüzleri sıralamasında ikinci. Bu kişi TSE yönetiminde ve görevine devam ediyor. TSE'de yolsuzlukla mücadele sonucunda bu kişi görevinden alındıysa, sizi kutluyorum. Seçilen kişilerde gerekli ihtimamın gösterilmesini diliyorum." 


</TEXT>
</DOC>
