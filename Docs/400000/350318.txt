<DOC>
<DOCNO> 350318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko23.html </URL>
<DATE> 2005/06/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mayıs ayında bütçe 1 milyar 681 YTL fazla verdi... 
</HEADLINE>
<TEXT>

     Maliye Bakanı Kemal Unakıtan, bu yılın Mayıs ayında bütçenin ilk kez 1 milyar 681 milyon YTL "fazla verdiğini" açıkladı. 
     Mayıs ayında faiz dışı fazla ise 5 milyar 907 milyon YTL oldu. 
     Bakan Unakıtan, düzenlediği basın toplantısında, Mayıs ayı ve beş aylık bütçe uygulama sonuçlarına ilişkin bilgi verdi. 
     Unakıtan'ın verdiği bilgiye göre bu yılın Mayıs ayında konsolide bütçe giderleri 12 milyar 186 milyon YTL, faiz hariç bütçe giderleri 7 milyar 961 milyon YTL, konsolide bütçe gelirleri 13 milyar 867 milyon YTL olurken, ilk kez fazla veren bütçedeki fazla 1 milyar 681 milyon YTL olarak gerçekleşti. 
     Mayıs'ta faiz dışı fazla da, 5 milyar 907 milyon YTL olarak hesaplandı. 
     Bakan Unakıtan, rakamlar ışığında Mayıs ayı konsolide bütçe uygulama sonuçlarının, "hedeflerle uyumlu" şekilde gerçekleştiğini bildirdi. 
     
     ALT KALEMLER 

     Unakıtan'ın verdiği bilgiye göre, bütçe giderlerinde personel giderleri 2 milyar 572 milyon YTL, sosyal güvenlik kurumlarına devlet primi ödemeleri 342 milyon YTL, mal ve hizmet alımları 996 milyon YTL, faiz giderleri 4 milyar 225 milyon YTL, cari transferler 3 milyar 211 milyon YTL, sermaye giderleri 659 milyon YTL, sermaye transferleri 117 milyon YTL, borç verme 64 milyon YTL oldu. 
     Bütçe gelirlerinin ise 10 milyar 87 milyon YTL'si vergi gelirlerinden sağlanırken, 3 milyar 623 milyon YTL'si vergi dışı gelirlerden, 17 milyon YTL'si sermaye gelirlerinden, 19 milyon YTL'si alınan bağış ve yardımlardan, 22 milyon YTL'si katma bütçe ek gelirlerinden oluştu. 
     Başlıca vergi geliri kalemlerine bakıldığında da, vergi iadeleri düşülmüş haliyle, 2 milyar 55 milyon YTL gelir vergisi tahsil edildi, 1 milyar 871 milyon kurumlar vergisi, 2 milyar 694 milyon özel tüketim vergisi, 2 milyar 438 milyon YTL de KDV tahsilatı yapıldı. 
     2004 yılının aynı ayına göre, Mayıs 2005'de konsolide bütçe giderleri yüzde 3.3 oranında, gelirler ise yüzde 30.6 artış gösterdi. 
     Mayıs 2004'de konsolide bütçe giderlerinin yılsonu gerçekleşmelerine oranı yüzde 8.4 iken, Mayıs 2005 döneminde giderlerin bütçe başlangıç ödeneklerine oranı yüzde 7.8'e geriledi. 
     
     OCAK-MAYIS GERÇEKLEŞMELERİ 

     Bakan Unakıtan, Ocak-Mayıs dönemi bütçe gerçekleşmeleri konusunda da bilgi verdi. 
     Buna göre beş ayda bütçe giderleri 54 milyar 855 milyon YTL, faiz hariç bütçe giderleri 34 milyar 448 milyon YTL, konsolide bütçe gelirleri ise 51 milyar 64 milyon YTL oldu. 
     Sonuçta beş ayda bütçe açığı 3 milyar 791 milyon YTL olurken, faiz dışı fazla 16 milyar 615 milyon YTL olarak gerçekleşti. 
     Nominal olarak konsolide bütçe giderleri, geçen yılın aynı dönemine göre yüzde 1.6, konsolide bütçe gelirleri yüzde 20'lık artış gösterdi. 
     Geçen yılın aynı dönemine göre Ocak-Mayıs döneminde bütçe açığı nominal bazda yüzde 66.8 oranında düşüş gösterdi. Geçen yıl Ocak-Mayıs itibarıyla bütçe açığı 11 milyar 432 milyon YTL iken, bu yıl bu rakam 3 milyar 791 milyon YTL oldu. 
     Faiz dışı fazlada da FDF yüzde 13.4'lük artış kaydedildi. Geçen yıl Mayıs sonu itibarıyla yılsonu hedefinin yüzde 56'sı gerçekleştirilmişken, bu yılın aynı döneminde FDF hedefinin yüzde 60.9'una ulaşıldı. 

     
</TEXT>
</DOC>
