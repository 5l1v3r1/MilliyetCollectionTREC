<DOC>
<DOCNO> 386402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy20.html </URL>
<DATE> 2005/10/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan, Merkel'i telefonla arayıp kutladı 
</HEADLINE>
<TEXT>

     Başbakan Recep Tayyip Erdoğan, CDU Genel Başkanı Angelina Merkel’i "yeni oluşacak hükümet yapısındaki" görevinden dolayı kutladı. 
     Alınan bilgiye göre, Başbakan Erdoğan, bugün Merkel ile bir telefon görüşmesi yaptı. 
     Görüşmeye,"uzun süre sonra sesinizi duymak çok güzel" cümlesiyle başlayan Erdoğan, Merkel’e AB sürecinin olumlu bir şekilde süreceğini umduğunu ifade etti. Bu sözlere "Bundan emin olabilirsiniz" karşılığını veren Merkel, bu konuların zaten dün Almanya Başbakanı Gerhard Schroeder ile konuşulmuş olduğuna atıfta bulundu. 
     Merkel, bugüne kadar süreç nasıl işlediyse bundan sonra da devam edeceğini kaydederek, "Müzakere süreci uzun, ancak dostça ve elele olacağından kimsenin kuşku duymaması gerekir" ifadesini kullandı. 
     İki ülke arasındaki derin tarihi ve kültürel bağlara işaret eden Başbakan Erdoğan, bunun daha da gelişerek devam etmesinin önemine işaret etti. 
     Bu arada, Başbakan Erdoğan’ın Kasım ayının ilk haftasında Almanya’ya bir ziyaret gerçekleştirme ihtimali olduğunu belirttiğini, ziyaret sırasında görüşme arzusunu Merkel’e ilettiği ve "çok isterim" şeklinde olumlu yanıt aldığı bildirildi. 
     
     AP SOSYALİST GRUBU’UN TEMASLARI 

     Başbakan Erdoğan’ın, Eski Finlandiya Başbakanı ve Finlandiya Parlamento Başkanı Paava Lipponen ve Yunan Pasok Partisi Genel Başkanı Yorgo Papandreu başkanlığındaki AP Sosyalistleri Partisi heyetiyle yaptığı görüşmede de Türkiye’nin AB üyeliği konusu ele alındı. 
     Lipponen, 3 Ekim’de Türkiye’nin AB’ye katılım süreci müzakerelerinin başlamasından dolayı Erdoğan’ı tebrik ederek, Erdoğan’a, sorunları azim ve kararlılıkla çözme iradesi gösterdiğini ifade etti. Lipponen’in, Erdoğan’a, "İleri görüşlülüğünüzden çok etkilendik" ifadesi kullandığı, Başbakan Erdoğan’ın da Avrupa halkları ile Türk halkı arasında çeşitli çevrelerde önyargılar olabileceğini, bu önyargının diyalog ile giderilebileceğine işaret ettiği belirtildi. 
     Medeniyetler ittifakının önemine atıfta bulunan Lipponen’in, Başbakan Erdoğan’ın, girişimlerine katıldığını ve her türlü katkıya hazır olduklarını bildirdiği kaydedildi. 
     Başbakan Erdoğan’ın, eski ABD’nin Ankara Büyükelçisi Marc Grossman ile yaptığı görüşmenin bir nezaket ziyareti olduğu bildirildi. 
     Türkiye Odalar Ve Borsalar Birliği ile Brooking Enstitisü’nün yapacağı toplantı için Türkiye’de bulunan Grossman’ın, görüşmede, Kıbrıs konusunda Türkiye’nin tezlerini desteklediğini ve Türkiye ile ABD arasındaki ilişkilerin gelişmesi için "daha önce olduğu gibi bundan sonra da çaba sarfedeceğini" dile getirdiği belirtildi. 
     
     ERDOĞAN’IN YURTDIŞI GEZİLERİ 

     Öte yandan, Başbakan Erdoğan’ın Ekim ayı içinde Pakistan, Kuveyt, Yemen ve İngiltere’ye ziyarette bulunacağı bildirildi. 20-22 ekim tarihlerinde deprem felaketine uğrayan Pakistan’a ziyarette bulunacak olan Başbakan Erdoğan, 24-25 Ekim’de Kuveyt, 26-27 Ekim tarihlerinde ise Yemen’e resmi ziyaret gerçekleştirecek. 
     Başbakan Erdoğan’ın 27 Ekim tarihinde ise İngiltere’nin başkenti Londra’ya geçeceği, burada AB Devlet ve Hükümet Başkanları Zirvesi’ne katılacağı bildirildi. 
     
</TEXT>
</DOC>
