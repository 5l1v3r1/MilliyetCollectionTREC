<DOC>
<DOCNO> 384803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko38.html </URL>
<DATE> 2005/10/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bakır fiyatlarında yeni rekor 
</HEADLINE>
<TEXT>

     Londra Metal Borsası’nda bakırın tonu, 3 bin 900 dolar seviyesine kadar yükselerek rekor kırdı. 
     Analistler, geçen yıl yüzde 40, yıl başından bu yana da yaklaşık yüzde 30 yükselen bakır fiyatlarındaki hareketlenmede, spekülatif fonların etkili olduğunu belirtiyorlar. 
     Çin ve Hindistan gibi hızlı büyüyen Asya ülkelerindeki altyapı yatırımları yanında Katrina ve Rita kasırgalarının vurduğu ABD’de başlayacak yeniden inşa çalışmalarının, daha çok inşaat ve elektrik-elektronik sektörlerinde kullanılan bakıra olan talebi artıracağı beklentisi, fiyatlardaki yükselişi kolaylaştırıyor. 
     Arz cephesinde ise zamanında yapılmayan yatırımlar ve eriyen stoklar nedeniyle sıkıntı yaşanıyor. 
     Analistler, son yıllarda birçok önemli bakır madeninin kapandığına dikkat çekerek yükseliş hareketinin devamında fiyatların 4 bin dolar seviyesini görebileceğini ifade ediyorlar. 
     
</TEXT>
</DOC>
