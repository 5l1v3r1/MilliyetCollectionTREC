<DOC>
<DOCNO> 391852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/guncel/gun02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'nun renkleri Milliyet Sanat'ta 
</HEADLINE>
<TEXT>


Milliyet Sanat, Kasım sayısında Eskişehir'den Kars'a sanatın olduğu her yerden haber, söyleşi ve yorumlar taşıyor. Ankara Caz Festivali ile Eskişehir Festivali de derginin sayfalarında yer buluyor 


İstanbul'da bu sezon plastik sanatlar aldı başını gidiyor. Milliyet Sanat dergisi, Bienal'den sonra art brut akımının öncüsü Jean Dubuffet'nin kendine özgü çizgilerini kapağına taşıdı. Evrim Altuğ, "Sanatın gönüllü sürgünü" Dubuffet'yi ve sergiyi tanıttı. Diğer önemli sergilerden "Çekim Merkezi"ni Burcu Pelvanoğlu, Kemal Seyhan sergisini Levent Çalıkoğlu, "Tunç Çağının Gizemli Kadınları"nı arkeolog Nermin Bayçın yorumladı. 
Derginin sayfalarında, Anadolu'dan yükselen sesler ve renkler İstanbul ile yarışıyor. Raife Polat, "Ankara'nın cazına bak" başlıklı yazısıyla 4. Uluslararası Ankara Caz Festivali'nde konser verecek olan yerli ve yabancı topluluklara dikkatimizi çekti. Eskişehir Festivali, klasik müzikten tiyatroya çeşitlenen programı ile göz doldurdu. 

Harold Pinter'dan Can Yücel'e 
Avrupa Filmleri Festivali de 11. kez yollara düşüyor. Festival bu yıl Avrupa sinemasının yeni ve ödüllü filmlerinin yanı sıra sinema tarihinin anarşist filmlerine, ünlü yönetmenlerin senaristi Tonino Guerra ve plastisin canlandırma ustası Peter Lord toplu gösterilerine yer veriyor. 
"Uçuş Planı"nın yıldızı Jodie Foster portresi sinema sayfalarında. Attil İlhan'ın senaryolarını ve Yeşilçam'da bıraktığı izi Agah Özgüç aktardı. Murat Meriç ise onun bestelenen şiirlerine yer verdi. 
Edebiyat sayfalarında taze Nobelli Harold Pinter'dan Can Yücel şiirine, 50 yaşını dolduran "Lolita"dan Carlos Fuentes, İhsan Oktay Anar kitaplarına, İsmail Gülgeç ile Ahmet Ümit'in polisiye çizgi roman çalışmasına pek çok konu var. Ömer Türkeş'in, Yılmaz Karakoyunlu'nun 12 Eylül sonrası bir gazete çerçevesinde geçen olayları konu aldığı "Perize, Ezan Vakti Beethoven"ı Türk solu açısından eleştirdiği yazı ise siyasal yaklaşımıyla önem taşıyor. 

'Görüntü kirliliği yarattım, farkındayım' 

Alin Taşçıyan, "Babam ve Oğlum" adlı yeni filmi nedeniyle Çağan Irmak ile söyleşti. "Anlatmak istediğim hik yeler para istiyor" diyen Irmak, söyleşi sırasında bir de özeleştiride bulundu "Bir iki yerde görüntü kirliliği yarattım, farkındayım. Kendi ismimi satmak istedim, ortaya çıktım ama hepsi bu istediklerimi yapmak içindi Reklamda oynamam röportajlara evet demem, ortalarda görünmem... 22 yaşına kadar İzmir'de yaşadım. İstanbul'daki sinema çevresine girdiğimde oyuncağını bulmuş çocuk gibi oldum. Yavaş yavaş durulacağım." 

Kaçın, Türkler geliyor 

Bilgi Üniversitesi Medya ve İletişim Sistemleri Bölümü'nden Yrd. Doç. Dr. Aslı Tunç, AB üyesi ülkelerin gazetelerinde yayımlanan Türkiye'ye dair karikatürleri incelediği "Kaçın, Türkler geliyor " başlıklı yazısında Batı prizmasından deforme edilmiş imgemizi gözler önüne seriyor 
"Türkiye'nin AB'ye girecek ilk Müslüman ülke olması pek çok karikatürde ele alınmış. Bu karikatürlerdeki en yaygın stereotip bıyıklı, fesli ve şalvarlı erkek tiplemesi. 'Uygar görünümlü' gözlüklü, iyi giyimli Batılı yüksek standartları koyar, bu çıtadan atlamak küçük boyutta çizilmiş, yarı sakallı ve ilkel görünümlü Türk imgesine bağlıdır." 

Zeytinoğlu'ndan iddialı saptama 

12-20 Kasım 2005 tarihleri arasında 11. kez gerçekleştirilecek olan Uluslararası Eskişehir Festivali'nin Düzenleme Komitesi Başkanı Zeynep Zeytinoğlu, Milliyet Sanat dergisine festivali ve Eskişehir'in kültür hayatını anlattı. Zeytinoğlu iddialı konuştu "Eskişehir'de sanat hayatı İstanbul'dan bile daha aktif." 

Yedi soruda Ferzan Özpetek 

Atilla Dorsay, bu ay vizyona girecek filmlerden "Kutsal Yürek"in yönetmeni Ferzan Özpetek'in sinemasını yedi soruda inceledi. Dorsay, yazısında yönetmen hakkında merak edilenleri, "Ferzan Özpetek bir İtalyan yönetmeni midir, bir Türk yönetmeni mi ", "Özpetek iyi bir sinemacı mıdır ", "Özpetek'in yaklaşımının neo-oryantalist olarak nitelendirilmesine ne diyorsunuz " gibi sorularla cevapladı. 

'Karakoyunlu'nun en kötü romanı' 

Edebiyat eleştirmeni Ömer Türkeş, Yılmaz Karakoyunlu'nun son romanı "Perize"yi ağır eleştirdi "Üzülerek-söyleyeyim bu Yılmaz Karakoyunlu'nun yazarlık kariyerindeki en kötü roman. Hik yesi var mı yok mu belli değil. Roman kişilerini kendi görüşlerinin sözcülüğü ile görevlendirmiş Karakoyunlu, onlar her yerde sosyalizm sorunlarını tartışıyorlar. Ama ne tartışma teorik metinlerden ödünç alınmış ifadeler gündelik konuşma dilinden öylesine kopuk, öylesine kitabi ve kuru ki, ne söylediklerinin önemi bile kalmıyor." 



</TEXT>
</DOC>
