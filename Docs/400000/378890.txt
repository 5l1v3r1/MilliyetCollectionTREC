<DOC>
<DOCNO> 378890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun12.html </URL>
<DATE> 2005/09/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Le Figaro Avrupa Birliği içinde Türkiye pürüzü kalmadı 
</HEADLINE>
<TEXT>

     SAADET ORUÇ Paris DHA 

      FRANSA’da yayımlanan Le Figaro gazetesi, 25 Avrupa Birliği üyesi ülkenin Türkiye konusunda anlaşmak üzere olduğunu yazdı. 
     Brüksel çıkışlı haberinde gazete, dün yapılan AB Daimi Temsilciler Komitesi COREPER toplantılarındaki tartışmalarla ilgili bilgiler vererek, daimi delegelerin ’başkentlerinin alevlendirmesinden uzak’ bir biçimde bir araya geldiklerine dikkat çekti. "Dosya siyasi olarak özellikle Fransa ve Almanya’da halen çok hassas olsa da, teknik planda sorun kalmadı" yorumu yapıldı. 
     AB’nin ortak deklarasyonunda yer alan, "Tüm üyelerin tanınması, üyelik sürecinin gerekli bir unsurudur" maddesinin altı çizilirken, eklenen şu madde ile Ankara üzerindeki baskının artırılmak istendiği yorumu yapıldı "Birlik, Türkiye ile tüm üye devletler arasındaki ilişkilerin en kısa zamanda normalleşmesinin öneminin altını çizer." 
     
     'TAKTİK ADIM' 
     AB’nin bu yaklaşımına karşı Başbakan Recep Tayyip Erdoğan’ın dün yaptığı, "Uluslararası diplomatik ahlaka uymuyor" açıklamasına da haberde yer verildi. 
     Bu arada Le Figaro, AB Dönem Başkanı İngiltere’nin, Kıbrıs konusunu Fransızlarla baş başa görüşmelerde çözdüğü yönündeki iddialara da değindi. Bu bilgi, geçtiğimiz günlerde Fransız Dışişleri Bakanlığı tarafından teyit edilmemiş ve konuyla ilgili olarak, "Görüşmeler sürüyor" açıklaması yapılmıştı. 
     Gazete, kimsenin ’3 Ekim krizi’ istemediğine, tüm bu gelişmelerin son ana kadar Türkiye üzerinde baskıyı sürdürmek isteyen başkentlerin taktik adımı olduğu şeklindeki bir yoruma da yer verdi. Le Figaro ayrıca, Türkiye konusundaki uzlaşma arayışının 26 Eylül’de yapılacak bakanlar toplantısında da devam edeceğini yazdı 
     
     DOUGLAS ALEXANDER AB DIŞINA OLUMLU BİR İŞARET OLUR 
     İngiltere’nin Avrupa Bakanı Douglas Alexander ise, Türkiye’nin Avrupa Birliği üyeliğinin AB açısından olumlu sonuçlar getireceğinin altını çizdi. AB ile ilgili güncel bilgiler vermek üzere, Londra’da bir grup gazeteciyi kabul eden Alexander, Türkiye’nin Avrupa Birliği üyeliğinin AB’nin hedeflerine ulaşmasına yardımı olacağını söyledi. 
     Le Monde gazetesinin Londra mahreçli haberine göre Alexander, Türkiye’nin üyeliğiyle ilgili soruya şu yanıtı verdi "AB’nin, çoğunluğu Müslüman olan istikrarlı, laik ve demokratik bir ülkeyi de kapsayan genişlemesi, birliğin hedeflerine ulaşmasına yardımcı olacaktır. AB’nin sınırları dışına olumlu bir işaret gönderecektir. Bu, Türkiye için sadece oldukça uzun bir yolculuğun ilk etabı olacaktır. Türkiye’den beklenen üyelik müzakereleri sırasında mevcut yaklaşımlarında değişiklikler yapmaya devam etmesidir." 
     
</TEXT>
</DOC>
