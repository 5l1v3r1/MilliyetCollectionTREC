<DOC>
<DOCNO> 375994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun03.html </URL>
<DATE> 2005/09/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Nabi Tayfunu binlerce kişiyi evlerinden kaçırdı 
</HEADLINE>
<TEXT>

     Japonya'nın güneyini vuran Nabi tayfununda 23 kişinin yaralandığı, 16 kişinin ise kayıp olduğu bildirildi. 
     Kyodo ajansı, tayfunun vurduğu, ülkenin güney ucundaki Kyuşu adasıyla komşu Şikoku adasındaki bazı kasabalarda binlerce kişinin evlerinden kaçmak zorunda kaldığını duyurdu. 
     Haberde, Kyuşu adasının Miyazaki bölgesinde, tayfunun yol açtığı toprak kaymalarında en az 10 evin yıkıldığı da belirtildi. 
     Hükümet sözcüsü Hiroyuki Hosoda da Meşru Müdafaa Gücü'nden 70 askeri, savunmayı güçlendirmek, sellerle mücadele ve yerlerinden olanların tahliyesi için felaket bölgelerine sevk ettiklerini söyledi. 
     Japon Meteoroloji Kurumu ise Nabi'nin saatteki hızının 126 kilometreye ulaştığını duyurdu. 
     Tayfun, yüzlerce uçuşun iptaline, tren ve feribot seferlerinin durmasına ve otoyolların kapanmasına da yol açtı. 
     Başkent Tokyo'ya yakın bölgelerde dün de tayfun yüzünden 2 kişinin öldüğü bildirilmişti. 
     
     ÇİN'İ DE VURDU 

     Levent ULUÇER PEKİN, DHA 

ÇİN’de 95 kişinin ölümüne 12 kişinin de kaybolmasına neden olan Talim tayfunundan sonra ülkeyi şimdi de Nabi tayfunu vurmaya başladı. 
     Çin resmi haber ajansı Şinhua’ya göre, Nabi tayfunu Çin kıyılarını bu sabahtan itibaren etkilemeye başladı. Ajans, tayfunlar nedeniyle Çin’de 2,5 milyon hektardan fazla ekili alanın tahrip olduğunu, 1 milyona yakın evin kullanılmaz hale geldiğini ve tayfunların ekonomiye doğrudan verdiği zararın 32 milyar 760 milyon Yuan yaklaşık 5.4 milyar YTL olduğunu belirtti. 
     Çin Meteoroloji Genel Müdürlüğü, Nabi’nin doğu ve kuzeydoğu kıyılarını 7 Eylül’e kadar etkileyeceğini söyledi. Nabi’nin özellikle Shandong Yarımadası'nı şiddetli yağmurlarla etkileyeceği açıklamasını yaptı. Uzmanlar, Haziran-Ağustos ayları arasında Çin’i 46 milyondan fazla insanı olumsuz etkileyen dört tayfunun vurduğunu, bunlardan Hangtang ve Matsa tayfunlarının en yıkıcı olanlar olduğunu açıkladı. Meteoroloji uzmanları Eylül ayı boyunca Nabi tayfunu haricinde 4 ya da 5 tropik fırtına ve tayfunun Pasifik bölgesinde görüleceğini ve bunlardan ikisinin Çin’i vuracağını açıkladılar. 
     Çin Sivil İşler Bakanlığı, etkisini yitiren Talim tayfunu nedeniyle 95 kişinin hayatını kaybettiğinin ve 30 kişinin halen kayıp olduğunun açıklamasını yaptı. Bakanlık açıklamasında, Talim’in ekonomiye doğrudan zararının 12 milyar 190 milyon yuan yaklaşık 2 milyar YTL olduğunu, Zhejiang, Anhui, Fujian ve Jiangxi ve Hubei eyaletlerinde etkili olan tayfundan ötürü ağır sağanak yağış sonrası meydana gelen toprak kaymaları ve çamur seli görüldüğü belirtildi. 
     Çin ordusunun felaketten zarar gören halka yardım etmek için seferber edildiği de açıklandı. 
     
</TEXT>
</DOC>
