<DOC>
<DOCNO> 397279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun46.html </URL>
<DATE> 2005/11/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İtalya'daki Amerikan nükleer denizaltı üssü kapatılıyor... 
</HEADLINE>
<TEXT>

     ABD'nin nükleer denizaltıları için kullandığı, kendi toprakları dışında dünyadaki iki üsten biri olduğu kaydedilen İtalya'nın Maddalena adasındaki denizaltı ikmal üssünü kapatacağı bildirildi. 
     İtalya Savunma Bakanlığı tarafından yapılan açıklamada, Sardinya adasının kuzey doğu ucundaki küçük Maddalena adasındaki Amerikan nükleer denizaltı üssünün kapatılma tarihi konusunda daha sonra anlaşmaya varılacağı kaydedildi. 
     Açıklamada, üssün kapatılması kararının, ABD'nin Avrupa çapındaki askeri varlığını yeniden belirlemesiyle ilgili daha geniş çaplı bir planının parçası olduğu belirtildi. 
     ABD'nin Maddalena'daki üssü, 1 Ocak 1973 tarihine dayanıyor. Ancak son yıllarda yerel yetkililer, çevreye zararı endişeleriyle üssün kapatılması çağrısında bulunmuşlardı. 
     Çevreci grup Legambiente, geçen yıl, yapılan tetkikler sonucu, bölge sularında, denizaltıların kalıntıları olabilecek radyasyon seviyesinde artış olduğunun ortaya çıktığını bildirmişti. 
     Yerel yetkililer de, ABD'nin üssü kapatma kararıyla ilgili, ''uzun süredir duyduğumuz en iyi haber'' yorumunu yaptılar. 
     Maddalena'daki, yaklaşık 1800 Amerikan askeri personelinin bulunduğu üssün, denizaltı ikmal üssü görevini yürüttüğü ve denizaltıların burada üslenmediği belirtiliyor. 
     Bölgede bilinen tek kaza, 2003 yılında, üs yakınında nükleer Hartford denizaltısının karaya oturması sonucu meydana geldi. 
     Kumlu plajı ve sıcak iklimiyle ünlü Sardinya adasının yetkilileri, Amerikan üssünün varlığının adanın turizm kalkınmasını engellendiğinden yakınıyordu. 
     
</TEXT>
</DOC>
