<DOC>
<DOCNO> 392083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a AKBİL müjdesi 
</HEADLINE>
<TEXT>


Erdoğan'ı sıkıştıran dosyaların başında gelen AKBİL yolsuzluğu davası, 29 sanığın beraatıyla sonuçlandı. Başbakan ve 3 AKP'li milletvekilinin dosyası dokunulmazlıkları nedeniyle TBMM'ye gönderilmişti 

GÖKÇER TAHİNCİOĞLU Ankara 


Başbakan Recep Tayyip Erdoğan'ı İstanbul Büyükşehir Belediye Başkanı olduğu dönemde sıkıştıran dosyaların başında gelen "AKBİL davası" 29 sanığın beraatiyle sonuçlandı. 
Üsküdar 2. Ağır Ceza Mahkemesi, belediyenin "akıllı bilet" olarak tanıttığı AKBİL sisteminin uygulanmasında yolsuzluk yapıldığı iddiasıyla toplam 37 sanık hakkında açılan davayı, Erdoğan Başbakan olduktan sonra, 1 Aralık 2003'te karara bağladı. Mahkeme, sanıklardan Erdoğan'la, AKP'den milletvekili seçilen Mustafa Açıkalın, İdris Naim Şahin ve Mikail Arslan'ın dosyalarını dokunulmazlıkları bulunduğu için TBMM'ye gönderdi. Eski Belediye Başkanı Ali Müfit Gürtuna hakkındaki dosya "aynı konuda bir başka dava açıldığı" için, 3 sanığın dosyası da ölüm ve yurtdışında bulunma gerekçeleriyle ayırıldıktan sonra kalan 29 sanığın beraatına karar verildi. 
Karara imza atan h kim İsmail Rüştü Cirit, bir süre sonra Yargıtay'a üye seçildi. Dosya için bilirkişilik yapan ve "AKBİL kaynaklarının sanıkların menfaatına kullanıldığının kuşkulu olması nedeniyle takdirin mahkemeye bırakılması gerektiği" görüşünü belirten Doç. Dr. Adem Sözüer ile Doç. Dr. Ahmet Gökçen de, yeni Türk Ceza Kanunu'nu hazırlayan komisyonda görev yaptılar. 

Savcılık temyiz etmedi 
Davayı açan Üsküdar Başsavcılığı, yargılama aşamasında sanıkların beraatını istediğinden kararı temyiz de etmedi. Dava, ancak AKBİL'in mucidi olmasına rağmen kendisine k r payı verilmediğini belirten Berk Üstündağ'ın temyiz etmesi üzerine Yargıtay'a gelebildi. 
Yargıtay 5. Ceza Dairesi'nin, 29 Eylül'de Yargıtay Başsavcılığı'nın da görüşü doğrultusunda kararı onadığı öğrenildi. Erdoğan ve 3 milletvekili, dokunulmazlıkları kalktığında mahkeme önüne sanık olarak çıkacak. Ancak, diğer sanıklar beraat ettiği ve yeni delil ortaya çıkmadığı takdirde aklanacaklar. 


</TEXT>
</DOC>
