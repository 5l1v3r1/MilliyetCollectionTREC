<DOC>
<DOCNO> 379375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/bila.html </URL>
<DATE> 2005/09/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kürt siyasetçiler Öcalan'la bağlarını kesebilirler mi 
</HEADLINE>
<TEXT>


Başbakan Recep Tayyip Erdoğan'ın, "Kürt sorunu çıkışı" ve Diyarbakır ziyareti sadece yeni beklentilere değil, yeni arayışlara da yol açtı. 
Bir taraftan, Erdoğan'ın "nasıl bir adım" atacağı beklenirken, diğer taraftan, PKK çizgisinde ama yasal zeminde siyaset yapmaya çalışanların da "ne yapacağı" merak konusuydu. 
PKK'nın bir aylık "ateşkes" kararı ve hükümete "muhatap" olma çabaları, Erdoğan'ın Diyarbakır ziyareti sonrasında hassaslaşan toplum psikolojisi, Gemlik mitingi girişimi, linç eğilimi gösteren tepkiler, şehit cenazelerinin mitinglere dönüşmesi, gelişmelerin bir Türk-Kürt çatışmasına dönüşme riski, siyasetin gündemini oluşturdu. 

Öneriler 
Bunlar yaşanırken, gündeme getirilen bir başka açı da, Türkiye'de "Kürt siyasetçiler"in PKK ve Abdullah Öcalan'la bağlarını kesip yeni bir hareket veya partileşmeye yönelmeleri, bu yolla siyasi sisteme dahil olmalarıydı. 
Bunu Türkiye'de bazı bilim adamları, gazeteciler, yazarlar, siyasiler önerdiği gibi, Avrupa Birliği AB yetkilileri ve bazı Avrupa ülkelerinin Ankara büyükelçilerinden de benzeri öneriler geldi. 
Son olarak AB-Türkiye Karma Parlamento Komitesi Eşbaşkanı Joost Lagendijk aynı önerileri gündeme getirdi. Lagendijk, AB sürecinin PKK'nın sonu olacağını ve Kürt siyasetçilerin artık Öcalan ile bağlarını kesmeleri gerektiğini söyledi. 
Diyarbakır Belediye Başkanı Osman Baydemir veya eski DEP milletvekili Hatip Dicle'nin yeni liderler olabileceğini belirtti. 

Gerçekler ve temenniler 
Lagendijk, Leyla Zana ve arkadaşlarının her duruşmasına gelen ve çıkışta basına sert açıklamalar yapan, mahkemenin hemen Zana ve arkadaşlarını bırakmasını isteyen, Türk yargısının tutumunu Hitler Almanya'sına benzeten bir isimdi. Bugünlerde gösterdiği yaklaşım, Avrupa'nın yıllardır desteklediği PKK ve Öcalan'ın, geride bırakılması, yeni "Kürt liderler" çıkarılması önerilerine dayanıyor. 
Ancak, AB'nin ve Lagendijk'in talepleri gerçeklerle uyuşmuyor. Bu yaklaşım öncelikle AB politikacılarının, Türkiye'deki durumu doğru okuyamadıklarını da gösteriyor. 
Sadece şu soru bile, gerçekçi olmadıklarını göstermeye yeter 
"Osman Baydemir ve Hatip Dicle'nin, Abdullah Öcalan'a karşı veya ona rağmen bir şey yapmaları mümkün müdür " 
Lagendijk bu soruya olumlu yanıt verebilir mi 
Veremez. Verirse kendini kandırır. 

Öcalan'a bağımlılar 
Avrupa'nın, PKK'nın terör ve siyasallaşma sürecindeki işleviyle ilgili tartışma bir tarafa, Lagendijk gibi politikacıların, nasıl bir Türkiye görmek istediklerini açıklıkla ortaya koymaları gerekir. 
Bugün Lagendijk'in "Kürt siyasetçiler" dediği isimleri öne çıkmış olanların, İmralı'ya bakarak hareket ettikleri bir gerçektir. Siyasetçilikleri, milletvekillikleri, belediye başkanlıkları, il başkanlıkları, partileri, parti üyelikleri, tümüyle Öcalan'a endekslidir. Onun tercihleri ve kararlarıyla listelere girmişler, milletvekili veya belediye başkanı olmuşlar ve ona "bağlılık"larını kanıtladıkları ölçüde siyasette kalabilmişlerdir. 
Siyasetteki geleceklerini de yine şimdiden ona bağlamışlardır. O kadar ki, Öcalan'ı tartışılmaz lider olarak görmenin ötesinde, "Kürt halk önderi" olarak görmektedirler. 
Öcalan ve PKK'ya alternatif olarak gelişmek isteyen hareketlerin hiçbiri büyüyememiş, bu hareketlere önderlik eden isimlerin hiçbiri de liderleşememiştir. 
Bugün adı geçenlerin Öcalan'a alternatif olarak ve ona karşı bir tutumla liderleşmeleri çok zordur. 
Yeni isimlerin çıkıp yeni bir hareket yaratmaları da bugünkü koşullar ve gerçekler karşısında olası değildir. 
Bu süreç Türkiye'de etnik nitelikli siyasi ayrışma yaratmış ve bu da çok büyük siyasi sorunlar doğurmuştur. Bu sürece destek veren Avrupa'nın şimdi dışarıdan gazel okuması çok anlamlı değildir. 
Gerçekler başka, temenniler başkadır... 



</TEXT>
</DOC>
