<DOC>
<DOCNO> 392715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun07.html </URL>
<DATE> 2005/11/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İsveç parasız kaldı 
</HEADLINE>
<TEXT>

     
     Ali Haydar NERGİS STOCKHOLM, DHA 
     
İSVEÇ’te perşembe akşamı ATM’lere para transferi yapan büyük bir taşıma aracının soyulmasından sonra ülke çapında 600 ATM parasızlık nedeniyle devre dışı kaldı. 
     Soygunda çalınan para miktarının çok yüksek olduğu bildirildi, ancak kesin bir rakam ifade edilemiyor. Polis, çok planlı yapıldığı bildirilen soygunda herhangi bir ip ucuna ulaşamadı. Para transferini yapan Securitas adlı şirketin güvenlik nedeniyle taşıma işlemini durdurması nedeniyle devre dışı kalan bankamatik sayısı bugün öğleden sonra 1000’e ulaşacak. Bu sayı ülkedeki ATM’lerin yüzde 70’ini oluşturuyor. Güvenlik Şirketi sözcüsü Ake Andersson, para taşıyan araçların polis tarafından korunmaması halinde sağlıklı ve güvenlikli taşıma yapamayacaklarını bildirdi. 
     
     SOYGUNLARDA REKOR ARTIŞ 
     İsveç’te işsizlik ve ekonomideki durgunluk nedeniyle meydana gelen soygun olayları geçmiş yıllara kıyasla rekor düzeye ulaştı. Polis istatistiklerine göre yaklaşık 300 bin nüfuslu ülkenin üçüncü büyük şehri Malmö’de her gün ortalama 4 soygun meydana geliyor. Malmö’de, ekim ayında 108 soygun meydana geldi. Polis yetkilileri, Malmö’deki soygun sayısının ülkedeki yıllık bütün soygunların toplamından fazla olduğunu belirterek her gün ortalama 4 kişinin silah tehdidiyle veya saldırıya uğrayarak soyulduklarını açıkladı. 
     Malmö Polis şeflerinden Michael Holmström, meydana gelen soygunlar karşısında şaşkına döndüklerini ve çaresiz kaldıklarını belirterek, "Soygun ve gasp olaylarının peşinden koşturmaktan diğer polisiye olayları izleyemez hale geldik" dedi. 
     
     SOYGUNLARIN NEDENİ İŞŞİZLİK 
     Uzmanlar, rekor soygunların nedenini ekonomik sıkıntı ve işsizliğe bağlıyor. İsveç’in yabancı sayısı en yüksek, Güney’deki uç kenti Malmö, İsveç’in AB üyeliğinden sonra büyük ölçüde göçmen işçi akınına uğradı. Gelenlerin düşük ücretle ve kayıt dışı iş bulmaları nedeniyle birçok İsveçli ile daha önceki yıllarda gelen yabancılar işsız kaldı. Polis, soygunların daha çok gençler tarafından silah ve zor kullanılarak gerçekleştirildiğini belirtiyor. Suç oranının yüksekliğinde alkol ve uyuşturucu bağımlılığı da etkili oluyor. 
     
</TEXT>
</DOC>
