<DOC>
<DOCNO> 398999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy16.html </URL>
<DATE> 2005/11/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AKP'li Fırat ROJ TV'ye çıkan AKP'li Ünsal hakkında işlem yapılmayacak 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Roj TV yayınına katılan AK Parti Adıyaman Milletvekili Faruk Ünsal hakkında bir işlem yapılmasının söz konusu olmadığını söyledi. 
     TBMM’de, gazetecilerin sorularını yanıtlayan Fırat, Roj TV’de programa çıkma teklifi almadığını belirtti. "AK Parti’den çok sayıda milletvekilinin, Roj TV yayınlarına katıldığını sanmıyorum" diyen Fırat, Adıyaman Milletvekili Faruk Ünsal’ın, bir yıl önce Roj TV’deki bir programa katıldığını ve bunu, kendisine de söylediğini bildirdi. 
     "Devlet tarafından bölgede, Roj TV’ye alternatif kanal kurulup yayın yapılması görüşünü nasıl karşılıyorsunuz " sorusu üzerine Fırat, AB sürecinde, bu konudaki yayın yapılması yolunun açıldığını ifade ederek, özel televizyonlar tarafından da bu tür yayınların yapılması için yönetmelik değişikliğinin gündemde olduğunu kaydetti. 
     Fırat, "Bunun, Roj TV ile bir yarış olması için yapıldığı kanaatinde değilim. Bu, özgürlüklerin önünün açılması nedeniyledir" dedi. 
     Türk hukukunun kontrol edeceği alanda yayın yapılmasının her açıdan faydalı olacağını vurgulayan Fırat, Ünsal hakkında bir işlem başlatılıp başlatılmayacağı sorusuna ise "Hayır, herhangi bir işlem söz konusu değil" karşılığını verdi. 
     
</TEXT>
</DOC>
