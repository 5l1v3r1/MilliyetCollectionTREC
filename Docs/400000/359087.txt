<DOC>
<DOCNO> 359087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur22.html </URL>
<DATE> 2005/07/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Arka camdan giren at kafasını gören sürücü şok oldu 
</HEADLINE>
<TEXT>

     Kemal KAĞAN DHA 

      BURSA’da alkol aldıktan sonra at arabasıyla şehir merkezinde gezintiye çıkan 58 yaşındaki Mustafa Ertüzün, trafik ışığının kırmızı yandığını farketmeyince, kullandığı at arabası ile önündeki otomobile çarptı. Otomobil sürücüsü arka camdan içeriye giren at kafasını görünce paniğe kapıldı. Kazada at herhangibir yara almazken, yapılan alkol muyanesinde, 150 promil alkol tesbit edilen Mustafa Ertüzün'e, 370 YTL para cezası kesildi. 
     At arabasıyla eşya taşıyarak geçimini sağlayan 2 çocuk babası Mustafa Ertüzün, alkol aldıktan sonra at arabasına binerek şehir turu atmak istedi. Bursa’nın en işlek yeri olan, Zafer Plaza Alışveriş ve Eğlence Merkezi önündeki trafik ışığının kırmızı yandığını farketmeyerek, atı sürmeye devam eden Ertüzün, kırmızı ışıkta bekleyen 27 yaşındaki Ercan Vardar’ın kullandığı 16 DJ 151 plakalı otomobile arkadan çarptı. Kaza sonrası arkaya dönen otomobil sürücüsü Ercan Vardar, arka camdan içeriye girmiş at kafasını görünce paniğe kapıldı. 
     Kazaya neden olan at arabasının sürücüsünde, 150 promil alkol tesbit edildi. Karakola götürülmek istenen Mustafa Ertüzün, atını bırakmamak için direndi. Yoldan geçen bir vatandaşın yardımıyla at arabası da karakolun önüne çekilirken, sürücüsü Mustafa Ertüzün'e 370 YTL para cezası kesildi. 
     
</TEXT>
</DOC>
