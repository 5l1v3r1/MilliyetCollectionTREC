<DOC>
<DOCNO> 360681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun39.html </URL>
<DATE> 2005/07/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
NYT Zırhlı bir panelvana kapatılan 10 Sünni Arap havasızlıktan öldü 
</HEADLINE>
<TEXT>

     Irak güvenlik güçlerinin yaz sıcağında zırhlı panelvana kapattığı 10 Iraklı Sünni inşaat işçisinin aşırı sıcak ve havasızlıktan dolayı boğularak öldüğü bildirildi. 
     New York Times gazetesinde yayımlanan haberde, Iraklı komandolar tarafından bir hastanenin acil servisinde yakalanarak, yaklaşık 45 derecelik hava sıcaklığına rağmen zırhlı bir panelvana kapatılan 10 Sünni Arabın havasızlıktan öldüğü kaydedildi. 
     Güvenlik güçlerinin, pazar günkü olaya ilişkin makul açıklama yapamadığını belirten gazete, panelvana kapatılanlar arasında hayatta kalan tek kişinin 12 saat kapatıldıklarını söylemesine rağmen, sorumlu komando biriminin komutanı General Raşid Flayeh'in, Sünni Arapları panelvana sadece 2 saatliğine kapattıklarını iddia ettiğini yazdı. 
     Kurbanlara, ölmeden önce elektrik şokuyla işkence yapıldığına dair doktor raporlarını da reddeden General Flayeh, panelvanda bulunan klima sisteminin arıza nedeniyle çalışmadığını, kapatılan kişilerin oksijensizlikten öldüğünü kaydetti. 
     Üçü lise öğrencisi 10 Sünni Arabın polis gözetimindeyken bir panelvanda ölmesinin Şii ağırlıklı Irak yönetimiyle Sünni azınlık arasındaki soğukluğu artıracağı ve anayasanın hazırlanma sürecine Sünnilerin katılımı konusunda sorunlar çıkarabileceği iddia edildi. 
     
</TEXT>
</DOC>
