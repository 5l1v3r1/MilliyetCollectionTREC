<DOC>
<DOCNO> 369219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun28.html </URL>
<DATE> 2005/08/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kıbrıs'ta mayın temizliği başladı 
</HEADLINE>
<TEXT>

     KKTC Güvenlik Kuvvetleri Komutanlığı GKK ile BM'nin işbirliğiyle, Kıbrıs'ta ara bölgedeki mayınların temizlenmesine, ilk mayınların patlatılmasıyla başladı. 
     ''Gelecek İçin Ortaklık'' PFF projesi kapsamında ve Avrupa Birliği AB sponsorluğunda, GKK-BM işbirliğiyle gerçekleştirilecek ara bölgedeki kara mayınları ve mühimmat temizleme programı, bugün törenle başladı. Program, Haspolat ile Alayköy arasındaki mayınlı alanları kapsıyor. 
     Törene, BM Genel Sekreteri Kıbrıs Özel Temsilcisi ve Kıbrıs'taki BM Barış Gücü UNFICYP Misyon Şefi Zbigniew Wlosowicz, AB Komisyonu adına Birliğin Kıbrıs'taki delegasyon yetkililerinden Kezban Akansoy ve üst düzey BM yetkilileri katıldı. 
     Zbigniew Wlosowicz, bugünkü törenin, Kıbrıs'taki Kara Mayınları ve Mühimmat Temizleme Programı'nın son bölümünü işaret ettiğini belirterek, ''Bu çok önemli çalışma AB'nin cömertliği sayesinde gerçekleşebildi'' dedi. 
     Wlosowicz, Kıbrıs Türk yetkilileri ve Türk askeri yetkililerine taahhütlerini iyi niyetle yerine getirdikleri ve taahhütlerine sıkı sıkıya bağlı kaldıkları için teşekkür etti ve ''Bu çerçevede bizimle yaptıkları işbirliğinden dolayı kendilerine müteşekkiriz'' dedi. 
     ''Her yok edilen mayın bizi daha fazla geçiş noktalarına, normalleşmeye, barış ve uzlaşıya bir adım daha yaklaştırıyor'' diye konuşan Wlosowicz, mayın temizleme çalışmalarının sonucunun tüm adanın lehine olacağını vurguladı. 
     AB Komisyonu adına birliğin Kıbrıs'taki delegasyon yetkililerinden Kezban Akansoy da, mayın temizleme projesinin AB tarafından finanse edildiğini anımsatarak, bu olaya 4 milyon avro aktarıldığını söyledi. Akansoy, konunun adada barışı inşa etmek, güvenlik ve uzlaşmayı artırmak için aktif bir katkı olduğunu söyledi. 
     AB'nin hayatı normalleştirmek için tüm dünyada mayın arındırma çalışmalarını finanse ettiğini kaydeden Akansoy, Kıbrıs'ta da mayından arındırmanın normalleşmeye yardımcı olacağını ifade etti. 
     Mayın temizleme çalışmalarının AB'nin Yeşilhat Tüzüğü politikasıyla da uyumlu olduğunu ve bu alandaki politikalarını güçlendirdiğini belirten Akansoy, ara bölgeyi mayından arındırmanın yüksek değer taşıyan arazilerde ekonomik aktivitelerin yeniden başlamasını sağlayacağını söyledi. 
     
     VERİLER 
     Mayın Hareket Merkezi program yöneticisi Mick Reine'in verdiği bilgiye göre, 50'yi aşkın kişiden oluşan bir personelle çalışan Mayın Hareket Merkezi, faaliyetlerine başladığı 19 Kasım 2004'ten bu yana, 1294 anti tank mayını 892 anti personel mayını olmak üzere toplam 2 bin 186 mayın temizledi. Mayından temizlenen toplam alan ise 575 bin 686 metrekare. Mayın temizleme çalışmaları geçen yılın Kasım ayında Rum Milli Muhafız Ordusu'na RMMO ait mayınların temizleme programıyla başlamıştı. 
     
</TEXT>
</DOC>
