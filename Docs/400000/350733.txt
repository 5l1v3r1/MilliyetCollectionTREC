<DOC>
<DOCNO> 350733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy18.html </URL>
<DATE> 2005/06/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Karaca RTÜK'ün yaptırımlarının caydırıcı olma problemi var 
</HEADLINE>
<TEXT>

     RTÜK Başkanı Fatih Karaca, yayınların halka ulaşması, doğru dürüst yayıncılığın yapılmasındaki en önemli engellerden birinin bugünkü ölçme izleme sistemi olduğunu belirterek, "Bugünkü rayting sistemi, reklam verenler, reklam ajansları ve televizyon kuruluşları arasındaki üçgendir. Bunun dışındaki sosyal verilerle bezenmiş başka ölçülere de ihtiyacı var bugün toplumumuzun" dedi. 
     Karaca, TOBB’da düzenlenen "Kültürümüzde Etik Davranışlar" konulu panelde yaptığı konuşmada, medya etiğinin basında çalışanların uymak durumunda olduğu kurallar olduğunu söyledi. 
     Bu alanda eleştirilecek çok şey olduğunu kaydeden Karaca, basın kuruluşlarının medya etiğine dikkat edip etmediği sorusuna "evet" yanıtını vermekte zorlandığını söyledi. 
     Yapılan kamuoyu araştırmalarına göre "medyanın güvenilirlik açısından toplumda gittikçe itibar kaybettiğinin görüldüğünü" ifade eden Karaca, radyo ve televizyon kuruluşlarında yayınlar nedeniyle bazı yaptırımların uygulandığını, ancak medya etiği anlamında bir yaptırımın bulunmadığını söyledi. 
     2005 yılının ilk 5 ayında Alo 178 RTÜK hattı ve internet yoluyla 
     36 bin 291 izleyici şikayeti aldıklarını bildiren Karaca, geçen yılın 
     ilk 5 ayında bu rakamın 26 bin 97 olduğunu söyledi. 
     Şikayet edilen programların başında evlilik yarışmalarının geldiğini belirten Karaca, bunu yerli diziler, kadın kuşak programları ve reklamların izlediğini kaydetti. 
     Şikayet konularıyla ilgili olarak psikologlar ve akademik çevrelerle bir çalışma yürüteceklerini ifade eden Karaca, "Ne yapmalıyız sorusuna girmek zorundayız" diye konuştu. 
     RTÜK’ün yaptırımlarının caydırıcı olma problemi bulunduğunu bildiren Karaca, 2002 yılında yapılan Radyo ve Televizyonların Kuruluşu Hakkında Kanun’daki düzenlemenin RTÜK’ün yaptırımları açısından yeterli olmadığını belirtti. 
     Karaca, "Önce bir uyarı, arkadan savunma isteyerek uzun süreçte bir program durdurma, arkasından yine bir savunma süreciyle oldukça uzun süren bir para cezası yaptırımıyla, idari yargı sürecinin de yavaş yürüdüğü göz önüne alınırsa, RTÜK’ün yaptırımları maalesef caydırıcı olmuyor" diye konuştu. 
     Uzun süredir söz konusu kanunun yeniden ele alınmasını istediklerini kaydeden Karaca, yeni kanun düzenlendiğinde bu meselelerin tüm boyutlarıyla tartışılabileceğini bildirdi. 
     Karaca, sözlerini şöyle sürdürdü 
     "RTÜK meselelerin sadece ceza verilerek, müeyyide uygulanarak çözüleceğine inanmıyor. Biz hep şunu söylüyoruz, RTÜK’ün müeyyide uygulamasına gerek kalmadan, yayıncı kuruluşlar kendi iç denetim mekanizmalarını devreye sokmalıdırlar. RTÜK’ün müeyyideleri caydırıcı olursa, iç denetim mekanizmalarının da hızlı biçimde devreye gireceğini ve yayıncı kuruluşların da burada daha dikkatli davranacağına inanıyorum." Yayınların halka ulaşması, doğru dürüst yayıncılığın yapılmasındaki en önemli engellerden birinin de bugünkü ölçme izleme sistemi olduğuna işaret eden Karaca, şunları kaydetti 
     "Bugünkü sistemin yanlış veriler verdiğini, bu haliyle yanlış olduğunu ortaya koymuyoruz. Ama biz şunu söylüyoruz. Bugünkü rayting sistemi, reklam verenler, reklam ajansları ve televizyon kuruluşları arasındaki üçgendir. Bunun dışındaki sosyal verilerle bezenmiş başka ölçülere de ihtiyacı var bugün toplumumuzun. Dolayısıyla bugünkü ölçülere bakılınca sadece radyo televizyon kuruluşları, sadece para, sadece ticari kaygılarla program planlarını yapıyorlar ve bugünkü sonuçlar aslında izleyici eğilimlerini değil tüketici eğilimlerini yansıtıyor. Onun için bizim itirazımız, bu ölçü izleme sisteminin denek sayıları artırılarak, mümkünse 81 ilde yaygınlaştırılarak, sosyal verilerle başka biçimde bezenmiş sorularla daha geniş bir analizin yapılmasına imkan vermek, tüketici eğiliminin ötesinde izleyici eğilimlerinin de ortaya çıkmasına yardımcı olmak. Bizim istediğimiz bu." Serbest pazar ekonomisinin hakim olduğu bir ülkede reklam ajanslarının, reklam verenlerin böyle bir ölçme ve izleme faaliyeti içinde bulunmasının da kendi açılarından fevkalade normal olarak algılanabileceğini kaydeden Karaca, "Ama tek ölçü, tek kriter bu olduğu zaman, bugün gerçekten layık olmadığımız ve toplumda çok büyük tepkiler alan program ve program yapılanmalarıyla karşı karşıya kalabiliriz. Onun için yeni kanuni düzenlemelerle daha farklı bir televizyon yayıncılığını umut edebiliyoruz" diye konuştu. 
     
</TEXT>
</DOC>
