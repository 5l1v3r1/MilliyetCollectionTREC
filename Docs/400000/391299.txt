<DOC>
<DOCNO> 391299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/spo10.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
N 
</HEADLINE>
<TEXT>
e Basketbol Ama 

Bu gece sabaha karşı oynanacak dört maçla 59. sezonuna girecek olan NBA'de son şampiyon San Antonio Spurs, zirvenin en güçlü adayları arasında yine başı çekiyor 

METE AKTAŞ 


Dünyanın en büyük spor organizasyonlarından biri olan Amerikan Profesyonel Basketbol Ligi NBA, bu gece sabaha karşı oynanacak olan dört maçla perdelerini 59. sezona açacak. 82 maç sürecek normal sezon 19 Nisan'da sona erecek ve bu 5.5 aylık süre zarfında tam 1230 maç oynanacak. Gruplarında ilk sırayı alan takımlar doğrudan play-off vizesi alırken, play-off'a kalacak diğer takımlar normal sezonda aldıkları galibiyet mağlubiyet oranlarına göre belirlenecekler. Takımlar arasında güç dengelerinin biraz daha yakınlaşması ile son yılların en çekişmeli ve zevkli sezonu olmaya aday gibi gözüken 2005-06 sezonu öncesinde Batı ve Doğu Konferansı takımlarını kısaca inceleyelim. 

BATI KONFERANSI 2005-06 GÜNEYBATI GRUBU SIRALAMASI TAHMİNİ 
1-SAN ANTONIO SPURS 
2-HOUSTON ROCKETS 
3-DALLAS MAVERICKS 
4-MEMPHIS GRIZZLIES 
5-NEW ORLEANS OKLAHOMA CITY HORNETS 
Değerlendirme 2004-05 sezonunu NBA şampiyonu olarak mutlu sonla noktalayan San Antonio Spurs zaten güçlü olan kadrosunu geçmişte All-Star seçilme başarısı göstermiş iki oyuncuyu, şutör guard Michael Finley ve veteran point guard Nick Van Exel'ı alarak iyice sağlamlaştırdı . Bu sezon da şampiyonluğun en büyük adayı olan Siyah-beyazlılar Arjantinli pivot Fabricio Oberto'nun transferiyle de pota altı varlıklarına önemli bir takviye yaptılar. Tracy McGrady-Yao Ming ortaklığının ikinci sezonuna girecek olan Houston Rockets'da, yeni parçalar yerine oturursa geçen sezon play-off'a ilk turda veda eden Rockets sezonun sürpriz takımlarından biri olabilir. Uzun yıllar sonra ilk defa transfer piyasasında şaşırtıcı bir şekilde sessiz kalan Dallas, Michael Finley'nin takımdan ayrılmasıyla artık tamamen Dirk Nowitzki'nin takımı haline geldi. Alman panzeri üzerine iyice çöken ağır sorumluluğu üstlenmeye hazır ama takımda birilerinin mutlaka süper yıldıza yardım etmesi şart. 

2005-06 PASİFİK GRUBU SIRALAMASI TAHMİNİ 
1-SACRAMENTO KINGS 
2-PHOENIX SUNS 
3-GOLDEN STATE WARRIORS 
4-L.A.LAKERS 
5-L.A. CLIPPERS 
Değerlendirme Sacramento Kings her zaman olduğu gibi sahip olduğu kadro zenginliği ile normal sezonda ve play-off'larda etkili olabilecek bir takım hüviyetini korusa da Webber'lı, Divac'lı, Christie'li kadro zamanındaki korkutuculuğu yok. İyi bir takım oldukları kesin ama şampiyon olmak için yeterince iyi değiller. Geçen sezon oynadıkları basketbolla tozu dumana katan ve normal sezonda en çok maç kazanan takım olan Phoenix Suns, Amare Stoudemire'ın sakatlanması ile büyük bir şoka maruz kaldı. Yaklaşık 4 ay sahalardan uzak kalacak olan Stoudemire'ın yokluğunda Suns'ın geçen yılki başarısını tekrarlaması çok zor. Baron Davis'in takıma gelmesinden sonra 2004-05 sezonunun son bölümlerinde bir çıkış trendi yaşayan Warriors yakaladığı rüzgarı yeni sezona taşımak istiyor. Genç kadroları ile bu sezonun en çok ilerleme kaydedecek takımlarından biri olabilirler. Kobe Bryant-Phil Jackson ikilisinin yeniden bir araya gelmesi bile geçen sezon tarihinin en kötü sezonlarından birini geçiren Lakers'da yüzlerin gülmesine, umutların yeşermesine neden oluyor. 

2005-06 KUZEYBATI GRUBU SIRALAMASI TAHMİNİ 
1-DENVER NUGGETS 
2-SEATTLE SUPERSONICS 
3-MINNESOTA TIMBERWOLVES 
4-UTAH JAZZ 
5-PORTLAND TRAILBLAZERS 
Değerlendirme Geçen sezon ortasında George Karl'ın takımın başına gelmesinin ardından müthiş bir yükseliş gösteren Denver Nuggets, derin kadrosu ve başarıya aç oyuncularıyla Kuzeybatı Grubu'nun zirvesine aday. 2004-05 sezonunun büyük sürprizi Seattle, yıldız oyuncusu Ray Allen'la yeniden anlaşarak derin nefes aldıysa da yaşanan coach değişikliği takımın yeni sezonda inişli çıkışlı bir grafik sergilemesine ve hedeflerin şaşmasına neden olabilir. Minnesota yine Kevin Garnett'in sırtında gidebildiği yere gitmeye çalışacak. Savunmaları güçlü ancak hücumda yaratıcı oyuncuları az. Mehmet Okur'lu Utah Jazz, geçen sezon uğradığı sakatlık belasından bu sezon uzakta kalmayı başarırsa play-off trenine binmek için az da olsa bir şansa sahip. 

DOĞU KONFERANSI 2005-06 ATLANTİK GRUBU 
SIRALAMASI TAHMİNİ 
1-NEW JERSEY NETS 
2-BOSTON CELTICS 
3-PHILADELPHIA 76'ERS 
4-NEW YORK KNICKS 
5-TORONTO RAPTORS 
Değerlendirme Jason Kidd, Vince Carter, Richard Jefferson üçlüsü sağlıklı kaldığı müddetçe New Jersey Atlantik'te bileğinin bükülmesi zor gibi duruyor. Ama Miami, Pacers, Pistons gibi takımlarla Doğu'nun zirvesi için mücadele etmeleri bu pota altıyla kolay değil. Gençlik iksirine inanan bir başka takım olan Boston Celtics, her daim takası gündemde olan süper yıldızları Paul Pierce'ın liderliğinde genç kadrosuyla Nets'i zorlayabilir. Allen Iverson istediğine kavuştu ve favorisi Maurice Cheeks'i takımın başına coach olarak getirtti. Iverson'ın kafası rahat olduğu zaman neler yapabildiğini herkes biliyor. Ama Sixers'ın play-off'a kalıp kalamayacağının yanıtını verecek olan sadece "The Answer"ın değil, geçen yıl takıma büyük ümitlerle getirilen All-Star Chris Webber'ın da performansı olacak. 

2005-06 MERKEZ GRUBU SIRALAMASI TAHMİNİ 
1-INDIANA PACERS 
2-CLEVELAND CAVALIERS 
3- DETROIT PISTONS 
4-MILWAUKEE BUCKS 
5-CHICAGO BULLS 
Değerlendirme K bus gibi geçen 2004-05 sezonunun ardından Indiana Pacers tam kadro olarak tam yol gitmeye hazır. Ron Artest geri döndü, Jermaine O'Neal sağlıklı ve Stephen Jackson çıkışını sürdürmek istiyor. Draftta adeta şans eseri kucaklarına düşen Danny Granger ve Avrupa'nın en iyi guardı Jasikevicius takviyeleriyle Indiana, sadece grubunun değil Doğu'nun zirvesine aday. 
LeBron James ve Cleveland'ın playoff hasreti bu sezon sona erecek. James'in "yardım" yakarışlarına kulak veren Danny Ferry, yıldız oyuncusunun etrafına Larry Hughes, Donyell Marshall, Damon Jones gibi yetenekli oyuncular monte ederek "King James"in yükünü azalttı. 50 galibiyet hedefi ile yola çıkıyorlar. Son iki yılın finalisti Detroit, kadrosunu korumuş olarak yeni sezona başlayacak. Yeni coach Flip Saunders sayesinde Pistons hücumda daha keyifle izlenebilen bir takım haline gelecektir. Belki normal sezonu en iyi yerde bitiremeyebilirler ama play-off'lar başladığında bu takımın tek bir hedefi olacak Şampiyonluk. 

2004-05 GÜNEYDOĞU GRUBU SIRALAMASI TAHMİNİ 
1-MIAMI HEAT 
2-WASHINGTON WIZARDS 
3-ORLANDO MAGIC 
4-CHARLOTTE BOBCATS 
5-ATLANTA HAWKS 
Değerlendirme Belki de grubunda 1.'liği banko olarak gözüken tek takım Miami Heat. Shaq-Wade ikilisine ek olarak yeni transferler Jason Williams, Antoine Walker ve Gary Payton takıma hem yetenek derinliği hem de tecrübe katacaklar. Yeni transferler takıma uyum sağlarsa ve Shaq-Wade ikilisi sakatlanmazsa Heat'in önünde durmak zor olacak. 
Larry Hughes'u kaybeden Wizards'ın geçen yılki başarısını tekrar etmesi zor, ancak gruptaki güç dengesine bakınca eldeki kadro Güneydoğu'da ikinciliği alabilir. Hidayet Türkoğlu'nun forma giydiği Orlando Magic'de ilk hedef takımı bir an evvel genç forvet Dwight Howard'ın takımı haline getirmek. Tabi, "kendine hristiyan" Steve Francis takımdayken bu süreç ne zaman tamamlanır orası bir muamma. Gruptaki diğer iki takım Bobcats ve Hawks ise centilmen bir şekilde mücadelelerini verip yeniden yapılanma süreçlerine devam edecekler. 

NBA'in 'EN'leri 
En fazla şampiyonluk kazanan takım Boston Celtics, 16 
En fazla şampiyonluk kazanan oyuncu 
Bill Russell Boston Celtics , 11 
En fazla MVP ödülü kazanan oyuncu normal sezon 
Kareem AbdulJabbar L.A.Lakers 
En fazla MVP ödülü kazanan oyuncu playoff 
6, Michael Jordan Chicago Bulls 
En fazla şampiyonluk kazanan antrenör 
9, Red Auerbach B.Celtics , Phil Jackson C.Bulls, L.A.Lakers 
En fazla sayı kariyer 
38.387 Kareem AbdulJabar Milwaukee Bucks, L.A.Lakers 
En fazla sayı 1 maç 100 Wilt Chamberlain Philadelphia 


</TEXT>
</DOC>
