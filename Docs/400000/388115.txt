<DOC>
<DOCNO> 388115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/magazin/amag.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz görüntüsü yaymak da suç 
</HEADLINE>
<TEXT>


Gamze Özçelik'le ilgili tecavüz görüntülerini 'cep'ten gönderen 2 kişi de gözaltına alınırken, hukukçular uyardı Bu tür görüntüleri yayan da suçlu 

ŞÜKRAN PAKKAN, ELVAN EZBER İstanbul 

"İlaçla uyutulup kendisine tecavüz edildiğini" öne süren Gamze Özçelik'in görüntülerinin internette yayımlanmasına ilişkin sanal takibi sürdüren polis, görüntüleri cep telefonundan gönderen 2 kişiyi gözaltına aldı. 

Bırakılanlar da 'takipte' 
İstanbul Asayiş Şube ile Bilgi İşlem Şube müdürlüklerinin yürüttüğü soruşturma kapsamında, görüntüleri son alan kişi olarak yakalanan E.D.'ye e-posta yoluyla gönderdiği öğrenilen A.Ş. 27 de dün gözaltına alındı. Ş.'nin ifadesinde "Arkadaşım O., Özçelik'e ait görüntüler olduğunu söyledi. Bana da cep telefonundan 'bluetooth' sistemiyle gönderdi" dediği öğrenildi. 
Bu bilgi üzerine O.K. 29 da, Yenisahra'da gözaltına alındı ve iki şüphelinin cep telefonlarına incelenmek üzere el konuldu. 
K.'nın görüntüleri E.Ç. isimli bir arkadaşının gönderdiğini söylemesi üzerine bu kişi de gözaltına alındı. Böylece Özçelik'in görüntülerinin yayılmasına ilişkin operasyonlarda gözaltı sayısı 11'e yükseldi. Savcılıkça serbest bırakılanlardan 6'sına da yurtdışına çıkma ve her hafta en yakın karakola gidip kimlik gösterme kararı çıkarıldı. 
Özçelik'in görüntülerini arkadaşlarına gönderdikleri için gözaltına alınan kişilerin durumunu yorumlayan hukukçular ise, özel hayatın gizliliğini ihlal eden görüntüleri birden fazla kişiye gönderenlere yargı yolunun açıldığını söylediler. 

"Hakaret" sayılabilir 
Görüntülerin çok kişiye gönderilmesinin 'hakaret' suçu kapsamında değerlendirilebileceğini söyleyen İstanbul Üniversitesi Hukuk Fakültesi Öğretim Üyesi Prof. Dr. Fatih Mahmutoğlu, şu yorumda bulundu 
"134. maddenin 2. fıkrasında ifade edilen 'ifşa etmek' kavramına verilecek anlam, bu sorun bakımından önemlidir. Başka bir ifadeyle, daha önce internet ortamında herkesin ulaşabileceği hukuka aykırı bir bilgiyi ifşa etmek bu anlamda yaymak mıdır Sorun buradadır. Şüphesiz ilk kez internet ortamında bu görüntüleri kullanan kişi, bu madde kapsamında cezalandırılabilecektir. Ancak, sadece yakın bir çevreye bu bilgiyi ileten ve bu bilgiye ulaşması da ancak o kişinin şifresiyle mümkün olan durumlarda bize göre ifşadan bahsedilemez. Ancak bu eylem, yani kişiye gelen özel hayatı ihlal eden bir bilgiyi çok sayıda insana göndermek, her halük rda hakaret suçuna neden olabilecektir. Biri arkadaşına gönderiyor olabilir ama birden fazla insana ulaştığında hakareti içeren TCK 125. madde kapsamına girer." 
Bilgi Üniversitesi Bilişim Teknolojisi Hukuku Uygulama ve Araştırma Merkezi Başkanı Yard. Doç. Dr. Leyla Keser de, "Ceza kanunlarının suç olarak tanımladığı eylemlere ilişkin görüntülerin internet üzerinden dağıtılması mevcut kanunlarımızda suç teşkil etmektedir" diye konuştu. 


</TEXT>
</DOC>
