<DOC>
<DOCNO> 360769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy26.html </URL>
<DATE> 2005/07/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kretschmer Bir reform ancak vatandaş kullanabildiği an gerçekleşmiş olur 
</HEADLINE>
<TEXT>

     Avrupa Komisyonu Türkiye Temsilcisi Hansjörg Kretschmer, Türkiye’nin bugüne kadar gerçekleştirdiği reformların yeterli olmadığını belirterek, "Bir reform ancak vatandaş kullanabildiği zaman gerçekleşmiş sayılır" dedi. 
     Başbakanlık İnsan Hakları Başkanlığı ile Avrupa Komisyonu’nun ortaklaşa yürüttüğü, "İl ve İlçe İnsan Hakları Kurullarının Kapasitelerinin Güçlendirilmesi Başvuru ve Danışma Masası Görevlilerinin Eğitimi Projesi" nin tanıtımı için kokteyl verildi. 
     İnsan Hakları Başkanı Doç. Dr. Vahit Bıçak, burada yaptığı konuşmada, Türkiye’de insan haklarını korumak için her il ve ilçede kurullar oluşturduklarını anımsattı. 
     Bu kurullar hakkında bilgi veren Bıçak, her kurulda bir başvuru ve danışma masası oluşturulduğunu ve bu kurulların, vatandaşların başvuru ve şikayetlerini değerlendirdiğini anlattı. 
     Bıçak, bugün tanıtımını gerçekleştirdikleri proje çerçevesinde 4 ilde bölgesel yuvarlak masa toplantıları yaptıklarını ve bu toplantılara Eylül ayından itibaren devam edeceklerini söyledi. 
     
     "İNSAN HAKLARI ALANINDA AŞAMALAR KAYDEDİLDİ" 
     Kretschmer de Türkiye’nin 2.5 yıl önce AB üyeliği için azimle bir reform süreci başlattığını ifade etti. 
     Kopenhag kriterlerindeki siyasi kriterlerin önemine dikkati çeken Kretschmer, siyasi kriterlerin merkezinde insan haklarının olduğunu vurguladı. 
     Kretschmer, geçmişte Türkiye ile ilgili insan hakları alanında olumsuz haberler çıktığını ancak geçen süre içerisinde insan haklarının korunması ve gelişmesi anlamında birçok aşamalar kaydedildiğini bildirdi. Kretschmer, bu gelişmeleri yakından takip ettiklerini ve gözlemlerini, kamuoyu ile hazırladıkları raporlarla paylaştıklarını dile getirdi. 
     
     "YENİ YASALARIN ÇIKARILMASINDAN İBARET OLMAMALI" 
     Türkiye’nin bugüne kadar gerçekleştirdiği reformların yeterli olmadığını, daha çok reform yapılması gerektiğini belirten Kretschmer, "Reform süreci, sadece yeni yasaların çıkarılmasından ibaret olmamalıdır. Bu reformların uygulanması da gerekmektedir. Bir reform ancak vatandaş kullanabildiği zaman gerçekleşmiş sayılır" diye konuştu. 
     Kretschmer, insan haklarının temel unsurlarından birisinin, vatandaşın, kamuya karşı korunması olduğunu kaydetti. 
     İnsan hakları il ve ilçe kurullarının, bağımsızlığının da tam olarak gerçekleşmesi gerektiğini vurgulayan Kretschmer, vali yardımcılarının bu kurallara başkanlık yapmasının, kuralların bağımsızlığını engellediğini söyledi. 
     Kretschmer, Türkiye’de insan hakları kavramının yeni bir kavram olduğunu, tam olarak tanınmadığı için de bu kurallara yeterince başvuru yapılmadığını belirtti. 
     Kokteyle, Başbakanlık Müsteşar Yardımcısı Emin Zararsız, Türkmenistan, Polonya, Estonya, Kazakistan, Kırgızistan ve Slovakya büyükelçiliklerinden yetkililer ile İnsan Hakları il ve ilçe kurul üyeleri katıldı. 
     
</TEXT>
</DOC>
