<DOC>
<DOCNO> 397666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy22.html </URL>
<DATE> 2005/11/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İKT Genel Sekreteri Hariri suikastinin aydınlanmasını istiyoruz 
</HEADLINE>
<TEXT>

     İslam Konferansı Teşkilatı İKT 
     Genel Sekreteri Prof. Dr. Ekmeleddin İhsanoğlu, Suudi Arabistan’da 7-8 Aralık tarihlerinde gerçekleştirilecek "Olağanüstü İslam Zirvesi"ne Türkiye’nin en yüksek seviyede katılmasını temenni ettiklerini bildirdi. 
     Prof. Dr. İhsanoğlu, The Marmara Oteli’nde düzenlediği basın toplantısında soruları yanıtladı. 
     Bir gazetecinin, "7-8 Aralık’ta Mekke’de yapılacak zirvede Türkiye’nin Cumhurbaşkanı mı, yoksa Başbakan düzeyinde mi temsil edileceği yönündeki bir soru üzerine İKT Genel Sekreteri İhsanoğlu, şunları söyledi 
     "Bunu açıklamak, ilgili ülkeye aittir. Kimin katılacağını bekliyoruz. Bizim temennimiz, Türkiye’nin en yüksek seviyede katılmasının temin edilmesidir. Çünkü 1984’ten bu yana Türkiye, sayın Evren döneminden itibaren en yüksek seviyede katılmıştır. Onun için tabii Türkiye’nin en yüksek seviyede katılmasını temenni ediyoruz." Türkiye’nin İKT’de önemli bir yeri ve rolü bulunduğunu vurgulayan İhsanoğlu, "Eminim ki, Türk Devleti ve Hükümeti, bu hususta en uygun kararı alacaklardır" dedi. 
     İhsanoğlu, Suudi Arabistan Kralı Abdullah’ın veliaht iken yaptığı olağanüstü çağrıda, İslam dünyasının geçirdiği sıkıntılara işaret ederek Mekke’de olağanüstü bir zirve toplanmasını istediğini hatırlatarak, şunları kaydetti 
     "Mekke’nin tarihi, dini, sembolik önemi var ve İslam dünyasının dayanışmayı gerçekleştirmesi bakımından çok uygun bir platform teşkil ediyor. Bu davette, İslam dünyasının geçirmekte olduğu siyasi, ekonomik, sosyal, kültürel sıkıntılardan arınma ve daha iyi bir geleceğe ulaşmak için ne gibi çarelerin düşünüleceğini müzakere etmek üzere bilimadamlarından bir komisyonun teşkil edilmesi ve bunların zirveye bir teklif yapmasını önerdi. Biz de bu çağrı üzerine bir entelektüel forum oluşturduk, 100’e yakın bilimadamı değişik İslam ülkelerinden... Avrupa’da, Amerika’da yaşayan kıymetli bilimadamları, düşünürler davet ettik ve bunları 3 panel şeklinde düzenledik. 
     Birincisi siyasi, ikincisi ekonomik, bilim ve teknoloji, üçüncüsü ise kültürel ve dini konularla ilgili. 
     Bu 3 panele katılan bilimadamları, İslam ülkelerinin kremasını teşkil eden bilimadamlarıydı. 3 gün boyunca İslam dünyasının gündemindeki en önemli meseleleri tartıştılar ve birtakım hal çarelerini teklif ettiler. Bunları biz rapor halinde tanzim ettik ve liderlere sunduk. Bu raporun adı, ’İslam dünyası için yeni bir vizyon ve aksiyon yoluyla dayanışma’. Yani beyanat, temenniler yoluyla dayanışma değil, aksiyonlar, tedbirler ve fiiliyatta dayanışmayı hedef alıyorduk. Orada siyasal, iktisadi konularda birtakım somut tedbirler vardı. Bu raporla daha önce 10. zirvede kurulan Akil Adamlar Heyeti’nin raporlarını birleştirerek 10 yıllık bir aksiyon planı hazırladık. Bunun birinci müzakeresini bu hafta başı yaptık. İkinci müzakeresini de ayın 30’unda yapacağız ve bundan sonra 6 Aralık’ta Dışişleri Bakanları Toplantısı’nda bu son şeklini aldıktan sonra, 7 ve 8’inde toplanacak zirvede ele alınacaktır. İşte gündemin temel maddesi 
     budur." 
     
     IRAK VE SURİYE 
     İhsanoğlu, Irak’la ilgili bir soru üzerine, İKT’nin siyasi konularda önemli bir rolü bulunduğunu anlatarak, şöyle dedi 
     "Bu rol, günden güne artmaktadır. Irak konusunda bizim tutumumuz, Irak’taki siyasi prosesin sona ermesidir. Seçimlerin tamamlanması ve bu seçimlere bütün Irak halkının tamamının bütün kesimleriyle katılmasıdır. Irak’ta bütün grupların katılması, mecliste ve hükümette en doğru şekilde ve en hakkaniyetli şekilde temsil edilmesi. Irak’ın toprak bütünlüğünün ve hükümranlığının korunması, kendi içinde güvenli şekilde yaşanmasının temin edilmesini istiyoruz. Onun için biz Kahire’de Arap Ligi’nin düzenlediği toplantıya katıldık. Bu prosesi destekliyoruz." İKT Genel Sekreteri Prof. Dr. Ekmeleddin İhsanoğlu, Suriye ile ilgili bir soruya ise şu karşılığı verdi 
     "Suriye konusunda tavrımız gayet nettir. Biz Hariri’nin Eski Lübnan Başbakanı ölümüne yol açan hadisenin aydınlanmasını istiyoruz. 
     Bu hususta sorumlu olanların cezalandırılmasını istiyoruz. Bunun tamamlanmasını istiyoruz. Suriye’nin, başlayan tahkikatın, BM çerçevesinde başlayan sürecin tamamlanması hususunda elinden geleni yapmasını arzu ediyoruz. Israrla bunun altını çiziyoruz. Aynı zamanda bu adli, hukuki yargı işleminin siyasi bir çehre almamasını, siyasileştirilmemesini istiyoruz. Ortadoğu’da mevcut problemlere, sıkıntılara bir yenisinin ilave edilmemesini istiyoruz. Kafi derecede Irak’ta her gün kan akıyor, Filistin’de büyük huzursuzluklar var. 
     Üçüncü bir huzursuzluk odağının yaratılmamasını temenni ediyoruz." 
     
     İKT GENEL SEKRETERLİĞİ GÖREVİNE GELDİĞİNDEN BU YANA... 
     İhsanoğlu, bir başka soru üzerine, Genel Sekreterlik görevine geldiğinden bu yana İKT’nin çalışma şekli ve kültürünün değiştiğini anlatarak, şunları kaydetti 
     "Profesyonelliğe, ileri adımlar atılmıştır. Tam tamamlanmış değildir. Böylece üye devletlerin teşkilata olan güveni artmıştır. 
     Bunun yanında BM, AGİT ve Avrupa Konseyi temaslarımız, çalışmalarımız daha ileri noktaya gelmiştir. Bu şekilde İslam dünyasının en iyi şekilde temsil edilmesi ve İslam dünyasının yanlış gösterilmesinden doğan sıkıntılar, yani basmakalıp, önyargılı yaklaşımlarla mücadele etmekte önemli adımlar atılmıştır. Söz konusu kurumlarda, yaptığım konuşmalarda bütün bu meseleleri ele aldığım için yavaş yavaş bir imaj değişikliği doğdu diyebilirim. Bunu ileriye götürmek için çok çalışmak lazım." "Olağanüstü İslam Zirvesi"ne de değinen Ekmeleddin İhsanoğlu, şunları söyledi 
     "Temennimiz, zirveden modernleşme ve moderasyon, yani itidal, orta yol ve modernleşme hususunda, İslam ülkelerinin geri kalmışlığından kurtulmak için işbirliği yapmak. Çünkü bu geri kalmışlıktan kurtulduğunuz, modernleşme yolunda daha ilerlediğiniz, toplumun refahı yükseldiği, daha rahat sosyal, aile hayatı yaşadığınız zaman aşırılıklardan kurtulmuş oluyorsunuz. Radikalizmden kurtulmuş oluyorsunuz. Bence bu gündem, İslam dünyasının kurtuluşunu sağlayacak gündemdir." 
     
</TEXT>
</DOC>
