<DOC>
<DOCNO> 368228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton kaçıyor 
</HEADLINE>
<TEXT>


Erciyes karşısında oynamadığı için üzüldüğünü açıklayan Brezilyalı, Rıza Çalımbay'a, "Hazır değilim, Vaduz karşısında oynayamam. Denizli maçında da belki 20 dakika görev alabilirim" dedi 

ÖZEL HABER BİLAL MEŞE 


Beşiktaş taraftarının sahada görebilmek için sabırsızlandığı Ailton, UEFA Kupası ön elemesinde oynayamayacağını söyledi. Erciyes karşısında görev yapamadığı için çok üzüldüğünü Alman basınına açıklayan Brezilyalı futbolcu, Teknik Direktör Rıza Çalımbay ile görüşerek, Vaduz maçında görev almak istemediğini ifade etti. 
Çalımbay ile yaptığı görüşmede henüz hazır olmadığını vurgulayan Brezilyalı golcü, "Avrupa Kupası'nda oynayamam. Denizlispor karşılaşmasında da belki 20 dakika görev alabilirim" diye konuştu. 
Bu durum Rıza Çalımbay'ın canını sıkarken, tecrübeli hocanın hazır olmayan bu futbolcuyu sahaya sürmeyeceği bildirildi. Çalımbay'ın, buna rağmen takıma kaynaşması için Ailton'u Liechtenstein'a götüreceği ifade edildi. 
Sağlık kontrolleri tamamlanamadığı için lisansı çıkmayan, Erciyesspor karşısında da oynayamayan Sambacı, dün Acıbadem Hastanesi'nde muayeneden geçti. Kulüp Doktoru Ayhan Optur, Ailton'un Almanya'dan alınan sağlık raporunu federasyona verdiklerini, eksik kalan 5 muayenenin de dün tamamlandığını söyledi. 

Samba fırtınası 

RAHMAN SAĞIROĞLU 

Siyah - Beyazlılar'ın, Manchester United'dan transfer ettiği Jose Kleberson Perreira dün önce resmi imzayı attı, ardından da takımla idmana çıktı. 
Ümraniye Tesisleri'nde yapılan törenle kendisini bir yılı opsiyonlu, dört yıllığına Beşiktaşlı yapan imzayı atan Kleberson için kulübüne 2 milyon 600 bin Euro, kendisine ise yıllık 1 milyon 400 bin dolar ve her 10 maç için 150 bin dolar ödeneceği açıklandı. 
Arkadaşlarıyla tanıştıktan sonra idmana çıkan Sambacı, ilk çalışmasında oldukça istekli gözüktü. Kleberson, çift kalede de 1 gol attı. Vatandaşı ile yakından ilgilenen Ailton ise, iki şık gol atarak, alkış topladı. 
İkilinin başarılı performansı, antrenmanı izleyen Başkan Yıldırım Demirören ve Siyah-Beyazlı yöneticilerin yüzünü güldürdü. 

Beşiktaş ava çıkıyor 

Beşiktaş, Vaduz ile oynayacağı UEFA Kupası ön eleme mücadelesi için bugün yola çıkacak. Tarifeli uçakla İsviçre'ye gidecek olan Siyah - Beyazlılar, otobüsle Liechtenstein'a geçecekler. Yeni transfer Kleberson'un bugün İngiltere'ye gideceği ve perşembe günü Vaduz maçını izlemek için Liechtenstein'a geçeceği bildirildi. Rıza Çalımbay, sakat Güven, güneş çarpması nedeniyle idmanlara katılamayan İbrahim Akın ve tedavi için Almanya'ya giden Tümer'i kafileye almayacak. Acıbadem Hastanesi'nde kontrolden geçen İbrahim Akın'ın takıma bir hafta sonra katılacağı açıklandı. 


</TEXT>
</DOC>
