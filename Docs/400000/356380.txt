<DOC>
<DOCNO> 356380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur37.html </URL>
<DATE> 2005/06/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Koyuncu'nun babası ''Çernobil gerçeklerini gizleyenlere dava açacağım'' 
</HEADLINE>
<TEXT>

     Kanser hastalığı nedeniyle tedavi gördüğü Amerikan Hastanesi’nde 25 Haziran’da hayatını kaybeden sanatçı Kazım Koyuncu’nun babası Cavit Koyuncu, "Çernobil faciasında gerçekleri gizleyip televizyonda çay içenlere dava açacağım" dedi. 
     Koyuncu, AA muhabirine yaptığı açıklamada, 75 yaşında olduğunu belirterek, "Ben de kanserim. Ama benim kanserim hiç önemli değil. Ben yaşımı almış bir insanım. Ama oğlumu 33 yaşında toprağa verdim" diye konuştu. 
     Çernobil faciası olduğunda bazı yöneticilerin televizyona çıkıp çay içtiğini ifade eden Koyuncu, şöyle konuştu "O zaman bacak bacak üstüne atıp çay içenlere şimdi soruyorum Suçlu kim Siz değil misiniz Oğlum ölümü hak etmedi. Bunun ceremesini kim çekecek Tüm Türkiye ağladı. Daha nice insanlar ağlayacak. 
     Bölgemizde yine kanserden ölenler olacak. Çocuklar, gençler yaşamalı. 
     Artık yeter, başka Kazımlar ölmesin." Bölgede kanser araştırması yapılmasını isteyen Koyuncu, "Devletimiz bunu yapmalı. Bir de iyi bir avukat istiyorum. Kendine güvenen bir avukat tutup Çernobil faciasında gerçekleri gizleyip televizyonda bacak bacak üstüne atıp çay içenlere dava açacağım" diye konuştu. 
     Bu arada, dün Hopa’da toprağa verilen Kazım Koyuncu’nun mezarının üstüne, sağlığındaki isteği doğrultusunda Trabzonspor bayrağı asıldı. 
     
</TEXT>
</DOC>
