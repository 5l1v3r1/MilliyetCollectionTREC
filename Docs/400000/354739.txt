<DOC>
<DOCNO> 354739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko22.html </URL>
<DATE> 2005/06/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çin, stratejik 16 petrol tankını doldurmaya başlayacak... 
</HEADLINE>
<TEXT>

     Çin, stratejik petrol rezervleri için Zhenhai kentinde yapımını tamamladığı 16 depolama tankını bu yaz doldurmaya başlayacağını açıkladı. 
     Petrolde hızla büyüyen ekonomisi nedeniyle dışarıya bağımlı hale gelen Çin'in, arzda yaşanacak olası kesintiler karşısında sıkıntı yaşamamak için ABD gibi uzun süreli ihtiyacı karşılayabilecek stratejik petrol rezervi oluşturmak istediği biliniyordu. 
     Çin'in stratejik rezerv amacıyla 100 milyon varile kadar petrol stoklamak istediği, bunun da 1 aylık ihtiyacı karşılayabilecek seviyede olduğu ifade ediliyor. 
     Stratejik petrol rezervi planı çerçevesinde Çin'in 3 farklı şehirde daha depolama tankları oluşturması bekleniyor. 
     Bu arada uluslararası borsalarda petrol fiyatları, 60 dolar seviyesinin hemen altında bekleyişini sürdürüyor. 
     New York Borsası'nda dünkü kapanışına göre 26 sent yükselen ABD hafif petrolünün varili, 58.35 dolardan işlem görüyor. 

     
</TEXT>
</DOC>
