<DOC>
<DOCNO> 380446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/siyaset/siy05.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör tanımına AKP vetosu 
</HEADLINE>
<TEXT>


ANKARA Milliyet 


Adalet Bakanı Cemil Çiçek ile AKP yöneticileri arasında gerilime neden olan Terörle Mücadele Yasası TMY taslağı, AKP Genel Merkezi'nde yeniden düzenlendi. Taslaktaki "terör" tanımıyla, üye olmasa da terör örgütüne yardım yapanlara "örgüt üyeliği" suçundan ceza verilmesini öngören hükümleri onaylamayan komisyon, raporunu bu hafta Başbakan Recep Tayyip Erdoğan'a sunacak. 
AKP Genel Başkan Yardımcısı Dengir Mir Mehmet Fırat başkanlığında 4 hukukçu milletvekilinden oluşan komisyonun çalışmaları son aşamaya geldi. Yeni bir taslak yerine Adalet Bakanlığı'nın çalışmasıyla ilgili rapor hazırlayacağı belirtilen komisyon, TMY'deki terör tanımının genişletilmesine onay vermedi. Komisyondan geçmeyen terör tanımı şöyle "Bir yabancı devleti veya uluslararası bir kuruluşu herhangi bir işlemi yapmaya ya da yapmamaya zorlamak veya ülkenin ya da uluslararası kuruluşun temel anayasal, siyasi, hukuki, ekonomik ve sosyal yapısını bozmak veya bu yapıyı ciddi şekilde istikrarsız kılmak amacıyla girişilen her türlü suç teşkil eden eylemler." 
Yürürlükteki yasanın 1. maddesindeki tanımdaysa "cebir ve şiddet kullanarak cumhuriyetin temel niteliklerini, devletin bölünmez bütünlüğünü, devletin otoritesini zaafa uğratmak ve kamu düzenini bozmak amacıyla bir örgüte mensup kişi veya kişilerce girişilecek eylemler" terör suçu sayılıyor. Komisyon, üye olmasa da örgüt adına faaliyet yürütenlerin üye gibi cezalandırılmasını da benimsemedi. 


</TEXT>
</DOC>
