<DOC>
<DOCNO> 370229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun31.html </URL>
<DATE> 2005/08/16/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Venezuela'da düşen uçağın kara kutularından biri bulundu... 
</HEADLINE>
<TEXT>

     Panama’dan Martinique adasına giderken Venezuela’da düşen, Kolombiya "West Caribbean" havayollarına ait uçağın kara kutularından birinin bulunduğu, enkazdan onlarca ceset çıkarıldığı bildirildi. 
     Venezuela’daki arama ve kurtarma ekibinin başı Hava Binbaşısı Javier Perez, Venezuela’nın Kolombiya sınırındaki ormanlık alana düşen uçağın enkazında arama yapan görevlilerin kara kutulardan birini bulduğunu söyledi. 
     Kokpitteki seslerin kayıtlı olduğu kutunun henüz bulunamadığını ifade eden Binbaşı Perez, kurtarma ekiplerinin enkazdan onlarca ceset çıkardığını da belirtti. 
     Ulusal Sivil Havacılık Enstitüsü Başkanı Francisco Paz da biri bebek 152 yolcu ve 8 kişilik mürettebatın bulunduğu McDonnell Douglas MD-82 tipi uçağın pilotunun, motorlardaki arıza nedeniyle acil iniş izni istediğini, uçakla temasın yaklaşık 10 dakika sonra kesildiğini belirterek, daha sonra da uçağın düştüğünü anlattı. 
     Fransız sivil havacılık idaresi, yolcuların tamamının Fransa’ya bağlı Martinique adasında yaşayan Fransız vatandaşları olduğunu, yolcuların tamamının öldüğünü açıklamıştı. 
     
</TEXT>
</DOC>
