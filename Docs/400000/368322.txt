<DOC>
<DOCNO> 368322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko13.html </URL>
<DATE> 2005/08/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
S P, İtalyan ekonomisini sınıfta bıraktı... 
</HEADLINE>
<TEXT>

     Lütfullah Göktaş AA 

Uluslararası kredi derecelendirme kuruluşu Standard and Poor's S P , İtalyan ekonomisini sınıfta bıraktı. 
     S P'nin analisti Moritz Kraemer tarafından kaleme alınan ve dün açıklanan raporda, ekonomik sorunların üstesinden gelmekte zorlanan İtalya'nın kredi notunun ''istikrar''dan ''negatif''e düşürüldüğü belirtildi. Gelişme, bugün İtalyan gazeteleri tarafından da manşetten verildi. 
     Raporda, İtalya'nın önümüzdeki yıl genel seçimlere gideceğine işaretle, şu dönemde sözü edilen ekonomik reformların başarılı olacağına inanmanın zor olduğu ileri sürüldü. 
     Rapora göre, 2006 itibarıyla İtalya'nın bütçe açığının yüzde 5'e ulaşma olasılığı güçlü görünüyor. 2006 seçimlerini merkez-sağ veya merkez-solun kazanmasının bu tabloyu değiştirmeyeceğinin savunulduğu raporda şu ifadelere yer verildi 
     ''Merkez-sağı ve de merkez-solu oluşturan müttefikler kendi içlerinde derin görüş ayrılıkları içindedirler. Bu ise her iki kesimin de konsolide bir strateji izleyerek kamu harcamalarını normal seyrine sokmalarını zorlaştırmaktadır''. 
     
     GAZETE MANŞETLERİ 
     Bu arada, Corriere della Sera gazetesi S P'nin değerlendirmesini, bugünkü sayısında ''Ekonomide İtalya'ya zayıf not'' manşetiyle duyurdu. Alt başlıkta ise raporun ana hatları, ''Kamu harcamaları ve siyasi istikrar açısından S P'den menfi öngörüler'' ifadesiyle özetlendi. 
     La Repubblica gazetesi ''İtalyan ekonomisi risk altında'' başlığını kullanırken, La Stampa ise ''İtalyan ekonomisi sınıfta bırakıldı'' diye manşet atarak, ''Seçimleri kim kazanırsa kazansın önümüzdeki döneme ilişkin öngörüler olumsuz'' dedi. 
     Gazetelerdeki haberlere göre, İtalya Ekonomi Bakanı Domenico Siniscalco, S P'nin olumsuz değerlendirmesinde, İtalya'nın, erken seçim atmosferine sürüklenmesi sonucunda inandırıcılığını yitirmesinin de rol oynadığını söyledi. 
     Ortada dramatik bir tablo bulunmadığını savunan Siniscalco, ''Ama bu tür değerlendirmeler karşısında harekete geçmemiz de şart. Önümüzdeki bütçeden itibaren işi sıkı tutmalıyız. Seçim atmosferinden etkilenmeden, olası baskılara karşı direnerek gerekeni yapmak durumundayız'' dedi. 
     Merkez-sol yelpazedeki siyasi partileri bünyesinde barındıran Zeytin Ağacı İttifakı'nın lideri Romano Prodi ise İtalyan ekonomisinin kötüye gitmesinin faturasını iktidardaki merkez-sağ koalisyona kesti. Prodi, ''S P'nin raporu ciddi bir gösterge. İtalya'nın geleceğine dair tahminler menfileşmeye devam ediyor. Bu, ülkemizde son dört yıl içinde ciddi bir ekonomi politikasının uygulanmamasının sonucudur'' diye konuştu. 
     S P, İtalya'ya ilişkin bir önceki raporunu 2003 yılının ocak ayında yayınlamıştı. O dönemdeki raporda, İtalya ekonomik açıdan ''istikrarlı'' olarak değerlendirilmişti. Uluslararası kredi derecelendirme kuruluşu S P'nin aradan geçen yaklaşık 1,5 yıllık süre sonrasında İtalya'nın notunu düşürmesi, ülke ekonomisinin geleceğine ilişkin kaygıları da artırmış bulunuyor. 
     
</TEXT>
</DOC>
