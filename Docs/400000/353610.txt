<DOC>
<DOCNO> 353610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun14.html </URL>
<DATE> 2005/06/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Clinton'dan X-Ray kampının, düzeltilmesi yada kapatılması çağrısı... 
</HEADLINE>
<TEXT>

     ABD'nin George Bush'tan önceki Başkanı Bill Clinton, işkence iddialarıyla sürekli gündeme gelen ABD'nin Guantanamo'daki X-Ray tutuklu kampının ya düzeltilmesi ya da tümüyle kapatılması çağrısında bulundu. 
     İngiltere'de yayımlanan Financial Times gazetesiyle söyleşi yapan Clinton, ''Artık bu kampla ilgili değişik hikayelerin ortaya çıkmasını önlemenin zamanı geldi'' dedi. 
     Bu kampta kalan terör zanlılarına kötü davranılmasının Amerikan halkı tarafından haklı görülmediğini de belirten Clinton, ''Eğer böyleyse bu da zaten terörizmin kazanması demektir'' şeklinde konuştu. 
     Guantanamo'da terör zanlılarına kötü muamele ve işkence yapılmasının iki büyük olumsuz etkisi olacağına da dikkat çeken Clinton, bunlardan ilkinin Irak'ta ve Afganistan'da ABD askerlerini daha büyük risklerin içine sokmak şeklinde ortaya çıkacağını ifade etti. İkinci etkinin de adaleti yanıltma ve gerçeklere ulaşamamak olduğunu belirten Clinton, ''Birilerine sürekli kötü davranırsanız, eninde sonunda doğru veya yanlış sizin duymak istediğiniz şeyi söyleyecektir'' diye konuştu. 
     Clinton ABD'nin yabancı uyruklu zanlıları yargılamaksızın Guantanamo'da kampta tutma uygulamasını ise açıkça eleştirmekten kaçındı. 
     
</TEXT>
</DOC>
