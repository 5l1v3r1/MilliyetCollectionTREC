<DOC>
<DOCNO> 350446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur25.html </URL>
<DATE> 2005/06/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ümraniye’deki bir havai fişek fabrikasında patlama 
</HEADLINE>
<TEXT>

     Ümraniye’de bir havai fişek deposunda meydana gelen patlama ve daha sonra çıkan yangında, 1’i çocuk 6 kişi hayatını kaybetti, 1 kişi de yaralandı. 
     Alınan bilgilere göre, Beykoz’da havai fişek, konfeti ve animasyon gösterileri için ürün imalatı yapan Coşkun Acar’a ait Acar Ticaret Ltd. Şti’nin depo ve satış yeri olarak kullandığı Ümraniye Dudullu Demirciler Sanayi Sitesi’ndeki DES 3 katlı işyerinde, saat 11.00 sıralarında patlama meydana geldi. Patlamayla birlikte işyerinde yangın da çıktı. 
     Zaman zaman başka patlamaların da olduğu işyerindeki yangını yaklaşık 1 saatlik çalışma sonucu söndüren itfaiye ekipleri, içeriden 1’i çocuk 6 kişinin cesedini çıkarttı. 
     Olayda hayatını kaybedenlerin, depoda çalışan Can Abanoz, Atilla Koçer ve Ercan Cingil, yandaki başka bir işyerinde tornacılık yapan Cemal Topal, karşısındaki başka bir işyerinde çalışırken mahsur kalanlara yardım amacıyla depoya giren Çetin Öztatlı ve babası Hüseyin Abanoz’un isteğiyle bugün okula gitmeyerek işyerine gelen Arda Abanoz olduğu belirlendi. 
     Olayda yaralanan İbrahim Rüzgar da Ümraniye Devlet Hastanesi’nde tedavi altına alındı. 
     
     AÇIKLAMALAR 

     Conrad Otel’de başlayan "İstanbul Demokrasi ve Küresel Güvenlik Konferansı" sırasında basın mensuplarının olaya ilişkin sorularını yanıtlayan İstanbul Emniyet Müdürü Celalettin Cerrah, havai fişeklerin neden patladığını arkadaşlarının araştırdığını ifade ederek, "Bunlar malum, patlayıcı maddeler... Ama sanırım bir kaza neticesi olması lazım. İçeride depo bekçileri ve çalışanlar var. Şu anda kaza gibi görünüyor. Ekiplerimiz çalışmalarını sürdürüyor" dedi. 
     Olay yerinde incelemelerde bulunan Ümraniye Kaymakamı Zübeyir Kemelek de işyerinin resmi yetki belgesi olup olmadığının araştırıldığını kaydederek, "Soruşturmayı başlattık. Araştırmamız sürüyor. Yasal izni var mı, yok mu tetkik ediyoruz" diye konuştu. 
     Kaymakam Kemelek, yangının, muhtemelen havai fişeklerden birinin ateş alması sonucu başlamış olabileceğini bildirdi. 
     Ümraniye Belediye Başkanı Hasan Can da söz konusu işyerinin kendilerine kayıtlı olmadığını belirterek, "İlgili ruhsat müracaatlarına rastlamadım" dedi. 
     Ümraniye Belediyesi’nin tek başına ruhsat verme durumu olmadığını kaydeden Can, bu konudaki yetkinin yeni düzenlemeyle henüz kendilerine geçtiğini anlatarak, "Bu tür işyerlerinin mutlaka Büyükşehir Belediyesi’nden ruhsatlandırılması lazım" diye konuştu. 
     İstanbul Büyükşehir Belediyesi’nden yapılan yazılı açıklamada da İtfaiye Daire Başkanlığı’nın, saat 11.04’te gelen patlama ihbarından sonra alarma geçtiği ve ilk olarak Ümraniye Grubu’nun takım halinde olaya müdahale ettiği kaydedilerek, "Patlamayla birlikte kısa sürede başlayan yangın, çevreye yayıldı. Ümraniye, Kadıköy, Çengelköy ve Kavacık itfaiye grupları 10 araç ve 28 personelle yangına müdahale etti. Yangın, saat 11.45’te kontrol altına alındı. Yangının çıkış nedeni, teknik incelemeden sonra kesinlik kazanacak" denildi. 
     Açıklamada, daha sonra şu ifadelere yer verildi 
     "Acar Ticaret’e ait olan havai fişek birleştirme bölümünde ürünlerin müşterilere sevk edilmek üzere hazırlandığı, şirketin başka bir bölgede deposu olduğu öğrenildi. Birleştirme bölümünün ruhsatı olmadığı ve İstanbul Büyükşehir Belediyesi’ne müracaatları bulunmadığı belirlendi." 
     
     İŞYERİ SAHİBİNİN DEĞERLENDİRMESİ 

     Olayı, eşinin bir yakınını ziyarete gittiği Düzce’nin Akçakoca İlçesi’nde öğrenen Coşkun Acar, olayla ilgili ayrıntılı bilgisinin bulunmadığını, ancak söz konusu yerin satış amaçlı bir işyeri olduğunu söyledi. 
     Acar, "Orası depo değildi. Orada havai fişek bulunmaması gerekiyordu. Belki bir kenarda kalmış olabilir" dedi. 
     Olaydan dolayı çok üzgün olduğunu ifade eden Acar, "Yeni bir şirket kurulmuştu. Oradaki işyerini de o şirkete devrediyorduk" diye konuştu. 
     Bazı görgü tanıkları, yangının şiddetli bir patlamayla başladığını ve bunun üzerine işyerlerini terk ettiklerini söylediler. 
     Patlamaların sürekli devam ettiğini, adeta bir volkanı andırdığını kaydeden görgü tanıkları, olayın büyüklüğünü cesetler ortaya çıkınca anladıklarını bildirdiler. 
     Bu tanıklar, söz konusu yerde havai fişek olduğunu itfaiye ve diğer yetkililer gelince öğrendiklerini ifade ettiler. 
     
</TEXT>
</DOC>
