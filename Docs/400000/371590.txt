<DOC>
<DOCNO> 371590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/siyaset/asiy.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'da 'ateşkes' çatlağı 
</HEADLINE>
<TEXT>


KONGRA-GEL, Başbakan Erdoğan'ın Diyarbakır'da yaptığı açılım üzerine, 3 ay eylemsizlik kararı alınmasını istedi. PKK'nın silahlı kolu HPG'nin buna karşı çıkması üzerine, 1 ayda karar kılındı 

NAMIK DURUKAN Ankara 


PKK KONGRA - GEL'İN 1 aylık eylemsizlik kararı, örgütte görüş ayrılığını ortaya çıkardı. KONGRA - GEL'in, Başbakan Recep Tayyip Erdoğan'ın Diyarbakır mitinginde yaptığı açıklamalara, 3 aylık eylemsizlikle karşılık verilmesine, örgütün Halk Savunma Güçleri HPG adıyla faaliyet gösteren silahlı kesiminin karşı çıkarak 1 ayda direttiği öğrenildi. 

Öcalan'ın yanıtı beklendi 
Edinilen bilgilere göre, aydınların Erdoğan'la görüşmesi sonrasında PKK'ya koşulsuz silah bırakma çağrısı yapmasının, örgütte tartışılmaya başlanması üzerine, PKK yönetimi "İmralı'dan gelecek" yanıta kilitlendi. Ancak Abdullah Öcalan'la görüşme yapılamayınca, örgütün üst düzey yöneticileri Kuzey Irak'ta bir araya geldi. 
KONGRA - GEL ve örgütün Avrupa kanadı, Başbakan Erdoğan'ın açıklaması, aydınların çağrısı ve Kürtlerin isteği doğrultusunda en az 3 aylık bir eylemsizlik kararı alınmasını ve karar sonrası İmralı'da bulunan Öcalan'dan gelecek talimatlar doğrultusunda hareket edilmesini istedi. 

HPG'nin istediği oldu 
Toplantı ve görüşmelerden çıkan uzlaşma kararına HPG'liler karşı çıktı. Bunun üzerine yapılan ikinci toplantıda HPG'nin isteği doğrultusunda, 1 ay eylemsizlik kararı alındı. Bu süre içinde HPG'nin savunma pozisyonunda bekleyeceği ve saldırı girişiminde bulunmayacağı kararlaştırıldı. 


</TEXT>
</DOC>
