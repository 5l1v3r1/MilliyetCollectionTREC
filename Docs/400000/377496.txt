<DOC>
<DOCNO> 377496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun21.html </URL>
<DATE> 2005/09/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fischer'den Türkiye'ye destek... 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin Avrupa yolunda desteklenmesinin kendi çıkarlarına olacağını söyledi. 
     Fischer, Stuttgarter Nachrichten gazetesine yaptığı açıklamada, Türkiye'de hala bazı eksikliklerin olduğunu, Türk hükümetinin bunları gidermek için çaba harcaması gerektiğini belirterek, buna rağmen Erdoğan hükümetinin bugüne kadar, idam cezasının kaldırılması ve hukuk reformu gibi önemli yenilikler yaptığına dikkat çekti. 
     Türkiye'de gelişmelerin Avrupa perspektifi olmadan sağlanamayacağını savunan Fischer, ''Sonuçta Avrupa'ya uygun bir Türkiye'nin yaratılması için geniş çaplı reform sürecinin ve bu ülkenin uzun vadede Avrupa'ya bağlanmasının desteklenmesi kendi çıkarımıza. Burada bizim güvenliğimiz söz konusu'' dedi. 
     Fischer, ABD'deki 11 Eylül saldırılarının 4. yıldönümü nedeniyle yaptığı açıklamada da ABD ile Almanya arasındaki derin dostluğa işaret ederek, ''Almanlar, Amerikan yönetimine ve halkına yönelik bu saldırıyı, kendilerine ve tüm açık toplumlara yönelik bir saldırı olarak görmüştür'' dedi. 
     
</TEXT>
</DOC>
