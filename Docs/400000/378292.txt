<DOC>
<DOCNO> 378292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun06.html </URL>
<DATE> 2005/09/14/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bombacı, iş vaadiyle minibüse bindirdiği insanları patlattı 114 ölü 
</HEADLINE>
<TEXT>

     Irak bugün en kanlı günlerinden birini yaşıyor, ülkede 8 ayrı intihar saldırısı düzenlendi. Bağdat’ta 114 kişinin öldüğü intihar saldırısını düzenleyen saldırganın, bombayı patlatmadan önce, bir grup işçiyi iş vaadiyle kandırarak minibüsüne bindirdiği bildirildi. Ülkenin çeşitli yerlerinde meydana gelen saldırılarda toplam 169 kişi hayatını kaybetti, yüzlerce kişi yaralandı. 
     Irak polisinin açıklamasına göre, Irak savaşının başından bu yana düzenlenen en kanlı saldırılardan biri olan Kazımiye'deki intihar eyleminde ölü sayısı 114'e çıkarken, yaralı sayısının da 156 olduğu bildirildi. Daha önce 163 kişi olarak açıklanan yaralılardan bir kısmının durumunun ağır olduğu belirtilmişti. 
     İçişleri Bakanlığı’ndan bir kaynak, bombacının kalabalığa yaklaşarak işçi aradığını söylediğini ve bir grup işçiyi minibüsüne aldıktan sonra bombayı patlattığını söyledi. 
     Saldırıdan sağ çıkan Hadi adındaki işçi, "Toplanmıştık ve aniden bir araç infilak etti. Olay yeri ateşe, toza ve karanlığa bulandı" diye tanık olduğu dehşeti anlattı. Görgü tanıkları ceset parçalarının etrafa saçıldığını söylediler. 
     Bir yetkili, saldırıda 220 kilo kadar bombanın kullanılmış olabileceğini söyledi. 
     Bu arada, başkentin doğusunda Şaab stadyumu yanında bir Amerikan askeri konvoyuna bomba yüklü otomobille saldırı düzenliği, 2 askerin yaralandığı bildirildi. Saldırı haberi henüz Amerikalılarca doğrulanmadı. 
     

     
</TEXT>
</DOC>
