<DOC>
<DOCNO> 365275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/spo30.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Alpay, Köln'de 

MİLLİ futbolcu Alpay Özalan, Alman 1. Ligi'nin yeni ekibi Köln ile 1 yılı opsiyonlu 2 yıllık sözleşme imzaladı. Bir süredir bu kulüp ile idmanlara çıkan 32 yaşındaki tecrübeli oyuncunun Japonya'daki eski kulübü Urawa Reds Diamonds ile olan bonservis sorununu çözmesi durumunda anlaşma işleme konulacak. 

Genç bayanlar klasmana kaldı 

13. Dünya Genç Bayanlar Voleybol Şampiyonası'nda, Türkiye, A Grubu'ndaki 5. ve son maçında ABD'yi 3-1 yendi ve klasman maçlarına katılma hakkı elde etti. Grubunda 7 puanla 4. olan Ay-Yıldızlı ekibimiz yarın İstanbul'da Rusya ile karşılaşacak. Bu arada 14. Dünya Bayanlar Grand Prix Avrupa Elemeleri'nde milli takımımız grubundaki son maçında Azerbaycan'ı 3-2 yenmesine rağmen elendi. 

Ersen bombası 

BAŞKENT ekibi, Denizlisporlu Ersen Martin'i üç yıllığına renklerine bağlamayı başardı. Dün yapılan yoğun temasların ardından kulübe gelip, masaya oturan yıldız golcünün üç yıllık imza attığı açıklandı. Ankaraspor, bu transfer için Denizlispor'a 800 bin doların yanı sıra Hüseyin Kartal'ı verecek. Ersen ise yıllık 800 bin YTL alacak. 

Yarı finaldeyiz 

17. Avrupa Yıldız Bayanlar Basketbol Şampiyonası'nda Türkiye, çeyrek final F Grubu'ndaki son maçında, ev sahibi Polonya'yı 56 - 51 yenerek yarı finale yükseldi. Millilerimiz yarın yarı finalde İspanya ile karşılaşacak. 




</TEXT>
</DOC>
