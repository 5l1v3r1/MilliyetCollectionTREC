<DOC>
<DOCNO> 353165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo03.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet zamanı 
</HEADLINE>
<TEXT>


Galatasaray'da Başkan Canaydın'a sert eleştirileriyle tanınan "Her şey Galatasaray İçin Platformu" bugün bir araya gelecek. Üyelerin, Ribery transferi nedeniyle Canaydın'ı topa tutması bekleniyor 


Sarı - Kırmızılılar'da Özhan Canaydın'a muhalif olan üyeleri de bünyesinde bulunduran ve daha önceki sert çıkışlarıyla gündeme damgasını vuran "Her şey Galatasaray için Platformu" bugün Swiss Otel'de toplanacak. 
Toplantıya Galatasaray Kulübü'nün hisselerinin büyük bölümünü elinde bulunduran Ünal Aysal'ın yanı sıra Doğan Hasol, Işın Çelebi, Ali Dürüst, Tuncer Hunca, Hayrettin Kozak, Yiğit Şardan, Burak Elmas, Mete Başol ve Süheyl Batum gibi isimlerin katılması bekleniyor. 
Önceki dönemlerde yapılan toplantılarda Başkan Özhan Canaydın ve ekibini sert bir şekilde eleştiren üyelerin gündemini bu kez kaçan şampiyonluk, Şampiyonlar Ligi ve Ribery'nin Marsilya'ya transferi oluşturacak. 
Muhalefetin görüşlerini ve düşüncelerini açık açık dile getireceği platformda çoğunluğun kabul etmesi durumunda yeni oluşum için imza toplanabileceği iddia edildi. Birçok üyenin, camianın en sevilen isimlerinden oluşacak bir yönetime "Evet" demeye hazır olduğu bildirildi. 
Bu arada yeni dönemde başkanlığa adaylığını koyması için baskı uygulanan Ali Dürüst ise kararsızlık yaşıyor. Dürüst, değişime sıcak bakmasına karşın yeni oluşumun içinde Başkan Özhan Canaydın'ın da yer alması gerektiğini düşünüyor. 
Bu arada Ünal Aysal'ın da kulübü maddi ve manevi anlamda yeniden yapılandırmaya götürecek tüm projelere destek vermeye hazır olduğu bildirildi. 

Gerets beklemede 

Hafta başında İstanbul'a gelen ve yöneticilerle transfer konusunu masaya yatırmaya hazırlanan yeni teknik direktör Eric Gerets, gelişen Ribery transferi üzerine ne yapacağını şaşırdı ve beklemeye başladı. Yöneticilerden, Ribery, Conceiçao ve Saidou'nun durumlarının netleştirilmesini isteyen Belçikalı teknik adama, "Üç gün içinde her şey belli olur" sözü verildi. 

Hakan hazır kıta 

Kahramanmaraş Belediyesi'nin 3. Yaz Spor Okulları'nın açılış törenine katılan Hakan Şükür, görev verildiği takdirde Milli Takım'da oynamaya hazır olduğunu belirtti. Hakan, "İnsanlarımız beni Milli Takım'da görmek istiyor" dedi. İkinci Başkan Ergun Gürsoy ise, "Ersun Yanal'ın birilerinin tesiri altında kalarak Hakan'ı kadroya almadığını düşünüyorum"diye konuştu. 

Song iddiaları 

CÜNEYT KARAKAYA 

Fransız yıldız Ribery'i elinden kaçırarak büyük bir hüsrana uğrayan Galatasaray'da şimdi de gözler Song'a çevrildi. Ribery ile aynı menajerle çalışan Kamerunlu yıldızın, Sarı - Kırmızılı takımdan ayrılıp, eski kulübü Lens'e dönmeye hazırlandığı iddia edildi. Yöneticilerin, "Song'un sözleşmesini fesh edecek bir durumu yok" açıklamasına karşın yıldız futbolcunun gitme hazırlıkları yaptığı camia içinde konuşulmaya başladı. 
Bu arada son dakikada Lucescu'nun çalıştırdığı Shakthar Donetsk Kulübü'nün Song'a talip olması da kafaları karıştırdı. Ukrayna ekibinin, Song'un menajerine 3 yıl için 5 milyon Euro önermesi ayrılık ihtimalini güçlendirdi. Song'un sözleşmede yer alan bonservis ücretini ödeyerek kulüp ile iplerini koparabileceği bildirildi. 

Olympiakos teklif yaptı 

ERHAN TELLİ 

Geçtiğimiz sezon sergilediği başarılı performansla dikkat çeken Necati Ateş'e Yunanistan'ın Olympiakos takımımın talip olduğu öğrenildi. Yıldız futbolcunun menajeri Harun Aslan, öneriyi doğrularken, "Necati, Galatasaray'daki hedeflerini tamamlamadan Avrupa'ya gitmeyeceğini açık bir dille söyledi. Biz de kendilerine teşekkür ederek, bu olayı kapadık" diye konuştu. Galatasaray ile 2 yıllık daha sözleşmesi olan Necati'yi Alman kulüpleri de takibe aldı. 

'Kombine almayız' 

Galatasaray'ın yeni sezon öncesinde satışa sunmaya hazırladığı kombine biletler Franck Ribery bombasının ardından şimdilik durduruldu. Sarı - Kırmızılı yöneticilerin, yıldız transferi yaptıktan sonra satışlara başlamayı planladığı öğrenildi. Galatasaraylı taraftarlar ise forumlarda Ribery'nin dönmemesi durumunda kombine bilet almama konusunda sözleşti. 



</TEXT>
</DOC>
