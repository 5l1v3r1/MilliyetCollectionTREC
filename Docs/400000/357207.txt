<DOC>
<DOCNO> 357207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/siy04.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere çerçeve belgesi Ankara'yı memnun etti 
</HEADLINE>
<TEXT>


ANKARA Milliyet 


AB Komisyonu'nca kabul edilen müzakere çerçevesi belgesi, Ankara'da olumlu değerlendirildi. Belgenin ana hatlarıyla Türkiye'nin beklentilerine yanıt verdiği, komisyonun AB zirve kararlarına sadık kaldığı ve sürecin işlemeye devam ettiği belirtildi. Belgenin, tüm unsurlarıyla AB Komisyonu'nun 6 Ekim 2004 tarihli tavsiyesi ve 17 Aralık Zirvesi kararlarıyla örtüştüğüne dikkat çekiliyor. AB'de referandumlardan sonra yaşanan sıkıntılara karşın, belgedeki hedefin tam üyelik olduğu ve Türkiye'nin euro sistemine geçeceğine ilişkin ifadeler memnuniyetle karşılandı. Belgede, "güven ortamının sürdüğünü gösteren çok önemli mesajlar olduğu" düşünülüyor. 

Ek protokole imza 
Bu arada Türkiye, Ankara Anlaşması'nı, AB'nin Kıbrıs Rum Kesimi dahil tüm üyelerine genişleten ek protokolü, İngiltere'nin bugün başlayacak dönem başkanlığı sırasında imzalayacak. AB, Ankara'ya imzaya hazır olduğunu 15 Haziran'da bildirdi. İmzayı Brüksel'deki Daimi Temsilci Büyükelçi Oğuz Demiralp atacak. 


</TEXT>
</DOC>
