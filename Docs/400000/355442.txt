<DOC>
<DOCNO> 355442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo18.html </URL>
<DATE> 2005/06/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kayseri Erciyesspor, Inter ile kardeş kulüp olacak... 
</HEADLINE>
<TEXT>

     Birinci Süper Futbol Ligi'nin yeni takımı Kayseri Erciyesspor'un, renklerini aldığı İtalya'nın FC Inter Kulübü ile kardeş kulüp olacağı ve dostluk maçı yapacağı bildirildi. 
     Kulüp basın sözcüsü Aşkın Genç, yaptığı açıklamada, FC Inter'in, kardeş kulüp olma önerilerini kabul ettiğini söyledi. 
     FC Inter'in, 31 Temmuz Pazar günü Kayseri'ye geleceğini belirten Genç, şunları anlattı 
     ''Kayseri Büyükşehir Belediyesi'nin hafif raylı sistem ihalesini bir İtalyan firma kazandı. 31 Temmuz'daki temel atma törenine de Başbakanımız Recep Tayyip Erdoğan ile İtalya Başbakanı Silvio Berlusconi'nin birlikte katılması bekleniyor. Bu nedenle Inter'in de 31 Temmuz'da Kayseri'ye gelmesini istedik. Erdoğan ve Berlusconi temel atma törenin ardından Inter ile yapacağımız dostluk maçını izleyecek.'' Genç, Inter ile yapacakları dostluk maçı için özel olarak hazırlatacakları forma ve bayrakların da aynı gün satışa çıkacağını bildirdi. 
     
     SEZAR, KAYSERİ ERCİYESSPOR'DA 
     Öte yandan daha önce prensip anlaşmasına varılan Gaziantepspor'un eski orta alan oyuncusu Brezilyalı Sezar, bugün Kayseri'ye gelerek 2 yıllık sözleşme imzaladı. 
     Kulüp ikinci başkanı Erol Bedir, imza töreninde, şimdiye dek istedikleri futbolcuları transfer ettiklerini söyledi. 
     Sezar'ın takıma katılmasıyla daha da güçlendiklerini ifade eden Bedir, Nijerya Milli Takımı'nın forveti Victor Agali'nin de yarın Kayseri'ye gelerek sözleşme imzalayacağını kaydetti. 
     
</TEXT>
</DOC>
