<DOC>
<DOCNO> 390888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo15.html </URL>
<DATE> 2005/10/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantepspor'da hakeme tepki var... 
</HEADLINE>
<TEXT>

     Deplasmanda Fenerbahçe'ye penaltı golüyle yenilen Gaziantepspor'da, üzüntü yaşanıyor. 
     Gaziantepspor Kulübü Başkanı Celal Doğan, yaptığı açıklamada, alınan yenilgiye asla kılıf aramadığını, ancak ligin 11. haftası dolarken, Gaziantepspor'un en az 6 puanının hakemler tarafından yokedildiğini savundu. 
     Fenerbahçe maçında futbolcuların ellerinden geleni yaptıklarına işaret eden Doğan, şunları kaydetti 
     ''Fenerbahçe'ye yenildiğimiz için söylemiyorum, hakem hataları nedeniyle bazı kulüplerin hiç yoktan canı yakılıyor ve bazıları da haketmedikleri puanlarla ödüllendiriliyor. Sahadan galip ayrılmamız için sadece rakip takımı değil, ayrıca hakemleri de yenmemiz gerekiyormuş. Merkez Hakem Kurulu Başkanı Ufuk Özerten'in hakemlerin görevlerini tam yapmaları için önlem alması gerekir.'' Gaziantepspor Kaptanı Erdal Güneş de sonucu belli olan maçlara çıktıklarını öne sürerek, hakemleri emeğe ve tere saygı göstermeye çağırdı. 
     
</TEXT>
</DOC>
