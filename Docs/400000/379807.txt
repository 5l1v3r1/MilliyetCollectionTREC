<DOC>
<DOCNO> 379807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/ekonomi/eko01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF yerine AB denetimi 
</HEADLINE>
<TEXT>


AB Ekonomik ve Finansal İşler Direktörlüğü Yetkilisi Verbeken, stand - by'dan sonra Türkiye ile bir 'izleme' mekanizması kurulmasını önerdiklerini söyledi 

Utku Çakırözer - Ankara 

Avrupa Birliği AB Komisyonu Ekonomik ve Finansal İşler Direktörlüğü yetkilisi Dirk Verbeken, IMF ile 2007'de sona erecek stand - by anlaşması sonrasında Türk ekonomisinin karşılaşacağı riskleri önlemek için, Türkiye ile Birlik arasında "izleme - monitoring mekanizması" kurulması yönünde resmi öneride bulunacaklarını açıkladı. 
AB Türkiye Temsilciliği'nin Brüksel'de Türk gazetecileri için düzenlediği bilgilendirme seminerinde Türk ekonomisine ilişkin çalışmalar hakkında bilgi veren Verbeken, Türkiye - IMF programının 2007'de sona ermesinin ardından devreye girecek bir denetim mekanizmasının kurulmasını AB Komisyonu'na önerdiklerini, kısa süre içinde de Türk makamlarına bilgi vereceklerini söyledi. 

'Kriz beklemiyoruz, risk var' 
Verbeken, Türkiye ile tam üyelik müzakerelerini belirleyen çerçeve belge içine konmasını istedikleri denetim mekanizması için şu bilgileri verdi "Kriz beklemiyoruz, ama yine de bir risk var. Erken uyarı ve Türk hükümetiyle birlikte atılması gerekli adımların tartışılacağı bir izleme mekanizması kurulmasını istiyoruz. Türkiye ile AB arasındaki 'genişletilmiş ekonomik diyalog' bu mekanizma için uygun platform. 2 - 3 ayda bir rapor isteyip bunu belli aralıklarla değerlendireceğiz. Ekonominin genel dengelerini gözeten önlem ve araçların yanı sıra finansman imk nı ile de desteklenecek bu mekanizmanın yürürlüğe girmesi Türk hükümetini de rahatlatacak." 

'20 milyar euro verebiliriz' 
Birlik içinde IMF'nin fon desteğine benzer bir makro finans olanağı olduğuna dikkat çeken Verbeken, "Geçmişte üye ülkelere, Yunanistan ve İngiltere için, son olarak da aday ülkeler için kullandık. Elimizde böyle bir enstrüman var ve şu anda hipotetik varsayımsal olmasına rağmen eğer üye ülkeler onay verirse Türkiye için 15 - 20 milyar euroluk bir kredi yaratılması mümkün" dedi. 

'TÜSİAD da endişeli' Hükümetin seçim konusundaki adımlarının TÜSİAD'ı da rahatsız etmiş olabileceğini belirten Verbeken, "6 ay öncesine kadar yaptığımız görüşmelerimizde herşeyin çok iyi gittiğini söylüyorlar, hükümeti övüyorlardı. Son görüşmede ise hükümetin tutarlı adımlar atmadığı konusunda endişeli olduklarını gördüm. Seçimlerin genel politikaları nasıl etkileyeceği konusunda kaygılılar" dedi. 

'İşleyen piyasa sağlanamadı' Türkiye'nin AB üyeliği için gerekli ekonomik kriterler arasında "işleyen bir piyasa ekonomisinin varlığı" şartının bulunduğunu ve 2004'te bunun sağlanmadığı değerlendirmesi yapıldığını belirten Verbeken, bu değerlendirmenin kasımda yayınlanacak İlerleme Raporu'nda değişmemesi durumunda 3 Ekim'de başlayacak müzakere sürecinde 35 müzakere başlığından 5'inin açılmayacağını belirtti. 
Verbeken, "işleyen piyasa ekonomisi"nin varlığına bağlı olan 5 kritik başlık arasında "sermayenin serbest dolaşımı", "ekonomik ve parasal politika" ve "işletme ve sanayi politikası"nın yer aldığını kaydetti. 

AB'nin seçim tahmini AKP Hükümetin seçim hazırlığı izlenimi veren adımlarından kaygı duyduklarını da belirten Verbeken, "Büyük bir ihtimalle bu hükümet bir dönem daha sürecek. Seçimlerin ne zaman olacağı belli değil, ama hükümetin bazı konularda tutarsız adımlar atması buna yönelik. Bölgesel vergi avantajları konusunda IMF ile tartışmalarının ardında bu var. Dünya Bankası'ndaki arkadaşlarım, hükümetin şu ana kadar bir katkıda bulunmadığı tabanına yönelik adımlar atmasını seçim işareti olarak kabul ediyor" dedi. 


</TEXT>
</DOC>
