<DOC>
<DOCNO> 381153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko04.html </URL>
<DATE> 2005/09/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Para arzında 500 milyon YTL'ye yakın düşüş... 
</HEADLINE>
<TEXT>

     Enflasyon beklentisi açısından önemli bir gösterge olan en geniş tanımlı para arzı M3YR , 500 milyon YTL’ye yakın daralarak 224 milyar YTL’ye indi. 
     ANKA’nın Merkez Bankası verilerinden yaptığı belirlemeye göre, para arzında 2-9 Eylül arasındaki haftada 467.2 milyon YTL’lik düşüş gözlendi. Bu düşüşle birlikte para arzı 224 milyar 446.2 milyon YTL’den 223 milyar 979 milyon YTL’ye geriledi. 
     Düşüşte Merkez Bankası’ndaki mevduat etkili oldu. Banka’daki mevduat sözkonusu haftada 2 milyar 9.9 milyon YTL’lik hızlı bir düşüş göstererek 649.1 milyon YTL’ye indi. Para arzının en büyük kalemi olan yurtiçi yerleşiklerin YTL mevduatları 234.6 milyon YTL artarak 127 milyar 708.5 milyon YTL’ye, yurtiçi kaynaklı döviz tevdiat hesapları 433.7 milyon YTL artarak 75 milyar 198.1 milyon YTL’ye çıktı. 
     Dolaşımdaki para ve repoda da artış gözlendi. Sözkonusu haftada 1 milyar 121.9 milyon YTL artan dolaşımdaki para 18 milyar 238.7 milyon YTL’ye, 696.4 milyon YTL artan repo hesapları 2 milyar 184.6 milyon YTL’ye ulaştı. 

ANKA 
     
</TEXT>
</DOC>
