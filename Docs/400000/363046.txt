<DOC>
<DOCNO> 363046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun42.html </URL>
<DATE> 2005/07/21/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Londra saldırılarını düzenleyen Şehzat Tanver Ladin hayranı çıktı... 
</HEADLINE>
<TEXT>

     Londra’da 7 Temmuz’daki saldırılardan birini düzenleyen Şehzad Tanver’in, El Kaide lideri Usame Bin Ladin’in hayranı olduğu bildirildi. 
     İngiltere doğumlu Pakistan asıllı Tanver’in amcası Tahir Pervaiz, bir Pakistan gazetesine yaptığı açıklamada, "Usame Bin Ladin, Şehzad’ın idealindeki kişiydi. Kendisi, köyden arkadaşları ve kuzenleriyle onun hakkında konuşmayı severdi" dedi. 
     Tanver’in, Pakistan’ın Faysalabad kenti yakınlarındaki köyündeyken, Irak, Afganistan ve Keşmir’de ölenlere üzüldüğünü söylediğini belirten Pervaiz, Tanver’in, bu köyde geçen yıl Kasım ayında üç ya da dört hafta kaldığını söyledi. 
     Pakistan göçmen servisleri, Tanver ile intihar saldırısını düzenleyen diğer saldırgan Muhammed Sadık Han’ın, 19 Kasım 2004’te Karaçi Havaalanı’na geldiklerini ve 8 Şubat’ta da aynı havaalanından ülkeyi terk ettiklerini belirtmişti. 
     
</TEXT>
</DOC>
