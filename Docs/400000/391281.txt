<DOC>
<DOCNO> 391281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/siy03.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik'ten 'aşırı sağ' eyleme tepki 
</HEADLINE>
<TEXT>


TAKİ BERBERAKİS Atina 


Fener Patrikhanesi önünde cuma günü bir grubun, "Patrikhane Türkiye'den gitsin" sloganları atarak eylem yapması, Yunan basınında geniş yer buldu. Patrik Bartholomeos'un eylemle ilgili olarak, "Buradaki köklerimiz çok derin, kimse sökemez" dediği iddia edildi. Yunan basınına göre Bartholomeos, geçen hafta sonu ayin sonrası yaptığı konuşmalarda, huzursuzluğunu dışa vuran sert ifadeler kullandı. 
Bartholomeos, "Patrikhane nereden gitsin 17 asırdır bulunduğu yerden mi Buradaki köklerimiz o kadar derin ki, kimse bu kökleri sökemez, bu kurumu sallayamaz" ifadesini kullandı. Bartholomeos ayrıca, "Patrikhane önünde toplanan ve Patrikhane'nin Türkiye'den gitmesini isteyenlerin hedefi, sadece Patrikhane ve azınlıklar değildir. Hedefte, ülkesini AB'ye üye yapmak isteyen Sayın Erdoğan var" diye konuştu. 

'Demokrasiyle bağdaşmaz' 
Yunanistan Hükümet Sözcüsü Teodoros Rusopulos da dün yaptığı açıklamada, eylemcilerin ideolojisinin, demokrasiyle bağdaşmadığı, ancak belli bir grup tarafından yapılan ve herkesçe kınanan eylemlerin, Türkiye'nin AB perspektifini engellemeyeceği görüşünde olduğunu belirtti. 


</TEXT>
</DOC>
