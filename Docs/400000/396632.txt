<DOC>
<DOCNO> 396632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/yozer.html </URL>
<DATE> 2005/11/21/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Golcü farkı 
</HEADLINE>
<TEXT>



Galatasaray daha ilk yarıda iki farkla önde. Üstelik karşısında rakip diye bir şey yok. Birbirine pas veremeyen, topu dürtemeyen ve tam bir mahalle takımı görüntüsünde Rizespor. Yanımdaki gazetecilere "Maç bitti" diyorum. "Hayır" diyorlar. İkinci yarı oluyor, oyun yine aynı şekilde devam ediyor. Yine "Hayır" diyorlar. Böylesine bir rakip karşısında bile güven vermiyor kimseye Galatasaray. Ne yapacağı belli değil. Bakmayın dün kazandığına. Kimseyi aldatmasın. Koca 90 dakikada dört pozisyonu var. Üçü gol oldu, biri direkten döndü. Hepsi bu. Rize'den biraz iyi ve daha iyi golcülere sahip o kadar. Ama ortada görünen bir güç yok. Tuttuğunu koparabilecek sinyali veren bir takım yok. İyi bir ekip görüntüsü veren bir takım hiç yok. 

Saidou tek başına 
Galatasaray'ın bu maçta zorlanması bekleniyordu. Ancak hiç kimsenin beklemediği şekilde maça çok rahat başladı. Belki oynadığı futbol göze hoş gelmedi. Ancak sarı-kırmızılılar biliyor ki, forvette Ümit ve Necati gibi iki golcüsü var. Orta alanda Saidou yine tek başına. Bu rakip takımlar için bir nimet. Çünkü Saidou oyuna iyi başlıyor, ancak rakibin zorlamaları ile ikinci yarıda çok hata yapmaya başlıyor. Rize dün bu şansı bile kullanamadı. Saidou orta alanda tek başına en rahat maçlarından birini çıkardı. İlk yarıda İliç, Cihan'a mükemmel bir gol attırdı. Ancak daha sonraki dakikalarda çok etkili olmadı. Altan çok aksadı. Olmadık işler yaptı. Hele ikinci yarıda kaptırdığı topu kazanmak isterken Serkan'ı omuz darbesi ile yere düşürdü. Normalde penaltı, ama hakem hiç bakmadı bile. Ümit ile Necati top ancak gol bölgesine ulaştığı zaman kendilerini gösteriyorlar. Ama gösterdikleri zaman da müthiş etkili olabiliyorlar. Dünkü maçın en önemli adamı ise Orhan'dı. Kendi bölgesinde çok iyi oynadı. Bu maçı izleyemeyenler Orhan'ın ikinci goldeki inanılmaz pasını mutlaka görsünler. O mesafeden yerden bu kadar güzel pas ancak üst düzey futbolcuların yapabileceği bir iş. 
Galatasaray sahaya iyi yayılamıyor. Savunmadan iyi çıkamıyor. Tomas ile Song hep iyi gözüküyor. Dün de öyle. Ancak dikkat edin kendi sahalarından çıkarken hep "dan dunu" tercih ediyorlar. Bu maçlarda değil, ama yüksek düzeydeki maçlarda bu sıkıntı hep baş ağrıtıyor. 
Galatasaray dün maçı daha kaliteli bir takım olduğu için aldı. Ancak oynadığı futbolun yeterli olduğunu asla söyleyemeyiz. 


</TEXT>
</DOC>
