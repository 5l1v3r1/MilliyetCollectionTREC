<DOC>
<DOCNO> 370738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas19.html </URL>
<DATE> 2005/08/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Symantec'ten bilgisayar kullanıcılarına virüs uyarısı... 
</HEADLINE>
<TEXT>

     Bilgi güvenlik şirketi Symantec, bu hafta ortaya çıkan iki yeni virüs konusunda bilgisayar kullanıcılarını uyardı. 
     Symantec'ten yapılan açıklamada, ''W32.Zotob.E'' ve ''W32.Esbot.A'' adlı iki virüsün ''Microsoft Windows Plug and Play Service'' açığından yararlandığı kaydedildi. 
     Symantec Güvenlik Yanıt Merkezi, her iki virüsün de tehlike seviyelerini 5 üzerinden 3 olarak açıkladı. 
     Symantec uzmanlarının gerçekleştirdiği analizler sonucunda ''Zotob.E''nin sadece Windows 2000 sistemlerini etkilediği belirlendi. 
     Diğer Windows sistemleri Win95 98 ME NT4 XP ise tehdit için sadece taşıyıcı olabiliyor ancak kendileri etkilenmiyor. Söz konusu açıkları kullanan bu tehditler, bilgisayarlar üzerinde bir arka kapı oluşturarak, uzak noktadaki bir saldırganın bilgisayara izinsiz giriş yapabilmesini sağlayabiliyor. Etkilenen sistemler ise tekrar açılamayacak şekilde kapanabiliyor. 
     Açıklamada, Symantec Güvenlik Yanıt Merkezi uzmanlarının, her iki tehditten etkilenen bilgisayarlar için tamir aracı geliştirdikleri ve bu aracı indirmek ya da tehditlerle ilgili daha detaylı bilgi almak için ''http securityresponse.symantec.com'' internet adresinin kullanılabileceği belirtildi. 
     
</TEXT>
</DOC>
