<DOC>
<DOCNO> 396444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/siy06.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan Rehn'e dosya 
</HEADLINE>
<TEXT>


HABER MERKEZİ 


AB'nin Genişlemeden Sorumlu Üyesi Olli Rehn'e PKK tarafından örgütün taleplerini içeren bir dosya verildiği öne sürüldü. DHA'nın haberine göre AB Komisyonu'nun İsveç'in başkenti Stockholm'deki enformasyon merkezinin açılışına katılan Rehn'in yanına gelen PKK'lı bir kişi, yeşil bir dosya verdi. Örgütün AB'den isteklerinin yer aldığı belirtilen dosyayı alan Rehn, inceleyeceğini bildirdi. 
Rehn, ayrıca AB ile müzakere sürecinde öncelikli olarak Türkiye'de yaşayan azınlık gruplarının kültürel haklarının iyileştirilmesi gerektiğini dile getirdi. 
Rehn'e açılışta, Hakk ri ve Şemdinli'deki olaylar da soruldu. Rehn, "Türkiye, o bölgedeki insanların taleplerini Avrupa'nın kuralları içerisinde çözmeli. Türkiye teröristlerle mücadeleyi yasal yoldan yapmalı. Yasal olmayan yollara itibar etmemeli" dedi. 

AB Muhatap almayız 
PKK'lı bir kişinin Rehn'e dosya verdiği haberleri üzerine Komisyon'dan açıklama geldi. Rehn'in Sözcüsü Krisztina Nagy şunları söyledi "PKK, AB'nin terör listesinde yer alan bir örgüt. Komisyon, hiçbir şekilde bu örgütle ya da onunla bağlantılı kişilerle muhatap olmaz. Komisyonun PKK'ya yönelik tutumu da gayet açık. Rehn dosyayı verenin PKK'lı olduğunu bilemezdi. Zaten dosya da İsveç'te kaldı." dedi. 


</TEXT>
</DOC>
