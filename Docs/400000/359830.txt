<DOC>
<DOCNO> 359830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun07.html </URL>
<DATE> 2005/07/10/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
"ABD ve İngiltere askerlerini Irak'tan çekme planları yapıyor" 
</HEADLINE>
<TEXT>

     ABD ve İngiltere’nin 9 ay içinde askerlerini Irak’tan çekme planları yaptığı bildirildi. 
     İngiliz The Mail gazetesinin pazar özel sayısında yayımlanan haberde, İngiltere Savunma Bakanı John Reid’in, Başbakan Tony Blair için, Irak’ta görev yapan 8500 İngiliz askerinin çoğunun 3 ay içinde ve geri kalanının da bir yıl içinde nasıl ülkeden çekileceğine ilişkin gizli bir bilgi taslağı hazırladığı belirtildi. Bu belgede ayrıca ABD’nin şu an Irak’ta bulunan 135 bin askerini 66 bine indirmeyi planladığı kaydedildi. 
     İngiltere Savunma Bakanlığı’nın The Mail gazetesinin haberi üzerine yayımladığı yazılı açıklamada Reid, belgenin, Irak savaşı için mümkün olan çeşitli senaryolar konusunda periyodik olarak güncelleştirilen çok sayıdaki araştırmadan biri olduğunu vurguladı. 
     Açıklamada, "Irak’ta gerektiği kadar kalacağımız konusunu net bir şekilde ortaya koyduk" ifadesini kullanan Reid, İngiliz kuvvetlerinin gelecekteki konuşlandırılması konusunda hiçbir kararın alınmadığının altını çizdi. 
     Blair için hazırlanan belgeden çeşitli alıntılar yapan gazete Reid’in, ABD ordusunda Irak’taki ABD askerlerinin sayısının azaltılması ve Irak’ın 18 eyaletinden 14’ünde güvenlik görevlerinin bu yılın sonunda Irak güçlerine devredilmesi konularında büyük bir istek olduğunu Blair’e ilettiği belirtildi. 
     
</TEXT>
</DOC>
