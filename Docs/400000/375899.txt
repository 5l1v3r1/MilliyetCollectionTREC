<DOC>
<DOCNO> 375899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/dunya/adun.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörü birlikte yenelim 
</HEADLINE>
<TEXT>


Geçmişte Çeçen terörü nedeniyle Ankara'ya çıkışlarda bulunan Rusya Savunma Bakanı, teröre karşı istihbarat değişimi, ortak tatbikat ve eğitim çalışması düzenlenmesini öneriyor 

Cenk Başlamış - Moskova 


Rusya Savunma Bakanı Sergey İvanov, uluslararası teröre karşı Ankara ile Moskova'nın ortak mücadele yürütmesi çağrısında bulundu. İvanov, Milliyet'e açıklamasının 2. bölümünde terörle mücadeleye ağırlık verdi. Geçmişte Çeçenistan sorunu nedeniyle zaman zaman Türkiye'ye yönelik çıkışlarda bulunan Rusya Savunma Bakanı, bu kez terörle mücadele amacıyla ortak girişimlerde bulunmayı önerdi. 
İvanov'un önerileri arasında, terörle mücadeleyi düzenleyen yasalar temelinde iki ülkenin istihbarat değişiminde bulunması, karşılıklı çalışma ziyaretleri, ortak tatbikatlar, eğitim amaçlı staj, seminer ve kurslar yapılması bulunuyor. Türkiye ile Rusya'nın anti-terör yasalarının uyumlu hale getirilmesi için danışmalar yürütülmesini de öneren İvanov, "Teröre karşı mücadele iradesinin ortaya konulması halinde belirttiğim unsurlar dışında işbirliği noktaları bulunabilir" dedi. 
Uluslararası terörle mücadele, Çeçenistan'daki savaş nedeniyle Rusya'nın gündeminde en ön sırada yer alıyor. Terör konusu, kısa süre öncesine kadar iki ülke arasındaki işbirliğinin önündeki en önemli engellerden biriydi. Türkiye, Rusya'yı PKK'ya, Moskova da Ankara'yı Çeçenlere yardım yapılmasına göz yummakla suçluyordu. Rusya Devlet Başkanı Vladimir Putin'in geçen yılki Ankara ziyareti sırasında İvanov, Türkiye'de bulunduğunu öne sürdüğü Çeçen teröristlerin listesini vermişti. 
İvanov, iki ülkenin Karadeniz Deniz İşbirliği Görev Grubu Blackseafor çerçevesinde yürüttüğü ortak çalışmadan övgüyle söz etti. İvanov, Türkiye, Rusya, Bulgaristan, Romanya, Ukrayna ve Gürcistan'ın katılımıyla kurulan Blackseafor'un terör, örgütlü suçlar, uyuşturucu, silah ve insan kaçakçılığıyla para aklanmasına karşı mücadeleyi artırması gerektiğini söyledi. Rusya Savunma Bakanı, grubun kitle imha silahlarının yayılmasının engellenmesinde de kullanılabileceğini, ayrıca barış gücü operasyonları yürütülebileceğini belirtti. 


</TEXT>
</DOC>
