<DOC>
<DOCNO> 389711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yasam/ayas.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm emrini veren Saral yakalandı 
</HEADLINE>
<TEXT>


Sedat Şahin'in adamları için ölüm emri verdiği iddia edilen Yakup Saral, eski Beşiktaş Ülkü Ocağı Başkanı Cüneyt Koçak cinayetinin ardından adamlarını telefonla arayıp kutlayınca kendini ele verdi 

Erdal Kılınç 

İtalya'daki Hüseyin Saral cinayetinden sorumlu tuttukları Sedat Şahin'in adamlarıyla Avukat Atalay Cebesoy'un öldürülmesi talimatını verdiği iddia edilen Yakup Saral, bir adamıyla birlikte yakalandı. Saral'ın cinayetin ardından adamlarını arayıp kutladığı ve izinin bu şekilde belirlendiği öne sürüldü. 
Saral'ın, İtalya'da geçen yıl amcası Hüseyin Saral'ın öldürülmesinin ardından intikam yemini ettiği belirtilen ve Şahin'in adamlarına yönelik saldırıları gerçekleştirmek amacıyla kurulan "ikinci hücre"nin başına getirildiği belirlendi. Şahin'in adamlarından Talat Yavuz'un Beşiktaş'taki bir kafede yaralanması, aynı gün Şahin'in avukatı Cebesoy'un da Aksaray'daki bürosunda öldürülmesi olaylarını soruşturan polis, uzun süredir peşinde olduğu Saral'ın izini, önceki gün Beylerbeyi'nde eski Beşiktaş Ülkü Ocağı Başkanı Cüneyt Koçak'ın çapraz ateşe tutularak öldürülmesinden sonra tespit etti. 

Tebrik telefonu 
Cinayetin ardından Yakup Saral'ın, adamlarını arayarak Koçak'ın ölümüne ilişkin haberlerin televizyon kanallarından geçtiğini söyleyerek tebrik ettiği öne sürüldü. Telefon konuşmasının ardından Organize Suçlarla Mücadele Şube Müdürlüğü ekipleri, dün sabaha kadar süren seri operasyonların ardından Yakup Saral'ı, Üsküdar'da saklandığı evde, adamı Tolga Kırıoğlu ile birlikte yakaladı. 

Tetikçiler dışarıda 
Polis, Yakup Saral'ın yakalanmasıyla çatışmaların sona ermeyeceğini belirterek, tetikçilerin dışarıda olduğunu söyledi. Saral grubunun "birinci hücre"sinin başındaki Ümit Saral da geçen hafta adamlarıyla birlikte yakalanmıştı. Sahte plakalı otomobil kullanınca Mobil Elektronik Sistem Entegrasyonu MOBESE kameraları tarafından tespit edilerek cephaneyle yakalanan zanlıların da Saral'ın grubundan oldukları bildirildi. 


</TEXT>
</DOC>
