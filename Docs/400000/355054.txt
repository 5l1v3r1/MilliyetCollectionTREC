<DOC>
<DOCNO> 355054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun32.html </URL>
<DATE> 2005/06/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta bombalı araçlarla saldırılar son iki ayda arttı... 
</HEADLINE>
<TEXT>

     Irak'ta bugün bir Şii camii dışındaki bomba yüklü araç etkisiz hale getirilirken, son iki ayda bombalı araçlarla saldırılarda artış olduğu belirtildi. 
     Bağdat'ın güneyindeki Dora mahallesinde bir Şii camii dışında bomba yüklü bir araçla saldırı düzenleneceği bilgisine ulaşan polis, araştırmalar sonucu bomba yüklü BMW marka aracı buldu ve aracın içindeki 2 kişiyi tutukladı. 
     Ancak dün yapılan 8 bombalı saldırı önlenememiş, 38 kişi ölmüştü. 
     Irak'ta bombalı araçlarla son bir yılda 479 saldırı düzenlendi. Bu saldırıların üçte biri son iki ay içinde, Şiilerin çoğunlukta olduğu yeni hükümetin işbaşına gelmesinden sonra yapıldı. 
     AP'nin polis, ordu ve hastane yetkililerinin açıklamalarına dayanarak yaptığı hesaplara göre, Şii Başbakan İbrahim Caferi hükümetinin görevi devraldığı 28 Nisan'dan 23 Haziran'a kadar en az 160 bomba yüklü araç patladı, bu patlamalarda en az 580 kişi öldü, 1734 kişi yaralandı. 
     ABD'nin Irak'ın yönetimini Iraklılara devrettiği 28 Haziran 2004'ten 23 Haziran 2005'e kadar geçen sürede ise bombalı araçlarla toplam 479 saldırı yapıldı, bu saldırılarda 2 bin 174 kişi öldü, 5 bin 520 kişi yaralandı. 
     AP'nin hesaplamalarına göre Caferi'nin görevi devralmasından bu yana militanların düzenlediği saldırılarda toplam 1245 kişi öldü. 
     Bu arada, geçen ay bombalı araçlarla düzenlenen saldırıların en şiddetli olduğu dönem oldu. Geçen ay içinde toplam 77 bombalı araç saldırısında 317 kişi öldü, 896 kişi yaralandı. 
     
     BOMBALI ARAÇ YAPIMI 
     Bir zamanlar dünyanın dördüncü büyük ordusuna sahip olan Irak'ta, Amerikan işgalinin ardından rejimin devrilmesinin geride bıraktığı sahipsiz cephaneler dikkate alındığında, bombalı araç yapımında kullanılacak patlayıcı bulmak çok zor değil. Ayrıca arabayı bulmak, işin en kolay kısmı... Çünkü kimse ruhsat, ehliyet ve benzeri belgeleri sormuyor. Ayrıca bunları birkaç bin dolara satın almak da mümkün. 
     Amerikan işgalinden sonra Avrupa, Basra Körfezi ülkeleri ve Mısır'dan yüz binlerce ucuz ve ikinci el araba, önce Ürdün'ün Akabe limanına getirildi, oradan da karayoluyla Irak'a sokuldu. 
     Her türlü otomobil, bombalı araç hazırlamak için kullanılıyor. Ama Bağdatlılar, militanların daha çok BMW ve Opel markalarını tercih ettiğini söylüyor. 
     
</TEXT>
</DOC>
