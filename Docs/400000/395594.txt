<DOC>
<DOCNO> 395594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas12.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
42 yıldır unutulan altınlar tesadüfen bulundu 
</HEADLINE>
<TEXT>

     Kerem PULGAT DHA 

      KONYA Arkeoloji Müzesi'nin deposunda bakım onarım çalışmaları sırasında 42 yıldır unutulduğu anlaşılan Roma dönemine ait 287 parça altın sikke ve kadınların kullandığı alınlık diyadem bulundu. Tutanağında 296 parça gözüken altınlardan 9'unun çalındığı belirlendi. Müzeler Müdürlüğü konuyla ilgili bakanlıktan müfefettiş isterken, CHP Konya Milletvekili Atilla Kart geçen 9 kasımda meclise soru önergesi verdi. 
     1963 yılında yurt dışından yasa dışı yollarla getirildiği belirtilen Roma dönemine ait altın levhaların Konyalı koleksiyoner Aydın Dikmen'in Meram İlçesi'ndeki evinde olduğu ihbarı üzerine polis, o tarihte yaptığı baskında çoğunluğu Hellenistik döneme ait altın levhalardan oluşan sikke ve Roma Dönemi kadınlarının kullandığı altın diyademler alınlık buldu. 
     296 parça eser kayıt altına alındıktan sonra Konya Arkeoloji Müzesi’ne teslim edildi. Müze deposuna alınan altınlar, iki koli içine metal rafların arka bölümüne konuldu. Yargılama süreci tamamlanıncaya kadar altınların burada kalması kararlaştırıldı. 
     
     42 YILDIR UNUTULDU 
     Arkeoloji Müzesi’ndeki iki kolideki altınların da bulunduğu teşhir edilmeyen eserlerin yer aldığı deponun sıva ve boyaları iyice dökülünce geçen ağustos ayında Konya Müzeler Müdürlüğü bakım ve onarım çalışması yapma kararı aldı. Depoda bulunan raflar teker teker indirilip elden geçirilirken, tüm duvarlar boyandı. Bu sırada müzede arkeolog olarak görev yapan Kazım Mertek, iki duvarın birleştiği noktada rafların arka boşluğunda duran iki koliyi farketti. 
     Koliler açılarak incelendiğinde içinden Roma Dönemi’ne ait 287 parça altın çıktı. Tüm müze kayıtları inceleme altına alınırken, iki koli altının 1963 yılında Emniyet Müdürlüğü tarafından müzeye teslim edildiği anlaşıldı. Ancak altın sayısının teslim tutanaklarında 296 olduğu ve 120 gram ağırlığında 9 parça altının kolilerde bulunmadığı belirlendi. 
     Kültür ve Turizm Bakanlığı’na durumu yazılı olarak bildirerek müfettiş isteyen Konya Müzeler Müdürü Erdoğan Erol, Konya Adliyesi'ne gönderdiği resmi yazıya karşılık söz konusu tarihte böyle bir dava dosyasına ulaşılamadığı yanıtını aldı. 
     Mahkemenin zamanında Müzeler Müdürlüğü'ne dava sonucunu bildirmiş olması halinde bu olayın yaşanmayacağını savunan Müdür Erol şöyle konuştu 
     Eğer mahkeme bize sonucu ulaştırmış olsaydı, bu altınlar kolilerinden çıkarılıp devlet arşivine alınırdı. Elimizde mahkeme sonucu yok. Aradan uzun yıllar geçtiği için de koliler bırakıldığı yerde farkedilememiş. Bunu teknik bir aksaklık olarak nitelendiriyorum. Kolileri açtığımızda ise içinde bulunan 9 altının kaybolduğunu gördük. Çok üzgünüz. Konu ile ilgili bakanlık gerekli incelemeyi yapacak.'' 
     
     CHP MİLLETVEKİLİNDEN SORU ÖNERGESİ 
     CHP Konya Milletvekili Atilla Kart ise konuyla ilgili Kültür ve Turizm Bakanı Atilla Koç tarafından yanıtlanmak üzere TBMM Başkanlığı’na soru önergesi verdi. Kart, önergesinde Akreoloji Müzesi’nde bulunan antik döneme ait altın ve süs eşyalarının bulunamadığı, kayıp ve kaçak olduğu bu durumun kamuoyundan gizlendiği yolundaki bilgi ve iddialar doğru mudur Bu durum doğru ise kayıp ve kaçak olan altınların değeri nedir '' sorularını yöneltti. 
     Kart, DHA muhabirlerine yaptığı açıklamada, İddialar çok ciddi ve düşündürücü. Nasıl oluyor da böyle bir ihmal yapılıyor, anlamak mümkün değil. Kaçakçının elinden kurtarılan altınlar, daha sonra müzeden yokoluyor. Tarihi altınların değeri henüz tespit edilemedi. Belki trilyonlarca lira değer biçilecek. Yüzyıllar öncesinin mirasını bu şekilde ciddiyetsiz davranarak yok edenlerden acaba hesap sorulacak mı Bu konuda sorumluluğu olanlar ortaya çıkarılıp cezalandırılmalı'' dedi. 
     
</TEXT>
</DOC>
