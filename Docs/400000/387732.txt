<DOC>
<DOCNO> 387732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur15.html </URL>
<DATE> 2005/10/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yaşama İsrailli bir bebeğin kordon kanıyla tutundu 
</HEADLINE>
<TEXT>

     Lösemi tipli lenfoma teşhisiyle Akdeniz Üniversitesi AÜ Hastanesi’nde tedavi gören 4,5 yaşındaki Aybars Palacıoğlu, İsrail’den getirilen ve bir kız bebeğe ait olduğu belirtilen kordon kanıyla yaşama tutundu. Aybars’ın, kordon kanı yurtdışından gelerek işlemi başarılı olan Türkiye’nin ilk hastası olduğu bildirildi. 
     AÜ Hastanesi Kök Hücre Transplantasyon Ünitesi’nde yatan 4,5 yaşındaki Aybars Palacıoğlu, hayatta kalma savaşı veriyor. 
     Lösemi tipli lenfoma teşhisiyle önce Marmara Üniversitesi Hastanesi’nde, sonra da Akdeniz Üniversitesi Hastanesi’nde tedavi gören Aybars’ın, İstanbul Ticaret Odası Ekonomik ve Sosyal Araştırmalar Şube Müdürü olan baba Tezer Palacıoğlu, AA muhabirine yaptığı açıklamada, Aybars’ın hastalığının ilk olarak annesi tarafından fark edildiğini söyledi. 
     Anne Sibel Palacıoğlu’nun Aybars’a pijamasını giydirirken kasığında bir sertlik fark ettiğini anlatan Tezer Palacıoğlu, "Bu olaydan bir gün sonra hastaneye gittik. Oğluma ileri derecede lenfoma teşhisi konuldu. Yapılan operasyonla vücudundan üç kitle alındı" dedi. 
     Operasyonun ardından kemoterapiye başlandığını, ancak aradan çok kısa süre geçmesine rağmen aynı bölgede yeniden kitle oluştuğunu belirten Palacıoğlu, hastalığın bu dönemde lösemi tipli lenfomaya dönüştüğünü öğrendiklerini kaydetti. 
     Palacıoğlu, İstanbul’da tedavi gördüğü hastanedeki doktorların Aybars’ın dünyada bu tipteki 13’üncü hasta olduğunu söylediklerini belirtti. Lösemi tipli lenfoma teşhisiyle tedavi gören bu hastalardan sadece birinin yaşadığını öğrendiklerini ifade eden Palacıoğlu, "Eğer yaşarsa oğlumuz literatüre girecek ikinci hasta olacak" diye konuştu. 
     
     İSRAİLLİ BİR BEBEĞİN KORDON KANI 
     Tezer Palacıoğlu, hastalığın ilk ortaya çıkışında doktorların çocuğu hayatta tutabilmek için bütün teknikleri kullandığını, ancak hastalığın ikinci kez ortaya çıkmasının tüm ekipte hayal kırıklığı oluşturduğunu kaydetti. Doktorların kendisine, "Elimizdeki tüm cephaneyi tükettik" dediklerini anlatan Palacıoğlu, şöyle devam etti 
     "Bizi daha sonra Akdeniz Üniversitesi’ne yönlendirdiler. Tek çarenin kordon kanı nakli olduğunu söylediler. Antalya’ya gelerek ev tuttuk. Bu arada hastanedeki uzmanlar dünyadaki kordon kanı bankalarıyla bağlantıya geçti. Uygun ilik, İsrail’deki Haddasseh Üniversitesi’nin kordon kanı bankasında bulundu. Bu bankada bulunan bir kız bebeğe ait kordon kanı, kurye şirketi aracılığıyla Antalya’ya getirildi ve 30 Ağustos’ta nakil gerçekleşti." Naklin ardından kordon kanının vücuda uyum sağlayıp sağlamayacağını beklemeye başladıklarını anlatan Tezer Palacıoğlu, bu süre içinde Aybars’ın iki kere ölümle burun buruna geldiğini kaydetti. 
     Küçük çocuğun kalp atışlarının 175’e yükseldiğini ve bazı günler ateşini 40-41 dereceden aşağı düşüremediklerini belirten Palacıoğlu, "Sağlık dünyadaki en mükemmel şeymiş. İnsanın başına gelmedikçe anlamıyor" diye konuştu. 
     Hastalıkla mücadelede ekonomik durumun da çok önemli olduğunu vurgulayan Palacıoğlu, çalıştığı kurumun kendilerine çok büyük katkılar verdiğini belirtti. Tezer Palacıoğlu, günde bin YTL’den fazla paranın sadece ilaçlara gittiğini söyledi. 
     Baba Palacıoğlu, günlerini Kök Hücre Transplantasyon Ünitesi’nde, tamamen steril 15 metrekarelik bir odada geçiren oğlunun hayli soğuk kanlı olduğunu anlattı. Aybars’ın günde, bazı günler 4-5 kere kan alınmasına rağmen artık hiç ağlamadığını anlatan Palacıoğlu, şöyle konuştu 
     "Oğlum annesine, Kalp atışlarım kaç olmuş anne , Ateşim kaç, anne düşmüş mü , Ne kadar idrar yapmışım gibi sorular soruyor. 
     Sağlığıyla ilgili gelişmeleri kendisi takip ediyor. Aslında bu durum onun için moral de oluyor. Sağlığındaki iyileşme onu mutlu ediyor. Biz de her türlü gelişmeyi onunla paylaştık. Çünkü bu tip çocuklar anlattığınız her şeyi anlıyorlar." AÜ Tıp Fakültesi Çocuk Sağlığı ve Hastalıkları Anabilim Dalı Pediatrik Hematoloji-Onkoloji Bilim Dalı Öğretim Üyesi Prof. Dr. Akif Yeşilipek, AA muhabirine yaptığı açıklamada, 4 yaşındaki Aybars Palacıoğlu’nun lösemi tipli lenfoma teşhisiyle kendilerine geldiğini kaydetti. 
     Aybars için dünya kordon kanı bankalarında bir tarama yapıldığını anlatan Prof. Dr. Yeşilipek, küçük çocuğu hayata döndürecek kordon kanının İsrail’de bulunduğunu bildirdi. 
     Kordon kanının Antalya’ya getirildiğini ve 30 Ağustos’ta gerçekleştirilen operasyonla Aybars’a nakledildiğini belirten Yeşilipek, "Hastamızın sağlık durumu şu anda çok iyi. Hatta önümüzdeki birkaç gün içinde Aybars’ı taburcu edebiliriz" dedi. 
     Prof. Dr. Yeşilipek, Aybars’ın kordon kanı yurtdışından gelip işlemi başarılı olan Türkiye’nin ilk hastası olduğunu belirtti. 
     
</TEXT>
</DOC>
