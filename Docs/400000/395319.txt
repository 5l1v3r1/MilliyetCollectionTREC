<DOC>
<DOCNO> 395319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/magazin/mag01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta tiyatrocuya şiirli sürpriz parti 
</HEADLINE>
<TEXT>


Tiyatrocu Mücap Ofluoğlu, 86 yaşına sürpriz partiyle girdi. Aynı gün Orhan Veli'nin de ölüm yıldönümüydü. Partiye Orhan Veli'nin şiirleri damgasını vurdu 

BAYRAM KAYGUSUZ 

Türk tiyatrosunun usta sanatçısı Mücap Ofluoğlu, yeni yaşını yakın dostlarıyla birlikte Beyoğlu Akşam Sefası restoranda kutladı. Ofluoğlu'nun doğum gününde, yakın arkadaşı Türk şiirinin ustalarından Orhan Veli Kanık da ölümünün 55'inci yıldönümünde şiirlerle anıldı. 
Ofluoğlu, 86'ncı yaş gününü kendisi için hazırlanan sürpriz pastayla kutladı. Gecede hazırlanan sinevizyonda Ofluoğlu'nun, dünden bugüne Türk tiyatrosundaki anıları gösterildi. 

'Mücap'tan alacaklıyım' 
Kanık'ın Ofluoğlu'na imzaladığı "Karşı" adlı kitabına yazdıkları da sinevizyondan gösterildi. Kanık, kitaba el yazısıyla şöyle yazmıştı 
"75 kuruşu da o vermiş. Binaenaleyh bu kitap benim hediyem değildir. Bununla beraber ben Mücap'tan alacaklıyım. Çünkü kitabın değeri üstünde 75 kuruş yazmasına rağmen 25 kuruşu geçmez. Benim imzama gelince değeri milyondur. Bu hesaba göre ben Mücap'tan alacaklıyım. Hesabı kıt olanlar büyük riyaziyecilere gitsin. Orhan Veli Kanık" 
Eşi Filiz Ofluoğlu, Cevat Çapan, Turgay Fişekçi, Kanık'ın eniştesi İbrahim Yolyapan, Mustafa Alabora ve Savaş Dinçel, Ofluoğlu'nu gecede yalnız bırakmadı. 



</TEXT>
</DOC>
