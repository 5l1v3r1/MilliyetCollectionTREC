<DOC>
<DOCNO> 356208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko12.html </URL>
<DATE> 2005/06/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sanayi sektöründe saat başı ücret yüzde 13.2 arttı... 
</HEADLINE>
<TEXT>

     Türkiye'de üretimde çalışılan saat başına nominal ücret, Ocak-Şubat-Mart aylarını kapsayan 2005'in birinci döneminde, geçen yılın aynı dönemine kıyasla ortalama yüzde 13.2 arttı. 
     Aynı dönemde üretimde çalışan kişi başına nominal kazanç yüzde 12.6, diğer işlerde çalışan kişi başına nominal kazanç ise yüzde 10.3 artış gösterdi. 
     DİE, 1997 100 temel yıllı ''imalat sanayi sektörü üretiminde çalışılan saat başına ücret, üretimde ve diğer işlerde çalışan kişi başına kazanç endeksinin'', 2005 yılının ilk çeyrek sonuçlarını açıkladı. 
     Buna göre, 2005 yılınının ilk çeyreğinde, geçen yılın aynı dönemine göre imalat sanayinde üretimde çalışılan saat başına nominal ücret artışı toplamda yüzde 13.2 olarak belirlenirken, nominal ücret artışı devlette yüzde 23.5, özel sektörde 13.3 oldu. 
     Aynı dönemde imalat sanayi üretiminde çalışan kişi başına kazanç endeksi toplamda yüzde 12.6 artarken, artış oranı özel sektörde 12.8, devlet sektöründe yüzde 20.9 olarak belirlendi. 
     2004 yılında imalat sanayinde diğer işlerde çalışan kişi başına kazanç endeksi toplamda yüzde 10.3, devlet sektöründe yüzde 7.5, özel sektörde yüzde 10.5 oldu. 
     
     REEL BAZDA DURUM 
     Tüketici Fiyat Endeksi TÜFE ile deflate edilerek hesaplanan reel endeks sonuçlarına göre ise 2005 yılınının ilk çeyreğinde üretimde çalışılan saat başına ücret yüzde 3.8, üretimde çalışan kişi başına kazanç yüzde 3.2, diğer işlerde çalışan kişi başına kazanç yüzde 1.1 arttı. 
     2005 yılınının ilk döneminde, üretimde çalışılan saat başına ücret toplamda yüzde 3.8 olarak belirlenirken, devlette yüzde 13.2 ve özel sektörde yüzde 3.9 oldu. 
     Aynı dönemde üretimde çalışan kişi başına kazanç toplamda yüzde 3.2 artarken, kazanç artışı devlette yüzde 10.9, özel sektörde yüzde 3.4 olarak belirlendi. 
     Bu arada ilk çeyrekte, diğer işlerde çalışan kişi başına kazanç toplamda yüzde 1.1, özel sektörde yüzde 1.2 artarken, devlette yüzde 1.6 geriledi. 
     
</TEXT>
</DOC>
