<DOC>
<DOCNO> 365156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur27.html </URL>
<DATE> 2005/07/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeni RTÜK'ün ilk yasağı 
</HEADLINE>
<TEXT>

     Radyo Televizyon Üst Kurulu RTÜK , popçu Gülşen'in seslendirdiği, Sezen Aksu'nun ünlü 'Sarışınım' şarkısının klibini 'toplumsal değerlere aykırı olduğu ve cinsel istismara yol açtığı' gerekçesiyle sakıncalı buldu. Önceki gün toplanan RTÜK üyeleri Gülşen'in klibini yayımlayan Kral TV ve Number One adlı iki televizyon kanalını uyarmaya karar verdi. Kararın alınmasında, Gülşen'in şarkıyı söylerken giydiği kıyafeti gerekçe gösterildi. 
     
     3 günde 200 şikayet 

     Yapımcılığını Erol Köse'nin üstlendiği klip aleyhine son üç günde RTÜK'e 200 kişinin şikayette bulunduğu belirtildi. Gülşen'in klibine uyarı cezası verilmesi kararı bire karşı sekiz oyla alındı. Karara sadece CHP kontenjanından üyeliğe seçilen Şaban Sevinç muhalefet şerhi koydu. Diğer 2 CHP'li üye de 6 AKP'li üye ile beraber klibin aleyhine oy kullandı. 
     Sevinç'in, toplantıda 'Bu klip cinsellik istismarı taşımıyor. Klipte şarkı ve hareket uyumu ile giysi uyumu birbirini tamamlıyor. Çok iyi pazarlanmış bir klip. Terör cinayetleri bazı yörelerde değer olarak kabul ediliyor ama biz bunu önlemeye çalışıyoruz. Bizler, toplumsal değerleri ileriye taşımak zorundayız' dediği öğrenildi. 
     Ben kimseden eleştiri almadım RTÜK'ün klibi yasaklamasıyla ilgili olarak bir yorum yapmayacağını belirten Gülşen ise 'Ben kötü bir eleştiri almadım. Herkes beğendiğini söylüyor. Kimseyi rahatsız edecek bir klip değil' dedi. 
     
</TEXT>
</DOC>
