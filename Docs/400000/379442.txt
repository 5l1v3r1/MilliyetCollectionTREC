<DOC>
<DOCNO> 379442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo03.html </URL>
<DATE> 2005/09/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
FILA Başkanı Türkiye güreşin babasıdır... 
</HEADLINE>
<TEXT>

     Orhan Karadağ 

Uluslararası Güreş Federasyonları Birliği FILA Başkanı Raphael Martinetti, ''FILA Türkiye'nin evlatlığıdır, Türkiye de güreşin babasıdır'' dedi. 
     FILA Başkanı Martinetti, Ahlatlıbel'deki Türk Güreş Vakfı ve Olimpik Park Otel ve Spor Kompleksi'nin açılışı öncesinde AA muhabirine yaptığı açıklamada, Türkiye'nin ve Türk güreşinin her şeye rağmen dünyadaki en iyiler arasında olduğunu söyledi. 
     Eskiden 2-3 ülkenin güreşte dünyada söz sahibi olduğunu ifade eden Martinetti, ''Şimdi öyle şampiyonlar çıkıyor ki, en son olimpiyatlarda Mısır'dan olimpiyat şampiyonu çıktı. İsveç, Fransa ve Danimarka'dan şampiyonlar çıktı. Tüm bunlara rağmen Türk güreşi dünyadaki en iyi ülkeler arasındadır. Hiçbir şampiyona yok ki, Türkler madalya almadan evine gitsin. Türkiye, en iyiler arasında'' şeklinde konuştu. 
     
     ''ŞİMDİLİK KURAL DEĞİŞİKLİĞİ YOK'' 
     FILA Başkanı Martinetti, Atina Olimpiyatları öncesinde yapılan kongrede, FILA Yönetimi olarak güreş dünyasına söz verdiklerini ve 2008'deki Pekin Olimpiyatları'na kadar kural değişikliği yapmayacaklarını söyledi. 
     Güreşin son dönemde popülaritesinin biraz düştüğünü ifade eden FILA Başkanı, şunları söyledi 
     ''Biz bunun farkına vardığımız andan itibaren, yani 3-4 yıldır kurallarda yeni reformlar yaptık. Genel yapıda değişikliklere gittik. Halka yayılmasını sağlamak için televizyon kanallarıyla anlaşmalar yaptık. ABD, Çin ve Eurovision ile anlaşmalar yaptık. Bu çalışmalar sayesinde şu anda güreş yukarı doğru yükseliyor.'' FILA Başkanı Martinetti, güreşi daha izlenir hale getirmek için kural değişiklikleri yaptıklarını belirterek, ''Eğer değişiklik yapılıyorsa, güreşi daha izlenir hale getirmek için yapılıyor. Grekoromen güreşin güzelliklerini ortaya çıkarmak için yapıyoruz. Güreşçilerin puanlı oyunlar yapmaları için değişikliğe gidiyoruz. Artık 2 dakikada güreşçiler 5-6 puan çıkarıyor'' diye konuştu. 
     
</TEXT>
</DOC>
