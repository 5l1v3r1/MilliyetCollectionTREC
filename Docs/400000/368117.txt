<DOC>
<DOCNO> 368117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur07.html </URL>
<DATE> 2005/08/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Adres sordu, canından oldu 
</HEADLINE>
<TEXT>

     Vehbi SARIHAN DHA 

MANİSA'nın Sarıgöl İlçesi'ne bağlı Ahmetağa köyünde 19 yaşındaki Kamil Erbay, adres sorduğu alkollü 33 yaşındaki S.A. tarafından tabancayla vurularak öldürüldü. S.A. gözaltına alındı. 
     Olay, bugün saat 03.00 sıralarında Sarıgöl'e bağlı Ahmetağa köyünde meydana geldi. Yaya olarak Alaşehir'in Hacıaliler köyüne gitmek üzere yola çıkan Kamil Erbay, Ahmetağa yakınlarında yol kenarındaki büfenin önünde arkadaşlarıyla içki içen S.A. sürdüren'ya Hacıaliler Köyü'nün yolunu sordu. 
     Alkollü S.A.'dan korkan Erbay, hızla koşarak uzaklaşmaya başladı. S.A. da yanında bulundurduğu ruhsatsız tabancayla korkup kaçan Erbay'ın arkasından ateş etmeye başladı. Üç el ateş eden S.A.'nın tabancasından çıkan kurşunlardan biri Kamil Erbay'ın sırtından girdi. Yaralı olarak kaçmaya çalışan Erbay, daha sonra aynı köyden İbrahim Çekin’in bahçesinde yığıldığı yerde can verdi. 
     Sabah erken saatlerde kalkan çiftçi İbrahim Çekin, Erbay'ın bahçesinde kanlar içinde yattığını görünce jandarmaya haber verdi. Olay yerine gelen Sarıgöl Jandarma Komutanlığı ekipleri, cesedin bulunduğu yerden kan izlerini takip ederek olayın başlangıç yerine ulaştı. Yapılan araştırma sonucu Erbay'ı tabancayla vurarak öldüren S.A. olduğu belirlendi. 
     Birlikte içki içtiği arkadaşlarının olayı anlatmasıyla gözaltına alınan S.A., verdiği ifadede sarhoş olduğunu, nereye ateş ettiğini bilmediğini söylerek, Gece köydeki büfenin önünde içki içiyorduk. Yanımıza birisi geldi, Hacıaliler köyünde arkadaşım var, oraya gideceğim’ dedi. Ben de Orada benim de arkadaşım var, telefon açalım’ dedim. Genç yanımdan kaçtı, ben de tabancamı üç el ateşledim. Havaya mı yoksa arkasından mı ateş ettiğimi bilmiyorum'' dedi. 
     Jandarmadaki sorgusunda suçunu kabul eden S.A.'nın hakkındaki yasal işlemlerin ardından adliyeye gönderileceği belirtildi. Sarıgöl’e bağlı Yeniköy'de oturan ve birkaç yıl önce Sarıgöl İmam Hatip Lisesi'nden mezun olduğu belirtilen Erbay'ın birkaç gün önce arkadaşına gideceğini söyleyerek evden ayrıldığı anlaşıldı. Köyünde gözyaşlarıyla toprağa verilen Kamil Erbay'ın bir kaç yıl önce Sarıgöl İmam Hatip lisesi’nden mezun olduğu öğrenildi. 
     
</TEXT>
</DOC>
