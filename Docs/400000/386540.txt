<DOC>
<DOCNO> 386540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/siy01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP'de silahla tehdit edildim' 
</HEADLINE>
<TEXT>


"Ben bir ömür verdim" dediği partisinden istifa eden Mersin Milletvekili Hüseyin Özcan, "İnsanlık dışı muameleye daha fazla dayanamadım" dedi 

SALİHA ÇOLAK Ankara 


Silahlı, küfürlü tehditlere maruz kaldığını belirten Mersin Milletvekili Hüseyin Özcan, "Bu insanlık dışı muameleye daha fazla dayanamayacağım" diyerek dün CHP'den istifa etti ve "grubun" kapısını açan 20. milletvekili olarak ANAP'a katıldı. 
AKP'den istifa ettikten sonra bağımsız kalan İstanbul Milletvekili Göksal Küçükali'nin de katılımıyla ANAP'ın milletvekili sayısı 21'e ulaştı. 
Özcan, "Bir ömür verdim" dediği CHP'den istifa gerekçesini açıklarken parti yönetimini ağır bir dille suçladı. Partinin genel başkan ve yakın ekibine dayalı dar bir grup tarafından yönetildiğini, anlatan Özcan, anti demokratik uygulamalara karşı çıktığında hakaret ve tehditlere maruz kaldığını belirtti. 
Parti Meclisi'nde partinin Mersin'deki oy kaybı hakkında bilgi veren Özcan, 1 Ekim'deki grup toplantısında Genel Başkan Deniz Baykal'ın gözü önünde "Sen nasıl Mersin'i, Tarsus'u ağzına alırsın" diyerek silahına davranan Mersin Milletvekili Ali Oksal'ın ağza alınmayacak küfürler savurup kendisini ölümle tehdit ettiğini anlattı. Özcan, Baykal'ın olaya müdahale etmediğini belirtti. 
Partide milletvekillerinin korkudan kendisine selam bile vermediğini söyleyen Özcan, ANAP'ta laik çizgiden ödün vermeyeceğini söyledi. 

Meclis şenlenecek 

BÜLENT SARIOĞLU Ankara 

Erkan Mumcu'nun genel başkanlığında transfer atağına giren ANAP, TBMM'de grup kurmak için gereken 20 sandalyeyi 1983'te Turgut Özal'ın siyasete kazandırdığı "4 eğilim" yaklaşımıyla aştı. Mumcu, seçim barajına takılıp Meclis dışında kalan ANAP'ın sandalye sayısını, CHP kökenli 8 ve AKP'den seçilen 12 milletvekiliyle 21'e ulaştırdı. ANAP'ın Meclis'te grup kurmasıyla yasa görüşmelerinde Meclis'in hareketlenmesi bekleniyor. 
Mesut Yılmaz'ın terk ettiği 4 eğilim "milliyetçi, muhafazak r, liberal ve sol" kanatları tek çatıda buluşturmuştu. ANAP yöneticileri, grup sayısına ulaşmak için "zoraki çoğulculuğu" tercih etti. ANAP grubunda 3 milli görüşçü, 8 solcu, 5 liberal, 4 milliyetçi - muhafazak r milletvekili yer aldı. 
ANAP Genel Başkan Yardımcısı Süleyman Sarıbaş, "Rahmetli Özal'ın felsefesine döndük. Politikamızda 'izm' yok, bir sentez var" dedi. 
ANAP'ın grup kurması nedeniyle TBMM Başkanlık Divanı ve komisyonlarda yeni yapılanmaya gidilecek. Bazı komisyonlardan CHP'li birer üye çıkarılıp ANAP'lı üyeler görevlendirilecek. ANAP'a Başkanlık Divanı'nda 1 k tip üyelik de verilmesi bekleniyor. 
Meclis'te grubu bulunan partilerin, tasarının geneli üzerinde 20'şer dakika, maddeleri üzerinde 10'ar dakika söz hakkı bulunuyor. Genel Kurul'da en fazla 3 kişi 5'er dakikayı geçmemek üzere gündem dışı söz alabiliyor. Araştırma, soruşturma önergeleri ile gensoru görüşmelerinde genel olarak 20'şer dakika söz hakkı uygulanıyor. 
İktidar partisi, grup adına söz hakkını kullandığı gibi bakanlar hükümet adına ayrıca konuşma hakkına sahip. AKP ve CHP gruplarının 40 dakika olan konuşma süreleri ANAP'ın grup kurmasının ardından 60 dakikaya çıkmış olacak. Böylece kanunların çıkma süresi de uzayacak. 
İdare Mahkemesi, geçen yasama yılında çıkarılan ve transferlerle Hazine yardımı hakkı kazanılmasını önleyen yasanın yürütülmesini durdurdu. Bu karar uygulanırsa ANAP, AKP'nin aldığı 32 milyon YTL'nin dörtte biri olan 8 milyon YTL Hazine yardımı alabilecek. 

TBMM'deki son sandalye dağılımı şöyle AKP 356 CHP 155 ANAP 21 DYP 4 SHP 4 HYP 1 Bağımsız 5 Boş 4 

</TEXT>
</DOC>
