<DOC>
<DOCNO> 387849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/axyas01.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gelibolu'yu alıp burada kuralım" 
</HEADLINE>
<TEXT>


Milletvekili Danna Vale, Gelibolu Yarımadası'nın benzerini Avustralya'da kurmayı önerdi. Eyalet Başbakanı ise, 'Çok saçma' diyerek teklifi reddetti 

DIŞ HABERLER SERVİSİ 

Avustralya, bir milletvekilinin "Gelibolu Yarımadası'ndaki savaş alanının benzerinin, anıt park olarak Avustralya'nın Mornington Yarımadası'nda yapılması" teklifini tartışıyor. 
Avustralya ve İngiliz basınında yer alan haberlere göre milletvekili Danna Vale, 'yaşlıların ve ilkokul öğrencilerinin, dünyanın yarısını kat ederek Gelibolu'ya gitmelerine gerek kalmaması' için, savaş alanının bir benzerinin yüzey şekilleri açısından benzer özellikler taşıyan Mornington Yarımadası'nda yapılmasını önerdi. Ancak bu teklif Victoria Eyaleti Başbakanı'ndan döndü. 

'Ciddiye alınamaz' 
Avustralya'nın Victoria Eyaleti Başbakanı Steve Bracks, Danna Vale'in teklifini saçma bularak geri çevirdi. 
Southern Cross radyosuna konuşan Bracks, ülkenin güneydoğusunda, Victoria eyaleti sınırları içindeki Mornington Yarımadası'nda anıt park yapılması teklifini görüştüklerini ve kabul etmediklerini açıkladı. Bracks, "Bizim bakış açımıza göre bu olmayacak. Federal hükümetin, bu teklifi gerçekten ciddiye alacağını düşünmüyorum. Kesinlikle saçma" dedi. 
Milletvekili Vale, Gelibolu'nun Avustralyalılar için kutsal bir yer olduğunu, savaş alanının hiçbir zaman kopyalanamayacağını, ancak çocukların eğitimi, öğrencilerin ziyareti ve gaziler için bölgenin benzerinin anıt park olarak tekrar yapılmasını önermişti. 



</TEXT>
</DOC>
