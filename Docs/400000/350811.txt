<DOC>
<DOCNO> 350811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur28.html </URL>
<DATE> 2005/06/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sıcak çatalla 4 yaşındaki kıza işkence iddiası 
</HEADLINE>
<TEXT>

     Fatih KARAÇALI ADANA, DHA 

ADANA’da 30 yaşındaki Mustafa Doğan, boşandığı eşi 27 yaşındaki J.Y.’nin yanında kalan kızı 4 yaşındaki Y.D.’ye, kızının öz teyzesi 22 yaşındaki S.U.’nun kızgın çatalla işkence yaptığını, oğlu 6 yaşındaki B.D.’nin de sürekli dövüldüğünü iddia etti. 
     Mustafa Doğan, Cumhuriyet Savcılığı’na suç duyurusunda bulunarak eski baldızı S.U., S.U.’nun eşi 24 yaşındaki A.U., eski eşi J.Y. ve sevgilisi 25 yaşındaki M.S.’nin çocuklarına işkence yaptığını ileri sürdü. Şikayet üzerine başlatılan soruşturmada J.Y., S.U., A.U., ve M.S. gözaltına alındı. 
     Polis tarafından Adana Adli Tıp Kurumu’na götürülen Y.D.’nin cinsel organında ve vücudunda yanıklar bulunduğu, B.D.’nin yüzünde ise darp izlerine bağlı yaralar olduğu yönünde rapor verildi. 
     Emniyet Müdürlüğü'nde ve sevk edildikleri Cumhuriyet Savcılığı’nda iddiaları kabul etmeyen 4 zanlı serbest bırakıldı. J.Y., eski eşinin çocuklarının velayetini kendisinden almak için böyle bir iddiada bulunduğunu ileri sürdü. 
     İşkence gördüğü iddia edilen Y.D. ile ağabeyi B.D. ise tekrar annelerine teslim edildi. 
     
</TEXT>
</DOC>
