<DOC>
<DOCNO> 358243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/yasam/yas01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alzheimer hastası yoğun ilgi ister 
</HEADLINE>
<TEXT>


Alzheimer, kişinin günlük yaşamını ve özellikle beslenmesini olumsuz etkiler. Yakınları, onlara sürekli kılavuzluk etmelidir 

TAYLAN KÜMELİ bir kibrit kutusu lezzet 

Bunama ya da demans, günlük yaşamın her zamanki gibi sürdürülmesini engelleyen ilerleyici, kronik bir beyin hastalığıdır. 
Alman doktor Alzheimer'ın ilk kez bir kadında teşhis ettiği bu hastalık 1906 yılından beri bilinmesine rağmen, çaresi bulunamadı. Alzheimer, bugün yaşlılarda kalp hastalıkları, kanser ve inmeden sonra en sık karşılaşılan dördüncü hastalık. Ailesinde Alzheimer'li, bulunanlarda ortaya çıkma riski, diğer kişilere göre biraz daha yüksek olan hastalığın en önemli belirtileri, bellek kaybı, günlük yaşam işlevlerini yerine getirmede, yargıya varma ve karar vermede güçlük çekme, zaman ve mek nları karıştırma, sık kullanılan eşyaları yanlış yere koyma, ruh hali veya davranışlarda değişiklik, kişilik değişiklikleri ve alışılagelmiş işler ve sorumluluklardan kaçma olarak sıralanıyor. 

Az ya da çok yerler 
Alzheimer hastalarının en çok karşılaştığı sorunlardan biri iştahsızlık. 
Kişiler genellikle hastalığın erken evrelerinde depresyona girer ve yemeğe ilgilerini kaybeder. Bir doktor kontrolünde depresyon tedavi edildiğinde, kişinin iştahı geri gelecektir. Sorun takma diş kaynaklıysa, bir diş doktoruna danışılmalıdır. Kişiler yeteri kadar hareket etmedikleri için açlık hissetmiyor olabilir. Bu durumda, aktif olmaya ve egzersize yöneltilmelidirler. 
Hastalığın ileriki evrelerinde önlerindeki yemeği yemeleri gerektiğini anlamayabilirler. Onlara hatırlatma ihtiyacı duyabilir, yemeği ağızlarına götürmeye kılavuzluk edebilirsiniz. 
Alzheimer hastasının diğer karşılaşacağı bir sorun ise aşırı yemek yemektir. Bazen kişi yemek yediğini unutabilir, tekrar yiyecek isteyebilir veya yemeğe devam edebilirler. Kişiler haddinden fazla yiyecek tüketiyorsa, yiyecek miktarını sınırlamanız gerekir. 

Tetikte olun 
Alzheimer hastalarının sağlıkları için belli bir diyetle yediklerinden emin olunmalıdır. 
Kişi yiyecekleri arama eğilimindeyse tetikte olmanız gerekir. Çok yemenin yanında, uygun olmayan veya tehlikeli maddeleri tüketebilirler. Tüketilmesini istemediğiniz şeyleri görülen, ulaşılan yerlere koymayınız. Dikkatini başka yöne çekmeyi veya yemek yerine onlara tatmin edici bir aktivite bulmayı deneyebilirsiniz. Kişi fazla yemede kararlı ise çiğ havuç, kereviz gibi hafif şeyler hazırlayabilirsiniz. 

Sağlıklı diyet 
Alzheimer hastası kişiyi dengeli beslenmesi için cesaretlendirmek önemlidir. 
Bazı besinlerin eksikliği hastalıklara veya kafa karışıklığının artmasına yol açabilir. Kişi bazı yiyecekleri reddediyorsa bir doktora danışabilirsiniz. Doktor alternatif yiyecekler önerebilir veya vitamin ve diğer ekleri reçete edebilir. 
Demansın ileri evreleri boyunca bazı Alzheimer hastaları belirli yiyecekler için bir tat alma duyusu geliştirir. Onlara hoşlandıkları yiyeceklerden makul miktarlarda verip sağlıklı bir diyet garanti edebilirsiniz. Özellikle ileri evrelerde kabızlık yaygın olduğu için, bol lifli yiyecek tükettiklerinden emin olmalısınız. 

8 bardak su 
Huzursuz veya iştahı az Alzheimer hastalarında, sık sık ve az miktarda yeme veya besleyici atıştırmalar daha cazip olabilir. 
Ancak hasta değerlendirme yeteneğini kaybedebildiği için yiyecek ve içeceklerin çok sıcak olmadığından emin olun. Her gün yeterli miktarda sıvı aldıklarından emin olun. Vücutta sıvı eksikliği daha fazla bilinç karışıklığına sebep olabilir. Günde en az 8 bardak sıvı almalarını sağlamak iyi bir rehberdir. 

Açık zihin için 'ginkgo biloba' 

Ginkgo biloba, beyindeki oksijen seviyelerini artırması ve doku yenileyici özelliği ile bellek fonksiyonlarını artırmada yaygın olarak kullanılmaktadır. Özellikle Alzheimer hastalığında büyük fayda gösterip zihinsel gerilemeyi geciktirerek hastaların normal hayatlarına devam etmelerini sağlar. Bunun yanı sıra yoğun ve stresli işlerde çalışanlarda da dikkat, enerji ve performansı artırmak için ginkgo biloba kullanılması önerilmektedir. Bağışıklık sistemini güçlendirir, kan şekerini dengeler, kana oksijen taşır, tiroit bezinin düzenli çalışmasını sağlar. 


</TEXT>
</DOC>
