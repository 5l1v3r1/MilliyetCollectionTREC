<DOC>
<DOCNO> 387464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas12.html </URL>
<DATE> 2005/10/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Dünya nereye gidiyor 
</HEADLINE>
<TEXT>

     THE INDEPENDENT 

      Daha güçlü kasırgalar, sıklaşan seller... Bilim adamlarına göre son yıllarda artan doğal afetler yüzünden iklim değişiklikleri, nükleer savaş ya da göktaşından daha tehlikeli... 
     Depremler, kasırgalar, seller... Asya'da deprem oluyor ve bir nesil yok oluyor. Amerika'da kasırgalar koca bir kenti yıkıyor. Hint Okyanusu'nda dev dalgalar adaları yutuyor. Denizler asitli, hava kirli, buzullar eriyor. Kuş gribi, milyonları öldürebilir. Yoksa gezegenimizin sonu mu geliyor 
     Son 30 yılda tayfun, siklon, kasırga gibi hava olaylarının arttığını söyleyen uzmanlara göre torunlarımızın daha tehlikeli bir dünyada yaşayacağı bir gerçek. Bilimadamları, ekolojik kaynaklı felaketin nükleer bir savaştan ya da bir göktaşının gezegene çarpmasından çok daha kötü sonuçlara neden olacağını belirtirken bu durumdan öncelikli olarak yoksul ve hazırlıksız ulusların darbe yiyeceğini vurguluyor. 
     Britanya Başbakanı Tony Blair, şubat ayında farklı ülkelerden 200 bilim adamıyla görüşmesinde iklim değişikliği kaynaklı küresel felaket konusunda uyarılar almıştı. Keşmir'deki depremzedelerin, mevsim normallerinin dışındaki yağışla ikinci bir darbe yemelerinin bir nedeni de bu olabilir. Havadaki karbondioksit ve sera gazı miktarının uzun zamandır artış gösterdiği biliniyor. İklim bilimcilere göre bugün yaşadığımız hava değişimleri de bunun bir parçası. 
     Blair'in toplantısına katılan bilim adamlarından Dr. Geoff Jenkins, yüzyılın sonunda ortalama hava sıcaklığının beş derece artacağını ve Dünya'nın daha da ısınacağını belirtiyor. 2003 yazında Avrupa genelinde 15 bin kişi sıcaktan ölürken İspanya ve Fransa'da tarım da baltalanmıştı. 2050 yılında Avrupa'nın serin olan kuzeyinde bile yazların böyle geçmesi bekleniyor. Yüzyılın sonunda ise dünyanın üçte birinin aşırı kuraklık yaşayacağı belirtiliyor. 
     Bazı ülkelerde nehirler taşacak, bu yaz Avrupa'nın doğusunda yaşananlara benzer bir şekilde sel suları h kim olacak. Deniz seviyelerinde görülecek yükselmeyle birlikte fırtınaların hasar riski de bu durumla birlikte tıpkı Katrina örneğindeki gibi artacak. Britanya Meteoroloji Merkezi'nin bir modeline göreyse 100 yıl içinde Amazonlar ölecek, kutuplardaki buzlar tamamen eriyecek. 
     
</TEXT>
</DOC>
