<DOC>
<DOCNO> 383100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun36.html </URL>
<DATE> 2005/10/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Türk Musevi Cemaati'nden Washington Times'a yanıt... 
</HEADLINE>
<TEXT>

     Türk Musevi Cemaati, Frank Gaffney'in 27 Eylül tarihli makalesi nedeniyle The Washington Times gazetesine bir cevap yazısı gönderdi. 
     Türk Musevi Cemaati Başkanı Silvyo Ovadya imzasıyla The Washington Times Editörü Wesley Pruden'e gönderilen yazı şöyle 
     ''Bugün Avrupa liderleri teker teker, Ortadoğu'da nüfusunun çoğunluğu Müslüman tek demokratik ülke olan Türkiye'nin daha iyi ve huzurlu bir gelecek için ortak olarak alınması gerektiğini diğer Avrupa liderlerine açıkça anlatmaya çalışmaktadırlar. 
     Frank Gaffney'in 27 eylül tarihli Washington Times gazetesinde çıkan makalesinde özellikle belirttiği gibi Türkiye şu anda Kanadalı, İsrailli, Rus, Avrupa ve İslam kökenli çok uluslu şirketlerin yerel şirketleri satın aldıkları bir özelleştirme dönemindedir. Bugün kaç Amerikan şirketi Suudi parasıyla yönetilmektedir Kaç başka Avrupa ya da Asya ülkesi yükselen petrol fiyatları döneminde Arap parası girdisinde artış görmektedir Süper şişirilmiş petrol fiyatları sonucunda ortaya çıkan yüksek servetler nereye gitmektedir Herkes başkaları hakkında suçlamalarda bulunmadan önce hesap yapabilir ve buna demokratik bir ülkenin hükümeti de dahildir. 
     Yahudi inancına mensup Türk vatandaşları adına yukarıda adı geçen yazarın Türk Hükümeti'ne karşı yönelttiği suçlamaları ve Türk Yahudilerinin 'artan ayırımcılık ve korkutma teknikleri' ile karşı karşıya kalmaya hazır olmaları gerektiğini belirten ifadelerini okuduğumuzda hissettiğimiz şaşkınlığı ifade etmek isteriz. Bu yanlı bir düşüncenin kafa karıştıran bir abartmasından başka bir şey değildir ve Türk halkına büyük bir haksızlık yapılmaktadır. Bizler, kişi ya da cemaat olarak yetkililerden ne bir ayırımcılık, ne de adil olmayan bir davranış gördük. Başbakanımız, Türkiye'nin birçok değişik bölgesinde anti-Semitizmi kınayan ve bunun hiçbir şekilde kabul edilemeyeceğini açıkça belirten konuşmalar yapmıştır. 
     Türkiye ile ABD'nin ikili ilişkilerini düzeltmek için karşılıklı çaba gösterdikleri ve bir başkanlık delege grubunun bu yüzden Türkiye'yi ziyaret etmekte olduğu bir dönemde Bay Gaffney'in makalesi iki ülke arasında her türlü barışçı anlaşmayı yıkma amacını taşıdığını göstermektedir. 
     Washington Times'ın değerli editörünün dikkatini yukarıda bahsi geçen konulara çekmek isteriz ve adı geçen makaleyi yazan yazarın gerçekler hakkındaki bilgi ve anlayış eksikliği hakkındaki endişelerimizi de bir kez daha tekrarlarken, bu konudaki yorumlarımızın Washington Times okuyucuları ile paylaşılması için gereğinin yapılmasını rica ederiz.'' 
     
</TEXT>
</DOC>
