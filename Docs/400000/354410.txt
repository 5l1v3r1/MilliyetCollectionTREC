<DOC>
<DOCNO> 354410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy09.html </URL>
<DATE> 2005/06/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Profesörsüz Üniversiteler geliyor 
</HEADLINE>
<TEXT>

     ANKA 

      AKP iktidarının, eleştirilere karşın kurmakta kararlı olduğu 15 yeni üniversite var olan 11 üniversitenin parçalanmasıyla açılacak yeni üniversitelerinin 2’sinde bir tek profesör bile bulunmuyor. 
     ANKA’nın, hükümet tarafından 2005-2006 eğitim-öğretim yılında açılması amaçlanan 15 yeni üniversiteye ilişkin ÖSYM verilerinden edindiği bilgiye göre, yeni üniversiteler var olan 11 üniversitenin bölünmesiyle kurulacak. Buna göre, yeni üniversitelerden 6’sı iki üniversitenin bölünmesiyle elde edilirken, geriye kalan 9 yeni üniversite de 9 üniversite bünyesinden çeşitli fakültelerin ayrılmasıyla açılacak. 
     
     KTÜ VE GAZİ ÜÇER ÜNİVERSİTE DOĞURACAK 

     Bünyesindeki bazı fakültelerin ayrılmasıyla birden fazla üniversite çıkartacak iki üniversite bulunuyor. Trabzon’daki Karadeniz Teknik Üniversitesi KTÜ bünyesinden Rize, Giresun ve Ordu üniversitelerini çıkarırken Gazi Üniversitesi’nden Kastamonu, Kırşehir ve Çorum üniversiteleri kurulacak. 
     Kastamonu Üniversitesi’ne, Ankara Üniversitesi’nin meslek yüksek okulu da katılacak. 
     Yeni yükseköğretim kurumları arasında yer alacak Düzce Üniversitesi Bolu’daki Abant İzzet Baysal Üniversitesi’nin Tekirdağ Üniversitesi Edirne’deki Trakya Üniversitesi’nin Uşak Üniversitesi Afyon’daki Kocatepe Üniversitesi’nin, Aksaray Üniversitesi Niğde Üniversitesi’nin, Yozgat Üniversitesi Kayseri’deki Erciyes Üniversitesi’nin Erzincan Üniversitesi Erzurum’daki Atatürk Üniversitesi’nin Adıyaman Üniversitesi Malatya’daki İnönü Üniversitesi’nin Burdur Üniversitesi Isparta’daki Süleyman Demirel Üniversitesi’nin Amasya Üniversitesi de Samsun’daki Ondokuz Mayıs Üniversitesi’nin bünyesinden ayrılacak fakültelerle kurulacak. 
     
     PROFESÖRSÜZ ÜNİVERSİTELER GELİYOR 

     Öte yandan istatistiklere göre yeni üniversitelerin bünyelerine alacakları fakülte, yüksekokul ve meslek yüksekokullarında şu anda görev yapan öğretim üyesi sayısı 589. Bunlardan 77’si profesör, 55’i doçent, 457’si ise yardımcı doçent kadrosunda görev yapıyor. 
     Yeni üniversitelerin bazılarında hiç profesör bulunmazken bazılarında 38 profesör bulunuyor. Verilere göre, Amasya ve Adıyaman üniversiteleri açıldıkları zaman bir tek profesöre bile sahip olamayacak. Adıyaman Üniversitesi bünyesinde doçent de bulunmazken, 3 yardımcı doçentle göreve başlayacak. 
     Yeni üniversiteler içindeki Erzincan, Rize, Giresun ve Kastamonu’da ise sadece 1’er profesör var. Kırşehir Üniversitesi bünyesine alacağı fakültelerle 2, Aksaray ve Burdur 3’er, Çorum ve Ordu 4’er, Uşak 5, Kastamonu ise 18 profesör ile göreve başlayacak. Yeni üniversiteler arasında en fazla profesör Tekirdağ’da yer alacak. Tekirdağ Üniversitesi’nden ziraat fakültesinden kaynaklı olarak 32 profesör, 10 doçent, 58 de yardımcı doçent görev yapacak. 
     
</TEXT>
</DOC>
