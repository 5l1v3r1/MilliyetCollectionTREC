<DOC>
<DOCNO> 357373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy13.html </URL>
<DATE> 2005/07/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
DEP'liler yeniden yargılanıyor... Sedat Bucak’a davetiye çıkarıldı 
</HEADLINE>
<TEXT>

     Kapatılan DEP’in eski milletvekilleri Leyla Zana, Orhan Doğan, Hatip Dicle ve Selim Sadak’ın yeniden yargılanmalarına devam edildi. 
     Ankara 11. Ağır Ceza Mahkemesi’nde görülen davanın bugünkü duruşmasına, DEP’lilerin avukatları Yusuf Alataş ve Mehmet Nuri Özmen katıldı. 
     Mahkeme Başkanı Mehmet Orhan Karadeniz, savunma tanıkları Funda Kaya, Abdüllatif Sönmez, Ali Gül ve Hülya Sarsam’ın adreslerinin tespiti için yazılan müzekkerelere yanıt olmadığını bildirdi. 
     Kamu tanığı eski milletvekili Sedat Edip Bucak’ın adresinin belirlendiğini ifade eden Başkan Karadeniz, kamu tanıklarından Halit Arslan’ın adresinin ise bulunamadığını kaydetti. 
     Karadeniz, dosyadaki kasetlerin deşifresi ve seslerinin kime ait olmadığının belirlenebilmesi için oluşturulacak 5 kişilik bilirkişi heyeti için TRT Genel Müdürlüğü’ne yazılan müzekkereye yanıt verilmediğini söyledi. 
     Söz alan Yusuf Alataş, dosyadaki bazı kasetlerde yer alan konuşmaların müvekkillerine ait olmadığını, bunları kabul etmediklerini belirtti. 
     TRT Genel Müdürlüğü’nün bağımsız bir kuruluş olmadığını savunan Alataş, tarafsızlıkları kamuoyunca kabul edilen kişilerden bilirkişi heyeti oluşturulmasını talep etti. 
     Avukat Mehmet Nuri Özmen de aynı talepte bulundu. 
     Cumhuriyet Savcısı Dilaver Kahveci, TRT Genel Müdürlüğü’nde, ses kayıtlarının incelenmesi ve deşifre yapılması konularında en uzman kişilerin çalıştığını ifade ederek, bu konularda görev yapan diğer kamu ve özel kuruluşlardaki kişilerden bilirkişi heyeti oluşturmanın zor olduğunu savundu. Kamu kurumlarında çalışan kişilere güvensizlik duyulması halinde, özel kuruluşlarda çalışan kişilere de güvensizlik duyulacağına işaret eden Kahveci, avukatların bilirkişi konusundaki taleplerinin reddini istedi. 
     Mahkeme Heyeti, avukatların, dosyadaki bantların incelemesinin TRT’de görev yapan kişilerden oluşacak bilirkişi heyetine yaptırılmasına ilişkin ara karara yaptıkları itirazı reddetti. 
     Adresi belirlenen kamu tanığı eski milletvekili Sedat Edip Bucak’a davetiye çıkarılmasına karar veren Heyet, savunma ve kamu tanıklarının adreslerinin belirlenmesi için yeniden savcılıklara müzekkere yazılmasını kararlaştırdı. 
     Duruşma, dosyadaki diğer eksikliklerin tamamlanması için ertelendi. 
     
     DAVA SÜRECİ 
     Ankara 1 No’lu DGM, 1994 yılında eski milletvekilleri Zana, Dicle, Sadak ve Doğan’ı, terör örgütü PKK’nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu’nun TCK 
     "yasadışı örgüt üyeliği" fiilini düzenleyen 168 ve 3713 sayılı Terörle Mücadele Kanunu’nun "ceza artırımını" öngören 5. maddesi uyarınca 15’er yıl ağır hapis cezalarına mahkum etti. 
     DEP’lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP’in eski milletvekilleri, 28 Mart 2003 tarihinde Ankara 1 No’lu DGM’de yeniden yargılanmaya başlandı. 
     DGM, 21 Nisan 2004 tarihinde ilk kararını tasdik etti. DEP’lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004’te tahliye kararı verdi, yerel mahkemenin kararını da bozdu. 
     DGM’ler kapatılınca, dava, Ankara 11. Ağır Ceza Mahkemesi’nde görülmeye başlandı. 
     
</TEXT>
</DOC>
