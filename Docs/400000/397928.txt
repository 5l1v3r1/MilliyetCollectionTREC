<DOC>
<DOCNO> 397928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko22.html </URL>
<DATE> 2005/11/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Avea'nın yeni Genel Müdürü Cüneyt Türktan... 
</HEADLINE>
<TEXT>

     Avea'nın, Türk Telekom'un yüzde 55 hissesinin satışına dair sürecin tamamlanmasının ardından dün gerçekleşen ilk Yönetim Kurulu toplantısında, Cüneyt Türktan, Avea'nın Genel Müdürü olarak atandı. 
     Romanya'da Oger Telecom'un Inquam ile ortak iştirakı olan Zapp'ın üç yılı aşkın bir süredir Genel Müdürlüğü'nü yapan Türktan'ın atama kararı, yazılı açıklamayla duyuruldu. 
     Türk Telekom Yönetim Kurulu Başkanı ve Avea Yönetim Kurulu Üyesi Dr. Paul Doany, yaptığı açıklamada, GSM sektörünün Türkiye'de gelişimine büyük katkısı bulunan ve bu konuda büyük bir deneyime sahip olan Türktan'ın atanmasının, Avea'ya olan taahhütlerinin somut bir göstergesi olduğunu vurguladı. 
     Doany, ''Sayın Türktan'ın yönetiminde Zapp, en yeni teknolojiler ve buluşlar aracılığıyla müşterilerine çığır açan hizmetler sunmuştur. Sayın Türktan'ın liderliğinde Avea'nın sahip olduğu potansiyeli sonuna kadar kullanacağına inanıyoruz'' dedi. 
     Telecom Italia'yı temsilen Avea Yönetim Kurulu Üyeliği'ni yürüten Giampaolo Zambeletti de, ''Sayın Türktan'ın, telekomünikasyon sektöründeki deneyimi ve yöneticilik vasıfları sayesinde, Avea'yı gelecekte başarıya taşıyacak stratejileri oluşturarak uygulayacağına inanıyoruz. Sayın Türktan'ın yönetiminde Avea'nın büyümeye devam edeceği ve daha da rekabetçi olacağı konusunda şüphemiz yoktur'' açıklamasında bulundu. 
     Avea'nın hissedarlarının şirketin büyümesi konusundaki kararlılığına dikkat çeken Cüneyt Türktan ise şunları kaydetti 
     ''Avea için vizyonumuz, şirketin çalışanları, yönetimi ve networküne yatırım yaparak, en yeni teknoloji ile yaratıcı hizmetleri hayata geçirmek ve Avea'yı müşteri-odaklı bir organizasyona dönüştürmektir. Hedefimiz, yeni ürün ve hizmetlerle, kapsama alanı ve network kalitesine yapılan yatırımlarla şirketin pazar payını artırmaktır.'' 
     
     TURKCELL'DE 7 YIL GENEL MÜDÜRLÜK YAPTI 
     6.5 milyon müşterisi ile yüzde 17'lik pazar payına sahip Avea'nın yeni Genel Müdürü Cüneyt Türktan, 1979 yılında Boğaziçi Üniversitesi'nden mezun oldu. Yüksek lisans eğitimini muhasebe ve finans alanında tamamladı. Türktan, profesyonel hayata denetçi olarak başladı ve sırasıyla Price Waterhouse ve KPMG'de çalıştı. 1988 yılında, Türkiye Cumhuriyeti Başbakanlık ve Özelleştirme İdaresi Başkanlığı danışmanlığı yaptı. 1988 ve 1992 yıllarında, Interbank'ta Kurumsal Finansman departmanında Başkan Yardımcısı olarak görev yaptı. Ardından Pepsi Cola International'da Bölge Finans Direktörü olarak çalıştı. 
     1994-2001 yılları arasında Turkcell'in Genel Müdürü olarak görev yaptı. Türktan'ın Genel Müdürlüğü sırasında, Turkcell'in abone sayısı 40 binden 12 milyon 200 bine ulaştı ve şirket, hisseleri New York Borsası'nda işlem gören ilk Türk kuruluşu oldu. 
     Türktan, 1996 yılında Azerbaycan'ın Azercell'ini, 1997 yılında Gürcistan'ın Geocell'ini, 1999'da Kazakistan'ın Kcell'ini, 2000 yılında Moldova'nın Moldcell'ini ve KKTCell'i kurarak bu şirketlere bilgi ve deneyimini aktardı. Türktan, ayrıca 1999'da Dijital Televizyon Digitürk'ü kurdu ve Internet Servis Sağlayıcısı Superonline'ın satın alınma operasyonunu yürüttü. 
     Cüneyt Türktan, 3 yılı aşkın bir süredir Romanya'da, Oger Telecom'un Inquam ile ortak iştiraki olan Zapp'ın Genel Müdürü olarak görev yapıyordu. Romanya'nın ilk mobil operatörü olan Zapp, yeni nesil 3G network teknolojisi ile ses ve veri iletişimi hizmetleri sunuyor. 
     Türktan'ın yöneticiliği döneminde şirketin cirosu 10 katına yükseldi. 
     
</TEXT>
</DOC>
