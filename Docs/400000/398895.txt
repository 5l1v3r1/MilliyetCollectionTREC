<DOC>
<DOCNO> 398895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun15.html </URL>
<DATE> 2005/11/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çin'de iki kuş gribi vakası daha görüldü... 
</HEADLINE>
<TEXT>

     Çin'in kuzeybatısındaki Sincan Uygur Özerk Bölgesi ile orta kesimindeki Hunan eyaletinde birer kuş gribi vakası daha görüldü. 
     Çin Tarım Bakanlığı'ndan yapılan açıklamada, Sincan Uygur Özerk Bölgesi'nin Şanşan ilçesinde 22 Kasım'da 288 kümes hayvanının telef olduğu ve yapılan analizlerde bu hayvanların H5N1 tipi kuş gribi virüsünden öldüğünün görüldüğü kaydedildi. 
     Vakanın görüldüğü yerin 3 kilometre civarındaki 52 bin 162 adet kümes hayvanı toplatıldı. 
     Yeni Çin Haber Ajansı'nın bildirdiğine göre, Hunan eyaletinin Yongzhou şehrine bağlı Laobutou köyünde 18 Kasım günü telef olan 390 tavuk ve 12 ördeğin kuş gribinden öldüğünün kesinlik kazandığı belirtildi. Bu bölgedeki 75 bin 428 kümes hayvanı dün toplatıldı. 
     Bölgeye 500 bin ml acil kuş gribi aşısı yollandı. Çin makamları, son haftalarda ülkede 24 kuş gribi vakası görüldüğünü ve üç insana hastalığın bulaştığını açıkladı. 
     
</TEXT>
</DOC>
