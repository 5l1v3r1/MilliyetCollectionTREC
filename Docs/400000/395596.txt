<DOC>
<DOCNO> 395596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas14.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avrupa'da "Türkçe eğitim" araştırması... 
</HEADLINE>
<TEXT>

     Anadolu Üniversitesi öğretim üyesi 12 akademisyen, "Avrupa’da Türkçe Anadil Eğitimi" ve "İkinci Dil 
     Olarak Türkçe Öğretimi" konulu 2 araştırma projesi için 7 Avrupa ülkesinde araştırma yapıyor. 
     Açıköğretim Fakültesi’nin AÖF koordinatörlüğünde gerçekleştirilen ve İletişim Bilimleri ile Edebiyat fakültelerinin öğretim üyelerinden oluşan çalışma grubu, Almanya, Belçika, Danimarka, Fransa, Hollanda ile Norveç’te, iki projenin hazırlık çalışmalarını başlattı. Araştırma grubu, araştırma yapılacak diğer Avrupa ülkesi İngiltere’ye ise 27 Kasım’da gidecek. 
     AÖF Dekan Yardımcısı Prof. Dr. Murat Barkan, AA muhabirine, "Avrupa’da Türkçe Anadil Eğitimi Araştırma Projesi"nin, bu coğrafyada yaşayan Türklerin, Türkçe dil birikimlerini "yaşam boyu eğitim" uygulamaları çerçevesinde açık ve uzaktan öğrenme yöntemleriyle güçlendirmek, bunun için de gerekli ortam ve olanakların analiz edilmesi amacıyla gerçekleştirildiğini söyledi. 
     
     İKİNCİ DİL TÜRKÇE 
     Türkiye Türkçe’sini Avrupalılara ikinci dil olarak, aynı yöntemler kullanılarak öğretme olanaklarını inceleyen "İkinci Dil Olarak Türkçe Öğretimi Araştırma Projesi" kapsamında ise Türkiye ve Türklerle "ticaret, turizm ve akademik" gibi çeşitli alanlarda işbirliği içinde olan kişi, kurum ve kuruluş temsilcileriyle görüşmelerin yapıldığını bildiren Prof. Dr. Barkan, şöyle konuştu 
     "Araştırma sürecinde, 6 binin üzerinde anket uygulandı. Bu ülkelerde yaşayan Türklerle ve Avrupalılarla her ülkede 100’er görüşme gerçekleştirildi. Bu çalışmalar sonucunda Türkçeyi anadil ve ikinci dil olarak öğrenme talebinin nitelik ve boyutlarının yanında teknik ve teknolojik altyapı olanaklarını da belirginleştirmeyi hedefliyoruz. 
     Aralık ayında anketlerin dökümü ve görüşme kayıtlarının deşifresi tamamlanacak ve üniversiteye değerlendirme raporu sunulacak." Prof. Dr. Barkan, bu raporla AÜ’nün bilimsel birikimleri yanında Açıköğretim olanakları da kullanılıp söz konusu iki projenin bilgi altyapısının oluşturulmasının planlandığını, çalışma sonuçlarına göre, Avrupa dışında Orta Asya, Orta Doğu, Avustralya ve ABD’de de uygulanabilirliğinin görülebileceğini belirtti. 
     
</TEXT>
</DOC>
