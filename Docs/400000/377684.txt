<DOC>
<DOCNO> 377684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun09.html </URL>
<DATE> 2005/09/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kerkük’te okulun ilk gününde patlama 
</HEADLINE>
<TEXT>

     Can HASASU DHA 

      IRAK’ta okullar bugün açıldı, ancak olumsuz güvenlik koşulları minik öğrencileri büyük bir tehlikeyle karşı karşıya bırakıyor. 
     Kerkük’te bulunan Muhammet İzzet Hattat İlkokulu öğrencileri de 3 aylık yaz tatilinden sonra, haftanın ilk işgünü olan bir pazar günü ilk kez okul sıralarındaki yerlerini aldı. Ancak yerel saatle 08 30 civarında okulun kapısında patlayan bir bomba dersliklerde büyük panik yaşanmasına neden oldu. 
     Irak Ulusal Muhafız birliklerine bağlı araçların geçişi sırasında meydana gelen patlamadan sonra araçların üzerinde bulunan askerler çevreye ateş açtı. Öğretmenleri tarafından okulun arka bölümündeki sınıflara götürülen öğrenciler orada durumun sakinleşmesini bekledi. Okulun hemen yakınlarında bulunan Korya Polis Karakolu’na bağlı memurların olay yerine ulaştığı sırada bir patlama sesi daha duyuldu. 500 metre ötede bulunan devriyeyi hedef alan ikinci patlamada 2 polisin yaralandığı belirtildi. 
     
     KASITLI OLARAK PATLATILDI 
     Muhammet İzzet Hattat İlkokulu Müdürü Zeynelabidin Muhammet Hasan, eğitim ve öğretimin başladığı ilk günde bu türden bir eylemi gerçekleştirenleri, ’Allah’tan korkmazlar’ diye tanımlayarak tepkisini dile getirdi. Okulda görevli bir kadın öğretmen ise patlamanın okul önünde gerçekleşmesinin kasıt içerdiğini düşündüğünü belirterek, "Bu ne biçim iş Okulun birinci günü. Bence bu özellikle bugün, mesai başlıyor diye yapıldı. Gördün mü nasıl patladı " dedi. 
     Kerkük beldeler polis müdürü Burhan Tayip de DHA’ya yaptığı açıklamada, okul önünde meydana gelen patlamaya bir ses bombasının neden olduğunu belirtirken, parça tesirli ikinci bombanın patlamasıyla 2 polis memurunun ve yoldan geçen bir vatandaşın yaralandığını söyledi. Tayip, öğrencilerin güvenliği için gerekli ek tedbirleri yarından itibaren devreye sokacaklarını da bildirdi. 
     
</TEXT>
</DOC>
