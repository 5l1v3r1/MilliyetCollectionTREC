<DOC>
<DOCNO> 359803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/yas03.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel dağıtıcısına kamyonette infaz 
</HEADLINE>
<TEXT>


Antalya'da Yılmaz, kaçırılıp tek kurşunla öldürüldü. İçki ve sigaraya dokunmayan saldırganlar, 20 bin YTL'yi alıp kaçtılar 

SONER KOCAER DHA 

Antalya'da sigara ve içki dağıtımı yapan ANTTEK firmasında dağıtım görevlisi olarak çalışan Ömer Yılmaz 30 , kamyonetiyle kaçırıldı. Yılmaz'ı öldüren kişiler, gün boyu tahsil ettiği 20 bin YTL'nin üzerinde parayla kayıplara karıştı. 
Antalya - Isparta Karayolu'nun 17. kilometresinde denetleme görevi yapan polisler, yol kenarındaki ağaçların altına park etmiş halde 07 AYG 46 plakalı Tekel aracını gördü. 

Polisler buldu 
Kamyonetin yanına giden polisler, Yılmaz'ın başından tek kurşunla vurulmuş cesediyle karşılaştı. Yılmaz'ın ürün satışından tahsil ettiği 20 bin YTL'nin üzerindeki para bulunamazken, sigara ve içkilere dokunulmadığı tespit edildi. 
Çevrede geniş çaplı delil araştırması yapan jandarma, Kamyonetin 20 metre uzağında boş bir kovan buldu. Kovan, inceleme için kriminal laboratuvarına gönderildi. Savcı da olay yerinde incelemelerde bulundu. 


</TEXT>
</DOC>
