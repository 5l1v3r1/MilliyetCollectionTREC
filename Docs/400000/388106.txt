<DOC>
<DOCNO> 388106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/guncel/axgun01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer'in akademik unvanı alınıyor 
</HEADLINE>
<TEXT>


Prof. Dr. Ömer Dinçer'in intihal yaptığı kararına varan YÖK'ün, Dinçer'i üniversite öğretim üyeliğinden çıkarması bekleniyor 

BAHAR ATAKAN Ankara 

Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasına sert bir bildiriyle tepki gösteren YÖK, Başbakanlık Müsteşarı Prof. Dr. Ömer Dinçer'in Yard. Doç. Yahya Fidan'la ortak yazdığı "İşletme Yönetimi" kitabında intihal yaptığına ilişkin kesin karara da vardı. 
Marmara ve Sivas Cumhuriyet üniversiteleri komisyonları, Dinçer'in Fidan ile yayımladığı kitapta, Prof. Dr. Tamer Koçel'in "İşletme Yöneticiliği" kitabının bazı bölümlerinden "intihal" yaptığı görüşüne varmış, nisanda dosyayı YÖK'e göndermişti. Dosyayı inceleyen YÖK, Dinçer ve Fidan'ın "intihal" yaptığı kararına vardı. 

Disiplin cezası 
Geçen hafta Dinçer'den savunmasının istenmesine ilişkin yazı Başbakanlık'a gönderildi. Yazıda, Disiplin Yönetmeliği hatırlatılarak, "bir başkasının bilimsel eserinin tümünü veya bir kısmını kaynak belirtmeden kendi eseri gibi göstermek" eyleminin karşılığının "öğretim mesleğinden çıkarma" cezası olduğu hatırlatıldı. 
Yarınki YÖK Genel Kurulu'nda Dinçer dosyasının ele alınacağı belirtilirken, Disiplin Yönetmeliği'nin işletileceği kaydedildi. 
Karar, bu yönde olursa, Dinçer bir öğretim üyesine verilecek en ağır ceza olan "üniversite öğretim mesleğinden çıkarma" ile karşı karşıya kalacak ve akademik unvanlarını kullanamayacak, bir daha geri dönmemek üzere üniversite öğretim üyeliği mesleğinden çıkarılacak. 


</TEXT>
</DOC>
