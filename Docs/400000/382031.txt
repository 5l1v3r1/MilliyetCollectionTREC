<DOC>
<DOCNO> 382031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur32.html </URL>
<DATE> 2005/09/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Topbaş kesin konuştu Alibeyköy'de su taşkını problemi bitti 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Alibeyköy’de su taşkını probleminin bittiğini ve artık burada insan kurtarma manzaralarının görülmeyeceğini söyledi. 
     Topbaş, "Alibeyköy Deresi Islah Projesi"ni yerinde inceleyerek, İSKİ Genel Müdürü Dursun Ali Çodur’dan bilgi aldı. 
     Daha sonra basın mensuplarına bilgi veren Topbaş, dere yatağına plansız inşa edilen yapılar nedeniyle 1970’li yıllardan bu yana her yağmurda Alibeyköy’ün sular altında kaldığını, ancak geçen yıl başlatılan kamulaştırma çalışmalarının ardından Temmuz 2005’te dere ıslah çalışmasının başladığını söyledi. 
     Derenin ıslahını 500 yıllık en yüksek yağış oranı baz alınarak yaptıklarını anlatan Topbaş, derenin taban genişliğinin 10.2, üst genişliğinin 16.2 metre, yüksekliğinin de 3 metre olduğunu kaydetti. 
     Topbaş, toplam 1904 metre uzunluğundaki derenin 265 metresinin açık, 1639 metresinin de kapalı kesit olarak yapıldığını ve derenin üstüne de 2 gidiş, 2 dönüş olmak üzere 4 şeritli yol inşa edilerek ilçenin trafik sorunun da çözüleceğini bildirdi. 
     Çözümler geldikçe problemlerin ortadan kalktığını vurgulayan Kadir Topbaş, "Şu anda Alibeyköy’de su taşkını problemi tamamen bitti. 
     Artık burada eskiden gördüğümüz insan kurtarma manzaralarını görmeyeceksiniz. Alibeyköy, insanların huzur ve sükun içinde yaşadığı bir yer haline geldi. Alibeyköy defteri artık kapandı..." dedi. 
     İstanbul Büyükşehir Belediye Başkanı Topbaş, geçmişte her su baskınında yapılan yardımların miktarının 3-5 trilyon lirayı bulduğunu belirterek, "10 sel bedeline ıslah yapıldı. 9 trilyon lira kamulaştırma, 35 trilyon lira da dere ıslahı olmak üzere toplam 44 trilyon liraya maloldu. 5.5 ay önce başlayan çalışmada şu ana kadar derenin 800 metresi bitti, geriye kalan da yılbaşına kadar tamamlanacak" diye konuştu. 
     Topbaş, daha sonra derenin açık ve kapalı bölümlerini gezdi, çevredeki vatandaşlarla da sohbet etti. 
     Bazı vatandaşlar kamulaştırma bedellerinin düşüklüğünden, bazıları ise derenin bir bölümünün açık bırakılmasından şikayet ederken, birçok vatandaş da Topbaş’a teşekkür etti. 
     
</TEXT>
</DOC>
