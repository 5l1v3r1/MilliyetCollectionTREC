<DOC>
<DOCNO> 361538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/gun04.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam da her şey yoluna girmişti 
</HEADLINE>
<TEXT>


Londra'da patlamalarda ölen Gamze'nin eski iş arkadaşlarının anlattığına göre, Gamze'nin Londra'daki hayatı düzene girmeye başlamıştı 

ŞÜKRAN PAKKAN İstanbul 

Kader, Londra'daki patlamalarda hayatını kaybeden Gamze Güloran'ın İngiltere'ye gitmesine birçok kez engel olmaya çalıştı. Güloran'ın ölümüyle şoka giren çalışma arkadaşları, "Gidişinde birçok aksilik çıktı. Sanki bir şeyler engel olmaya çalıştı" dediler. 
Güloran'ın ölüm haberinin ardından, 2 yıl çalıştığı GİSAD Dış Ticaret Şirketi'nde yas h kimdi. Pano ve masalarda "Seni Unutmayacağız" yazılı fotoğrafları vardı. Masasına çiçekler bırakıldı. Güloran'ın yerine işe alınan Serkan Apaydın da, çiçekle donatılan yeni masasında çalışmak zorunda kaldı. 
Güloran'ın, Londra'da ZARA mağazasında part time çalıştığı öğrenildi. Jönev Koçyan, arkadaşının, İngilizceyi ilerletmeyi ve kariyer sahibi olmayı amaçladığını söyledi. 
Güloran'ın, teyzesinin İngiltere'ye yerleşmesini kendisi için bir fırsat gördüğünü anlatan Koçyan, şöyle devam etti "Hazırlanması gereken bir sürü evrak vardı. Belgeleri tamamlamak için izin aldı. İlk kez pasaport çıkardı. Teyzesinden gelmesi gereken bazı belgeler vardı. Gelmesi 2 ayı buldu. Bu sırada stresli bir dönem yaşadı. Mücadelesini birlikte yaşadık ve şimdi düşünüyoruz da, gitmesini bir şeyler engellemeye çalıştı." 
Belgelerin ulaştığı gün kutlama yaptıklarını söyleyen Koçyan, "Sevinçten havalara uçtu. Büyükelçilikle 1 Nisan'da görüşme yaptı. Enteresan tarih, şaka gibiydi. Nisan sonunda gitti" dedi. 

Erdoğan'dan mesaj 
Günoral için Başbakan Recep Tayyip Erdoğan ve TBMM Başkanı Bülent Arınç, başsağlığı mesajı yayımladı. Erdoğan, mesajında şunları kaydetti 
"Günoral'ın vefatından büyük üzüntü duydum. Londra'da kör terörün kurbanı olan evladımıza Allah'tan rahmet, ailesine ve yakınlarına sabır ve başsağlığı diliyorum." 

Ekimde gelecekti 

Gamze'nin ölümü, 2 yıl çalıştığı GİSAD'daki arkadaşlarını yasa boğdu. Gamze'nin masasına çiçekler koyan arkadaşlarından Jönev Koçyan, şunları söyledi "Patlamadan bir hafta önce Gamze'yle telefonda tek tek konuştuk. Sesi iyi geliyordu, kur atladığını söylüyordu. Ekimde ailesini ve bizi görmeye geleceğini söylüyordu. Biz, 'Artık dönmezsin' diyorduk, ama o döneceğini söylüyordu." 


</TEXT>
</DOC>
