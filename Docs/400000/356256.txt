<DOC>
<DOCNO> 356256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy11.html </URL>
<DATE> 2005/06/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
VIP'ye AB standardı geliyor... 
</HEADLINE>
<TEXT>

     Ulaştırma Bakanı Binali Yıldırım, son günlerde tartışma konusu olan VIP salonlarının kullanımına ilişkin hazırlanan çalışmanın Başbakanlığa sunulduğunu söyledi. 
     AK Parti Grup Toplantısından önce gazetecilerin konuya ilişkin sorularını yanıtlayan Yıldırım, şunları ifade etti 
     "Bakanlığımızla birlikte Dışişleri ve İçişleri bakanlıklarının katıldığı bir çalışma yapıldı. Başbakanlığa sunduk. Başbakanlıkta toplanıp son kararı vereceğiz. 
     Benzer ülke örnekleri incelenerek nasıl olması lazım geldiği yönünde çeşitli alternatifleri hazırladık. 
     Tabii, VIP’e bir düzen getirilmesi şart. Şu anda biz altyapı olarak hazırız." Yıldırım, "VIP’lere de AB standardı geliyor diyebilir miyiz " sorusuna "Gayet tabii" yanıtını verirken, yeni düzenleme ile VIP’i kullananlara bir sınırlama getirilip getirilmediği sorusunu da şöyle cevaplandırdı 
     "VIP hizmetleri başka ülkelerde sadece diplomatik ve resmi ziyaretçilerle sınırlı. Diğerleri yine VIP hizmeti veriyor, ancak ücretle veriyor. Türkiye’de CIP uygulaması bunun ilk örneği. Bu yaygınlaştırılabilir, o şekilde de listeyi daraltabiliriz. İsteyen, zaman kazanmak açısından bazı hizmetleri ücreti karşılığı alabilir. Bu bir çözüm olabilir." Bir gazetecinin, birçok insana VIP yasağı olmasına karşın uygulamada yasağın esnetildiğini hatırlatması üzerine de Yıldırım, uygulamadaki hataları düzenlemeye atfetmenin doğru olmadığını belirtti. Yıldırım, "uygulamayı sıkı şekilde takip ederseniz hiçbir sorun yaşanmaz. Onun için uygulama ile düzenlemeyi birbirinden ayırmak lazım" dedi. 
     Devlet Bakanı Mehmet Aydın ile Bayındırlık ve İskan Bakanı Faruk Özak da VIP salonlarının kuralına uygun kullanılması gerektiğini belirttiler. 
     
</TEXT>
</DOC>
