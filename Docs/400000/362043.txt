<DOC>
<DOCNO> 362043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun45.html </URL>
<DATE> 2005/07/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Dünya Bankası'ndan Irak'a 1973'ten bu yana ilk kredi... 
</HEADLINE>
<TEXT>

     Dünya Bankası, Irak’a 500 milyon dolar tutarında kredi vereceğini bildirdi. Uluslararası mali kuruluş 1973’ten bu yana ilk kez bu ülkeye kredi veriyor. 
     Dünya Bankası’ndan yapılan açıklamada, Irak hükümetinin talebi üzerine ülkede öncelikli sektörlerdeki kalkınma projelerinin finansmanını karşılamak üzere, gelecek iki yıl boyunca 500 milyon dolar tutarında kredi sağlanacağı belirtildi. 
     Ürdün’de bugün başlayan ve Irak’a yardım sağlayan ülkelerin katıldığı konferansta yayınlanan açıklamada, Dünya Bankası tarafından sağlanan kredinin 1973’ten bu yana açılan ilk kredi olduğu kaydedildi. 
     Açıklamada, kredi tutarının Ekim 2003’te Madrid’de yapılan ilk Irak’a yardım toplantısında sözü verilen yardım miktarına dahil olmadığı ifade edildi. 
     Madrid konferansında, yardım sağlayan ülkeler 2004-2007 döneminde Irak’a yardım amacıyla 32 milyar dolar sağlayacaklarını taahhüt etmişler, ancak şu ana dek yalnızca bir milyar dolar tutarında bir miktar serbest bırakılmıştı. 
     
</TEXT>
</DOC>
