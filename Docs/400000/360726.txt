<DOC>
<DOCNO> 360726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko31.html </URL>
<DATE> 2005/07/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Türkiye'nin ilk hidrojenli otomobili üretiliyor... 
</HEADLINE>
<TEXT>

     Gebze Yüksek Teknoloji Enstitüsü tarafından hidrojen enerjisiyle giden Türkiye'nin ilk hibrit otomobilinin geliştirildiği açıklandı. 
     Enstitü Öğretim Üyesi Doç. Dr. Ali Ata, hidrojen enerjisiyle hareket eden hibrit otomobil tasarladıklarını ve aracı 3 ay içinde gerçekleştireceklerini kaydetti. 
     Otomobilin hidrojenle çalışacağını, aynı zamanda batarya takviyeli olduğunu belirten Ata, bu aşamada otomobilin iç giydirmelerini yaptıklarını, elektrik motorunu, yakıt pilini ayarladıklarını, aracı hazır hale getirme çalışmalarının devam ettiğini söyledi. 
     Ata, ''Otomobilimiz 4 kişi alabiliyor. İstenirse 2 kişiliğe çevrilebiliyor. Hızı saatte 100 kilometreye ulaşıyor. Şehir içi trafiği için tasarladık. Temiz araç, emisyonu sıfır'' diye konuştu. 
     Araçta test sürüşü olarak 50 kilometre yaptıklarını kaydeden Ata, herkes alabilsin diye maliyetini 10-15 milyar lira arasında düşündüklerini ve kendilerinin satacağını bildirdi. 
     Otomobilin adını henüz belirlemediklerini ifade eden Ata, projenin başlangıç bütçesinin 100 bin avro olduğunu söyledi. 
     Ali Ata, Türkiye'nin araç piyasasında markalaşmasını istediklerini ifade etti. 
     
     HYUNDAI, 1 MİLYON DOLARLIK ARACINI TANITTI 

     Öte yandan Hyundai'nın 1 milyon dolar değerindeki hidrojenle çalışan yakıt hücreli aracı Tucson FCEV modeli Türkiye'de ilk kez sergilendi. 
     Bu yılın Ocak ayında yapılan Los Angeles Otomobil Fuarı'yla dünya tanıtımı yapılan 2. jenerasyon yakıt hücreli elektrikli araç, Hyundai Motor Company Başkan Yardımcısı Moon-Sik Kwon'un katılımıyla İstanbul'da bugün başlayan Uluslararası Hidrojen Enerjisi Fuarı'nda teknoloji meraklılarıyla buluştu. 
     Hyundai Assan Yönetim Kurulu Başkanı Ali Kibar, 2000 yılından bu yana geliştirilen bu proje için 100 milyon dolar harcandığını bildirdi. 
     Sergilenen aracın maliyetinin 1 milyon dolar olduğunu belirten Kibar, 2010 yılına kadar seri üretime geçecek ürünü geliştirmek için ayrılan bütçenin 1 milyar doları bulacağını söyledi. 
     Aracın 2010 yılında satışı için 80 ila 100 bin dolarlık maliyete indirebilecek şekilde projeksiyonla çalışma yürütüldüğünü aktaran Kibar, Hyundai'nin halen Amerikan hükümeti için 32 adet deneme maksatlı ürün üretimi yaptığını anlattı. 
     Kibar, ''Aracın en büyük avantajı ses yok. Normal araçta bir litre yakıtın götüreceği yolun 2 mislini eşdeğer oranlı hidrojenle bu araç götürüyor. Maksimum şu anda 150 kilometre hızla gidebiliyor'' diye konuştu. 
     Bu araçların en kısa sürede hayata girmesini arzu ettiklerini ifade eden Kibar, ''Bakarsınız bir gün yerli olarak üretim için bantlara alabiliriz'' temennisinde bulundu. 
     Fuarda, bazı üniversiteler, özel ve kamu şirketleri de çeşitli projelerini sergiliyor. 

     
</TEXT>
</DOC>
