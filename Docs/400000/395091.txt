<DOC>
<DOCNO> 395091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko13.html </URL>
<DATE> 2005/11/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bursa'da üretilecek Clio III yılın otomobili seçildi 
</HEADLINE>
<TEXT>

     Bursa'da üretilecek Clio III, ''2006 Yılının Otomobili'' seçildi. 
     Renault Mais'ten yapılan açıklamaya göre, ''2006 Yılının Otomobili'' unvanı, 22 ülkeden 58 uzman gazeteciden oluşan jüri tarafından Clio III'e verildi. 
     Oylama sonucunda, 256 puanla birinci olan Clio III'ü, VW Passat 251 puan ve Alfa Romeo 159 212 puan modelleri izledi. Finalde toplam 28 yeni model, 2006 yılının en iyi otomobili seçilmek için mücadele etti. 
     Avrupa'da Ekim ayı ortasında satışa sunulan Clio III, 2006 yılının ilk çeyreğinde Bursa'da üretilerek Türkiye pazarına sunulacak. 
     Açıklamada, Renault'un ''Yılın Otomobili'' unvanını Clio III ile altıncı kez kazandığı, 1966 yılında bu unvana layık görülen Renault 16'dan sonra, 1982 yılında Renault 9, 1991 yılında Clio I, 1997 yılında Megane Scenic ve 2003 yılında Megane II'nin ''Yılın Otomobili'' seçildiği bildirildi. 
     Açıklamada, bu ödülün Clio III programının devamına ilişin olumlu gelişmelerin de habercisi olduğu, Clio Renault Sport modeli ile yeni motor, şanzıman ve versiyon seçeneklerinin tüketicilerin beğenisine sunulacağı kaydedildi. 
     
</TEXT>
</DOC>
