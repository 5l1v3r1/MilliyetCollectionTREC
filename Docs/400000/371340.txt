<DOC>
<DOCNO> 371340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/aeko.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti görüşmeleri 1 yıl önce başlamış 
</HEADLINE>
<TEXT>


Doğuş Grubu ile GE'nin Garanti Bankası'ndaki ortaklık görüşmeleri bir yıl önce başladı. GE'nin CEO'su Immelt'in şubat ayındaki Türkiye ziyaretinde bu süreç devam ettirildi. Immelt, bu 'tanıma' ziyaretinde özellikle finans ve enerji alanında yatırım düşündüklerini açıklamıştı 

EKONOMİ SERVİSİ 

Doğuş Grubu'nun Garanti Bankası'ndaki yüzde 55.1'lik payının 'eşit ortaklık' prensibi çerçevesinde General Electric'in GE finans şirketi GE Consumer Finance'a satışı için 'münhasıran' görüşme kararıyla sonuçlanan görüşmelerin geçen yıl önce başladığı belirtildi. 
GE Türkiye Bölge eski Direktörü Erkut Yücaoğlu, ABD'li dev şirketin Yönetim Kurulu Başkanı ve CEO'su Jeffrey R. Immelt'in şubat ayında yaptığı Türkiye ziyaretinde de sürecin devam ettiğini söyledi. 
Görüşmelerden haberdar olduğunu ancak bir danışmanlık fonksiyonunun olmadığını belirten Yücaoğlu, "İnşallah hayırlısıyla sonuçlanır, iki taraf için de Türkiye için de iyi olacağına inanıyorum" dedi. 

'Harika bir zaman' 
Jeffrey R. Immelt, şubat ayında Türkiye'ye sessiz sedasız bir 'tanıma gezisi' gerçekleştirmişti. Immelt, 2003 yılı toplam varlıklarının değeri 647.5 milyar dolar olan ve aynı yıl 134 milyar dolar satış geliri elde eden GE'nin yeni yatırım alanları arasında Türkiye'nin de olduğunu açıklamıştı. Milliyet Business'a verdiği özel röportajda, Türkiye'de gerçekleştirilen reformları ve ülkenin şu anda odaklandığı noktayı 'çok ilginç' bulduklarını vurgulamıştı. Immelt, "Eğer Türkiye AB'ye katılır ve daha da büyük bir ticaret unsuru haline gelirse, anahtar işlerimizde önemli büyüme olabilir. Uzun bir süredir buradayız ve keşfetmek için de harika bir zaman" demişti. 

AB süreci cezbetti 
AB'ye giriş süreciyle birlikte Türkiye'ye daha fazla yabancı yatırım geleceğinden en ufak bir şüphesinin olmadığını vurgulayan Immelt, "Eğer şirketler burada yalnızca Türkiye pazarı için değil aynı zamanda ihracat için de yatırım yapabileceklerine inanırsa yatırım daha fazla olacak" diye konuşmuştu. 

İstikrar vurgusu 
Immelt şeffaflık, istikrar, eğitimli işgücünün artmasıyla Türkiye'nin 'harika bir yerel piyasa' olabileceğini de söylemiş, "Ne olursa olsun bunun olmayacağını düşünmek için bir neden yok. Avrupa Birliği'ne giriş biri açık, biri de gizli iki sonuca yol açar. Açık olan çok daha geniş bir pazara erişiminiz oluyor. Bu da ihracat için momentum yaratıyor. Öte yandan bir de kurallar bütünü oluşturuyor. Örneğin bu yoldan 'şu kadar borçla ilerlemeliyiz' benzeri bir ülke ya da şirket için çok iyi disiplin mekanizmaları oluşturuyor." 

'İyi işleri severim, finans gibi' Immelt, Milliyet Business'a şubat ayında verdiği röportajda, şirket olarak Türkiye'de 'daha büyük' olabileceklerini düşündüklerini kaydetmiş, "Öncelik finansal hizmetler ve enerji gibi altyapı işlerinde" demişti. 
Türkiye'de ilgilenebilecekleri özelleştirmeleri isimlendirmek istemediğini vurgulayan Immelt enerji, ulaşım, finansal hizmetler ve altyapının GE'ye yakın konular olduğunun altını çizmiş, Türkiye'de mali piyasalarda yatırım için fırsatlar olduğunu da vurgulamıştı. Immelt, "İyi işleri severim. Örneğin finansal hizmetler alanında tüketici finansmanı ve ticari finansmanı seviyoruz. Sigortacılıktaki rolümüzü çok beğenmiyorum" demişti. 


</TEXT>
</DOC>
