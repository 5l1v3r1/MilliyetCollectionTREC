<DOC>
<DOCNO> 399320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy10.html </URL>
<DATE> 2005/11/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İran Dışişleri Bakanı Mütteki, Ankara'ya geldi 
</HEADLINE>
<TEXT>

     İran Dışişleri Bakanı Manuçehr Mütteki, iki günlük çalışma ziyareti için Ankara’ya geldi. 
     Mütteki ve beraberindeki heyet, Esenboğa Havaalanı’nda, Ankara Vali Yardımcısı Hayati Soylu, Dışişleri Bakanlığı ve İran’ın Ankara Büyükelçiliği yetkilileri tarafından karşılandı. 
     Mütteki, Ankara’ya yeni hükümetin temsilcisi olarak, dostluk ve iyi ilişkileri pekiştirmek için geldiğini söyleyerek, 2 günlük ziyareti sırasında iki ülke ilişkilerini çok boyutlu olarak geliştirmeyi amaçladıklarını kaydetti. 
     İran ve Türkiye’nin bölgede iki büyük devlet olduğunu ve ortak çıkar ve tedirginlikleri bulunduğunu belirten Mütteki, iki ülke arasındaki kapasitenin bölgedeki krizleri aşabilecek güçte olduğunu da ifade etti. 
     Mütteki, temasları çerçevesinde bugün Dışişleri Bakanı ve Başbakan Yardımcısı Abdullah Gül ile baş başa ve heyetlerarası görüşmelerde bir araya gelecek. İki bakan, görüşmelerin ardından ortak basın toplantısı düzenleyecek. Mütteki’nin yarın da Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan tarafından kabul edilmesi bekleniyor. 
     İran Cumhurbaşkanı Mahmud Ahmedinejad tarafından dışişleri bakanlığına atanan Mütteki’nin, Ankara’da büyükelçi iken "istenmeyen adam" ilan edildiğine yönelik bazı haberler yayımlanmış, Dışişleri Bakanlığı bu haberleri yalanlamıştı. 
     Bakanlık sözcüsü Namık Tan, 1986-1989 yılları arasında Türkiye’de büyükelçilik yapan Mütteki hakkında basında yer alan haberlerle ilgili bir soruyu yanıtlarken şunları kaydetmişti 
     "Sayın Mütteki, İran İslam Cumhuriyeti’nin Ankara büyükelçisi olarak 1985 yılında görevine başlamış ve 1989 yılı Haziran ayında görev süresini tamamlayarak ülkemizden ayrılmıştır. Sayın Mütteki’nin ’istenmeyen şahıs’ ilan edildiğine dair basın haberleri gerçeği yansıtmamaktadır." 
     
</TEXT>
</DOC>
