<DOC>
<DOCNO> 374063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun25.html </URL>
<DATE> 2005/08/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Denktaş'tan 'kardeş' Azerbaycan'a övgüler 
</HEADLINE>
<TEXT>

     Kuzey Kıbrıs Türk Cumhuriyeti'nin KKTC eski Cumhurbaşkanı Rauf Denktaş, ''Azerbaycan'ın övülecek kardeş bir ülke olduğunu'' belirterek, ''Azerbaycan insan hakları açısından Kıbrıs Türklerine yıllardır medeni dünyanın uygulamakta olduğu ambargoları yenme kararlığıyla hareket etmiştir'' dedi. 
     Azerbaycan-KKTC İş Forumu'nun açılışına katılan Denktaş, konuşmasında Azerbaycan ile KKTC arasında, Türkiye ile Azerbaycan arasında yapılabilecek çok büyük ekonomik işler bulunduğunu ve büyük ekonomik adımlar atılabileceğini söyledi. 
     Denktaş, Azerbaycan'ın öncülüğünün takdire değer olduğunu ifade ederek, ''Ümit ederim ki İslam ve Türk dünyası bunu takip edecektir'' diye konuştu. 
     İslam Konferansı Örgütü İKÖ toplantılarında Azerbaycan'ın ''Ben bunları yaptım'' diyebileceğini belirten Denktaş, ''Ümit ederim, bu sözlerin arkasından birçok Müslüman ve Türk cumhuriyeti, 'Biz de yapacağız ve yapıyoruz' diyebilecektir'' ifadesini kullandı. 
     Denktaş, Azerbaycan Cumhurbaşkanı İlham Aliyev ile bir araya geldiklerini ve görüşmenin çok yararlı olduğunu belirterek, ''Buradan biz güç ve örnek alarak döneceğiz'' dedi. 
     
</TEXT>
</DOC>
