<DOC>
<DOCNO> 372786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko26.html </URL>
<DATE> 2005/08/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Vatandaş bozuk paraya alışamadı... 
</HEADLINE>
<TEXT>

     Mastercard'ın Yeni Türk Lirası YTL araştırmasında, bozuk para taşımanın ve kullanmanın en büyük sorun olarak görüldüğü belirlendi. 
     Mastercard'dan yapılan açıklamaya göre, şirketin YTL'ye geçiş sonrası yaptığı ilk YTL araştırması sonuçlandı. Haziran 2004 ve Ekim 2004'te de iki araştırma gerçekleştiren şirket, Haziran 2005'te yaptığı araştırmayla Türk halkının YTL öncesi ve sonrası görüşlerini karşılaştırdı. 
     Araştırma sonuçlarına göre, Türk halkının YTL'ye kolay alışamayacağı yönündeki düşünce doğru çıkmadı, ancak en büyük kaygılarından biri olan bozuk para taşıma ve kullanma zorluğu beklentisi ise gerçekleşti. 
     Türkiye'nin çeşitli bölgelerinden bin kişilik grupla yapılan araştırmaya göre, YTL öncesinde var olan bozuk para taşımaya yönelik kaygı, Haziran 2004'te yüzde 58.6 iken, YTL'ye geçiş döneminin yaklaştığı Ekim 2004'te yüzde 66.6'ya yükseldi. Bu kaygı YTL'ye geçişten sonra yüzde 61 ile bir miktar düşmesine rağmen halen devam ediyor. 
     ''Alışamadım'' cevabında ise ciddi bir gerileme söz konusu oldu. YTL'ye geçiş sonrası bu oran yüzde 38'e geriledi. 
     Katılımcıların yüzde 35'i Türk Lirası'nın değer kazandığını düşünürken, yüzde 20'si değer kaybettiği görüşünde. Görüşülen kişilerin yüzde 25'i alım gücünün azaldığı ifadesine katıldıklarını belirtirken, yüzde 16'sı ise alım gücünün arttığını kaydetti. 
     Görüşülen kişilere Türk Lirası'ndan altı sıfır atılmasının Türkiye ekonomisini ne yönde etkilediği sorulduğunda yüzde 63'ün ''ekonomiye ne yarar ne de zarar verdiğini'' belirtti. 
     Ekonomiye yarar sağladığını söyleyenlerin çoğunluğu yüzde 32 20-24 yaş arası gençlerden, ''ekonomiye zarar veriyor'' diyenlerin yüzde 19 çoğunluğu 55 yaş üzerindekilerden oluştu. 

     
</TEXT>
</DOC>
