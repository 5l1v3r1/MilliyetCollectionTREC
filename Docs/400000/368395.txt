<DOC>
<DOCNO> 368395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo15.html </URL>
<DATE> 2005/08/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fenerbahçe'de neşeli antrenman... 
</HEADLINE>
<TEXT>

     Fenerbahçe, Diyarbakırspor ile yapacağı lig maçının hazırlıklarını, bugünkü antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen antrenmanda sarı-lacivertli futbolcular, kondisyon ve dayanıklılık çalışmaları yaptı. 
     Futbolcular sahadaki engellerde çeşitli istasyon çalışmalarına tabi tutulurken, bellerine iplerle bağlanan ağırlıklarla da koşu gerçekleştirdiler. 
     Antrenmana, sakatlığı süren Servet katılmazken, izin alan Recep, koşunun ardından çalışmayı bıraktı. 
     
     FUTBOLCULARIN NEŞESİ 

     Yaklaşık 1.5 saat süren antrenmanda sarı-lacivertli futbolcuların son derece neşeli oldukları gözlendi. 
     Futbolcular, antrenman boyunca birbirleriyle şakalaşırken, antrenör Roland Koch, yaptırdığı ilginç çalışmalarla futbolcuların motivasyonu ve neşesini artırdı. 
     Sarı-lacivertliler, bu akşam yapacakları antrenmanla Diyarbakırspor maçı hazırlıklarını sürdürecek. 

     
</TEXT>
</DOC>
