<DOC>
<DOCNO> 375823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur12.html </URL>
<DATE> 2005/09/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ateşe atılan sinek ilacı kutusu bomba gibi patladı 
</HEADLINE>
<TEXT>

     Süleyman ELÇİN DHA 

      KONYA'da hurdacı 31 yaşındaki Hasan Büyükinan'ın, evinin bahçesinde ekmek pişirmek için yaktığı ateşe attığı sinek ilacının boş metal kutusu bomba gibi patladı. Etrafa saçılan metal parçalar ve parlayan alevler Büyükinan'ın yüzünü yaraladı. 
     Olay, bugün saat 14.00 sıralarında Merkez Sinan Mahallesi Denizli Sokak'ta meydana geldi. Hasan Büyükinan ile eşi Huriye Büyükinan, hurda eşyalarla dolu bahçede ekmek pişirmek için iki teneke arasında ateş yaktı. Hasan Büyükinan, ateşin içine boş sinek ilacının metal kutusunu da attı. 
     Kısa sürede ısınan metal kutu, içinde kalan gazın genleşmesiyle bomba gibi patladı. Etrafa saçılan metal parçaları ve parlayan alevler Hasan Büyükinan'ın yüzüne geldi. Eşi Huriye Büyükinan'ın şans eseri yaralanmadığı olayda yüzü kanlar içinde kalan Hasan Büyükinan, komşularının yardımıyla Konya Numune Hastanesi'ne kaldırıldı. 
     Bu sırada Büyükinan çiftinin bahçede olmayan sokakta oynayan kızları 8 yaşındaki Vesile ve 2 yaşındaki Zeynep de olası bir kazanın eşiğinden döndü. Olayın şokunu uzun süre üzerinden atamayan Huriye Büyükinan, Her zamanki gibi ekmek pişiriyorduk. Eşimin ateşe attığı sinek ilacının kutusu bir anda bomba gibi patladı. Eşimin yüzü parçalandı'' dedi. 
     Ne olduğunu anlayamayan Vesile ise, Dışarda kardeşim Zeynep'le oynuyorduk. Bahçeden büyük bir gürültü geldi. Babamın yüzü kanlar içindeydi. Çok korktuk'' dedi. Hasan Büyükinan'ın 78 yaşındaki babası İbrahim Büyükinan ise oğluna kızarak, Evin her tarafını hurda ile doldurdu. Patlama olması bizim hatamız. Ona kaç defa söyledim hurdacılık yapma diye, ama beni dinlemedi'' diye konuştu. 
     Olay yerine gelerek incelemelerde bulunan polis, patlamanın metal sinek ilacı kutusundan meydana geldiğini belirledi. Olayla ilgili soruşturma sürüyor. 
     
</TEXT>
</DOC>
