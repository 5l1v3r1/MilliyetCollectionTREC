<DOC>
<DOCNO> 398805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/ekonomi/eko03.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu dengesinde 'fazla' hedefi 
</HEADLINE>
<TEXT>


Devlet Bakanı Ali Babacan, gelecek yıl, 1975 yılından bu yana ilk kez kamu kesimi dengesinde fazla elde edilmesinin hedeflendiğini açıkladı 


Devlet Bakanı Ali Babacan, 2006 yılı bütçe görüşmelerinde yaptığı konuşmada, kamu maliyesinde sağlanan disiplinin bugün kü başarının temel anahtarı olduğunu söyledi. Babacan, 2001'de yüzde 16,3 olan toplam kamu kesimi borçlanma gereğinin milli gelir içindeki payının 2005 yılında yüzde 0,9 seviyesine gerilemesinin beklendiğini söyledi. 
Babacan, "2006'da toplam kamu kesimi borçlanma gereği, istatistiklerinin tutulduğu 1975 yılından beri ilk defa kamu kesimi dengesinde fazla elde edilmesi hedeflenmektedir" dedi. 

YTL ile borçlanma 
Babacan, reel faizlerin yüzde 35'lerden yüzde 8 düzeyine kadar gerilediğine dikkat çekerek, iç ve dış borçlanmada vadenin önemli ölçüde uzadığını, Hazine'nin ilk defa 5 yıl vadeli tahvil ihraç ettiğini, önümüzdeki dönemde daha uzun vadeli YTL cinsinden tahvil ihraç etmeyi hedeflediklerini söyledi. Babacan, IMF'ye olan toplam borcun kasım sonu itibariyle 13,5 milyar dolara gerilediğini bildirirken, "Hükümetimizin göreve geldiği günden bugüne kadar IMF'den yaklaşık 3,7 milyar dolar kredi kullanılmış olup, aynı dönemde yaklaşık 13,3 milyar dolar borç geri ödemesi yapılmıştır. Böylece net geri ödeme tutarı faiz hariç 9,6 milyar dolar olmuştur" dedi. 


</TEXT>
</DOC>
