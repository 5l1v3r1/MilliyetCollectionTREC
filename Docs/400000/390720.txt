<DOC>
<DOCNO> 390720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo18.html </URL>
<DATE> 2005/10/29/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fenerbahçe - Gaziantepspor 1-0 maç sonucu 
</HEADLINE>
<TEXT>

     Turkcell Süper Ligi'nde, Fenerbahçe ile Gaziantepspor arasındaki karşılaşmanın ilk yarısı golsüz sonuçlandı. Karşılıklı ataklarla geçen ilk yarıda, her iki takım oyuncuları da net gol pozisyonlarını değerlendiremedi. 
     İkinci yarıda da karşılıklı ataklarla geçen karşılaşmanın uzatma dakikalarında Fenerbahçe'nin kazandığı penaltıyı Alex gole çevirdi. Karşılaşmanın kalan dakikalarında gol olmayınca Fenerbahçe sahadan üç puanla ayrılan taraf oldu. 
     
     İLK YARI 

     7. dakikada Anelka'nın pasıyla sağ çaprazda ceza alanında topla buluşan Nobre, kaleciyle karşı karşıya kaldığı pozisyonda vuruşunda, meşin yuvarlağı yan ağlara bırakarak gol şansını değerlendiremedi. 
     15. dakikada Serkan'ın sağdan ceza alanına ortaladığı topa penaltı noktası üzerinde Nobre'nin kafa vuruşunda, meşin yuvarlak yandan auta çıktı. 
     21. dakikada sağ kanatta hareketlenen Mehmet ceza alanı içinde aut çizgisine kadar inerek topu müsait durumdaki Alex'e çıkardı. Bu futbolcu topa istediği gibi vuramayınca meşin yuvarlak yandan auta gitti. 
     26. dakikada Alex'in soldan kullandığı korner atışında, ceza alanı içinde Nobre'nin kafa ile vurduğu top, auta çıktı. 
     27. dakikada Erdal'ın sağdan ortasında ceza alanı içinde müsait durumda bulunan Lazarov topa dokunamayınca, Gaziantepspor önemli bir pozisyonu değerlendiremedi. 
     34. dakikada Tuncay'ın soldan ceza alanına ortasında Gaziantepspor savunmasının uzaklaştırmaya çalıştığı topa, Nobre'nin rövaşata vuruşunda, meşin yuvarlak yandan auta çıktı. 
     38. dakikada Anelka'nın pasıyla topla buluşan Nobre'nin, ceza alanına girdikten sonra yaptığı yerden vuruşta, meşin yuvarlak kaleci Hasagiç'in ellerinde kaldı. 
     43. dakikada soldan ceza alanına giren Ümit topu ön direkte müsait durumdaki Nobre'ye çıkardı. Nobre'nin yakın mesafeden vuruşunda, top yandan auta gitti. 
     45. dakikada sağdan ceza alanına giren Sedat'ın kaleye paralel vuruşunda, öne çıkan Volkan yatarak topu kontrol etmek isterken bir anda elinden kaçırdı. Volkan, topa hareketlenen Ekrem'den önce meşin yuvarlağı tutarak tehlikeyi önledi. 
     Sağanak yağmur altında oynanan karşılaşmanın ilk yarısı 0-0 berabere sonuçlandı. 
     
     İKİNCİ YARI 

     47. dakikada Appiah'ın pasıyla topla buluşan Anelka'nın sağdan ceza alanına girer girmez yaptığı vuruşta, meşin yuvarlak direğin üstünden auta çıktı. 
     50. dakikada Alex'in ceza alanının dışından sert vuruşunda, top üstten auta gitti. 
     51. dakikada Nobre'nin pasıyla topla buluşan Mehmet, sağdan ceza alanına girerek yaptığı vuruşta, kaleci Hasagiç'den dönen topu Gaziantepspor savunmasında Erman kornere attı. 
     53. dakikada Appiah'ın ceza alanının dışından sert şutunda, top üst direğe çarparak oyun alanına geri döndü. Dönen topa ceza alanı içerisindeki Nobre'nin vuruşunda, meşin yuvarlak filelere giderken, maçın hakemi Cem Papila yan hakeminin uyarısıyla pozisyonu ofsayt olarak değerlendirdi. 
     60. dakikada Serkan'ın ceza alanında hareketlenen müsait durumdaki Anelka'ya çıkardığı topu, son anda Gaziantepspor savunmasında Erman ayak koyarak kornere gönderdi. 
     64. dakikada ceza alanında hareketlenen Lazarov şık çalımlarla soldan kale önüne kadar indi. Lazarov'un yakın mesafeden vuruşunda, kaleye paralel giden topu kale önünde Luciano durdurdu. Savunmadaki Appiah da topu uzaklaştırarak tehlikeyi önledi. 
     Aynı dakikada sağ çaprazda Mehmet'in sağdan ceza alanına çıkardığı topa arka direkte Nobre ıska geçerken, sol çaprazda topla buluşan Anelka'nın gelişine yaptığı vuruşta, meşin yuvarlak yan direkten döndü. Dönen topu savunma uzaklaştırdı. 
     70. dakikada Anelka'nın ceza alanı dışından sert şutunda, kaleci Hasagiç'ten dönen topu, Tuncay sol çaprazda direğin üstünden auta gönderdi. 
     75. dakikada Alex ceza yayı önünden kullandığı serbest vuruşta, topu yandan auta attı. 
     90. dakikada Alex'in soldan kullandığı korner atışında, ceza alanı içinde Luciano'nun kafa vuruşunda, kaleciyi de geçen topu kale önünde Faruk uzaklaştırdı. 
     Sol çaprazda topu kontrol eden Alex, Ivanov'un müdahalesiyle yerde kalınca hakem Cem Papila penaltı kararı verdi. Penaltı atışını kullanan Alex, topu filelere göndererek takımın 1-0 öne geçirdi. 
     Karşılaşma Fenerbahçe'nin 1-0'lık üstünlüğüyle sona erdi. 
     
     MAÇTAN NOTLAR... 

     Fenerbahçe Teknik Direktörü Christoph Daum, Gaziantepspor maçında, Ankaragücü ile yapılan Türkiye Kupası maçının ilk 11'inden farklı bir 11'i sahaya sürdü. 
     Kupa maçında dinlendirdiği Volkan, Appiah, Önder ve Serkan'a Gaziantepspor maçında yeniden ilk 11'de görev veren Alman çalıştırıcı, Rüştü, Servet, Selçuk ve Kemal'i yedek soyundurdu. 
     Marco Aurelio'yu ise 18 kişilik kadroya almayan Daum, FC Schalke 04 maçı öncesi Brezilyalı oyuncuyu dinlendirdi. 
     Aurelio'nun yerine Marcio Nobre, ilk 11'de forma giydi. Nobre, iki maç sonra ilk 11'de oynadı. 
     Genç futbolcular Semih, Can ve Olcan yedek soyunurken, Serdar, Kerim, Mahmut Hanefi, Zafer maç kadrosuna alınmadı. 
     
     DAUM "DALYA" YAPTI 

     Fenerbahçe Teknik Direktörü Christoph Daum, Gaziantepspor maçıyla birlikte takımının başında 100. resmi maçına çıkarak, "Dalya" yaptı. 
     Fenerbahçe'deki görevine 2003 yılının Haziran ayında başlayan Alman çalıştırıcı, sarı-lacivertli ekiple, 2003-2004, 2004-2005 ve bu sezon ligde, Türkiye Kupası ve Avrupa kupalarında olmak üzere toplam 100. resmi maçına çıktı. 
     Sarı-lacivertliler Daum yönetiminde 79 lig, 10 Türkiye Kupası, 9 Avrupa Şampiyonlar Ligi ve 2 de UEFA Kupası maçı yaptı. 
     Karşılaşma öncesi Fenerbahçe Kulübü İkinci Başkanı Nihat Özdemir, Daum'a plaket verdi. Taraftarlar da Alman teknik adamı alkışladı. 
     
     KALE ARKASI TRİBÜNLERİ DOLMADI 

     Yağmur altında oynanan karşılaşmada kale arkası tribünleri dolmadı. 
     Özellikle Migros tarafındaki kale arkası tribünde büyük boşluklar görülürken, lise tarafındaki kale arkasında da yer yer boşluklar göze çarptı. 
     Cumhuriyet Bayramı nedeniyle karşılaşma öncesi stat hoparlörlerinden maç öncesi "10. Yıl Marşı" çalındı. 
     Taraftarlar, karşılaşma öncesi tribünde "3 küçükler Ağlamayın", "Dört Büyük Devri Kapandı Bir Büyük-Üç Küçük" şeklinde pankartlar açtı. 
     
     PAF MAÇINDA GAZİANTEPSPOR 3-1 YENDİ 

     PAF Ligi'nde yapılan karşılaşmada Gaziantepspor, Fenerbahçe'yi 3-1 yendi. 
     Dereağzı Tesisleri'nde oynanan karşılaşmada, Gaziantepspor'un gollerini İbrahim 2 , Osman kendi kalesine kaydederken, Fenerbahçe'nin tek golünü ise Edip kendi kalesine attı. 
     
</TEXT>
</DOC>
