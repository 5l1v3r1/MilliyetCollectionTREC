<DOC>
<DOCNO> 362672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun10.html </URL>
<DATE> 2005/07/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İngiltere’de kimya okumak artık daha zor 
</HEADLINE>
<TEXT>

     DHA 

      Londra’da 7 Temmuz saldırılarının ardından, İngiliz istihbaratına yönelik eleştiriler artarken, The Guardian gazetesi, İngiliz üniversitelerinin terör korkusu nedeniyle 11 Eylül olaylarından bugüne dek 200 den fazla yabancı öğrencinin yüksek lisans ve doktora başvurularını geri çevirdiğini yazdı. 
     Habere göre, özellikle kimya, mikrobiyoloji ve biyoteknoloji gibi alanlarda yüksek lisans ve doktora yapmak isteyen yabancı öğrencilerin mezun olduktan sonra kitle imha silahı üretmesinden endişe eden İngiliz üniversiteleri bu dallara başvuran yaklaşık 2 bin yabancı öğrenci hakkında ayrıntılı soruşturma yapmış. Daha sonra bu öğrencilerden 200’ü sakıncalı bulunarak reddedilmiş. 
     Londra Emniyet Müdürü Sir Ian Blair’in bombalı saldırıların ardında mutlaka bir kimyagerin bulunduğu iddiasına ve Leeds Üniversitesi’nden bir kişinin tutuklanmasına yer veren The Guardian kaliteli eğitim veren İngiliz üniversitelerinin uzun zamandır potansiyel teröristlere çekici geldiğine dikkat çekti. 
     The Guardian’ın, bilgi edinme yasası doğrultusunda ulaştığı bilgilere göre, İngiliz üniversiteleri halen aralarında Pakistan, Suriye ve Mısır’ın da bulunduğu 10 ülkeden gelen öğrenciler hakkında güvenlik kontrolü isteyebiliyor. 
     
</TEXT>
</DOC>
