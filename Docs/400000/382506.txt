<DOC>
<DOCNO> 382506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun10.html </URL>
<DATE> 2005/09/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
30 bin ABD askeri ceset fotoğraflarının bulunduğu siteye üye çıktı 
</HEADLINE>
<TEXT>

     Irak ve Afganistan’daki Amerikan askerlerinin, pornografik resimlere ulaşmak karşılığında öldürdükleri Iraklı ve Afganların ceset ya da ceset parçalarına ait resimleri gönderdikleri web sitesinin 220 bin kayıtlı üyesinden 30 bininin, yine bu ülkelerde görev yapan Amerikan askerleri olduğu öğrenildi. 
     Eastbayexpress.com'da yer alan habere göre skandala konu olan sitenin adresi "Nowth....com". Sitede ABD askerlerinin yayına attığı ceset fotoğrafları yer alıyor. Görenleri dehşete sokan fotoğrafların, oldukça kanlı olduğu dikkati çekiyor. 
     
Amerikan haber kanalı CNN’e konuşan söz konusu porno sitesinin sahibi Chris Wilson, 18 aylık bir geçmişi olduğunu belirttiği porno sitesine kayıt yaptıran 220 bin üyeden 30 bine yakınının Irak’ta ya da Afganistan’da görev yapan Amerikan askerleri olduğunu söyledi. 
     Irak’ta ve Afganistan’da görev yapan Amerikan askerlerine bu ülkelerde bulunduklarını kanıtlayan fotoğraflar karşılığında sahibi olduğu internet sitesine ücretsiz giriş izni verdiğini kabul eden 27 yaşındaki Wilson, Amerikan Ordusu’ndan hiç kimsenin soruşturma amacıyla kendisiyle şu ana kadar bağlantı kurmadığını da kaydetti. 
     Söz konusu ceset ve ceset parçaları resimlerinin yer aldığı bölümün, web sitesinin en popüler 3. ya da 4. bölümü olduğunu ifade eden Wilson, siteye girenlerin bu resimlerin vücudun hangi parçasına ait olduğunu tahmin etmeye çalıştıklarını da söyledi. 
     Bu arada, iddiaları araştırdıklarını belirtilen ABD ordusunun, ilk soruşturmalar sonucunda bu konuda işlenen suça dair herhangi bir delile rastlamadığı bildirildi. Ordu sözcüsü Paul Boyce, CNN televizyonuna yaptığı açıklamada, yapılan ön soruşturmada bu konuda bir delile rastlamadıklarını, ancak bu olayın ispatlanması halinde ordu adalet mevzuatının ihlali anlamına geleceğini kaydetti. 
     
Öte yandan, ABC televizyonun konuyla ilgili haberinde, sitede yer alan çıplak ceset ve ceset parçalarının altında hakaret ve alay edici ifadeler yer aldığı belirtildi. 
     Bu resimlerden bazılarının altında "Birkaç direnişçiyi daha kendilerini anlatmaları için Allah’a gönderdik", "Öldürmek asla tesadüfi bir olay değil, ancak bir Amerikalının hayatını kurtarmak için 1000 kişiyi öldüreceğim. Burada gösterilen düşman kayıplarının sorumlusu ben değilim" şeklinde yazılar bulunduğu ifade edildi. 
     ABC’ye konuşan, ancak ismi verilmeyen bir Amerikan ordu yetkilisi, Amerikan karşıtı duyguları kışkırtmak için bu resimlerin siteye direnişçiler tarafından gönderildiği ihtimali üzerinde de durduklarını söyledi. 
     Söz konusu skandal ABD’de Müslümanların haklarını savunmak amacıyla faaliyet gösteren sivil toplum örgütü Amerikan-İslam İlişkileri Konseyi CAIR hukuk direktörü Arslan İftikhar’ın konu hakkında ABD Savunma Bakanı Donald H. Rumsfeld’e gönderdiği bir mektupla ortaya çıkmıştı. 
     İftikhar mektubunda, Amerikalı askerlerin söz konusu uygulamasının uluslararası savaş hukukunu ihlal ettiğini belirterek, yetkilileri uygulamayı sona erdirmeye çağırmıştı. İftikhar, "Bu rahatsız edici değiş-tokuş ulusumuzun ordusuna hizmet etmiş herkese yönelik de bir hakarettir" ifadesini kullanmıştı. 
     Uluslararası savaş hukuku için esas alınan Cenevre Konvansiyonu, işgal ya da rehin alma durumunda karşı taraftan ölen kişilerin ceset ya da kalıntılarına azami saygı gösterilmesini öngörüyor. 
     
</TEXT>
</DOC>
