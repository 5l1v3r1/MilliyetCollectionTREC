<DOC>
<DOCNO> 374664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun14.html </URL>
<DATE> 2005/09/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İşte Bush'un penceresinden New Orleans 
</HEADLINE>
<TEXT>

     ABD Başkanı George Bush, tatilini yarıda kesti, başkanlık uçağı Air Force One ile Katrina'nın harabeye çevirdiği bölgeler üzerinde gözlem uçuşu yaptı. 
     Yüzde 80'i sular altında kalan Neq Orleans kentini ise uçağı 762 metreye kadar indirerek, başkanlık uçağının güvenlik sınırını da ihlal etme pahasına inceleyen Başkan şok oldu. 
     
Manzara karşısında sık sık "İnanılmaz" der gibi başını sallayan Bush'a dünyadan taziye masajları yağdı. 
     ABD Başkanı George W. Bush, ABD tarihinin en büyük doğal felaketlerinden biri olarak nitelendirdiği Katrina kasırgasının etkilerinin ortadan kaldırılmasının yıllar alacağını söyledi. 
     Bush, kasırga yüzünden tatilini erken bitirdiği Texas’taki çiftliğinden Washington’a ulaşmasının ardından Beyaz Saray’da yaptığı açıklamada, yönetiminin, Katrina’nin yol açtığı olağanüstü zararın giderilmesi için büyük bir yeniden inşa kampanyası başlatacağını bildirdi. 
     Başkan Bush, "Bu, ulusumuzun tarihindeki en kötü doğal felaketlerden biri. Zararın ortadan kaldırılması yıllar alacak. 
     Mississippi körfezi kıyıları tamamen yıkılmış. Büyük bir yeniden inşa çabası gerekiyor. Kapsamlı bir yeniden inşa çabası başlatacağız. Ne gerekiyorsa yapacağız" dedi. 
     Bush, bölge halkına seslenirken de, "Eminim ki, zaman içinde normal yaşamınıza yeniden kavuşacaksınız, büyük New Orleans kenti yeniden kendi ayakları üzerinde duracak. Ülke sizinle birlikte, sizin için elimizden ne geliyorsa yapacağız" diye konuştu. 
     Kurtarma çabaları dışında birinci önceliğin enerji ve haberleşme hatlarının yeniden kurulmasına verileceğini belirten Başkan Bush, kasırgada ağır zarar gören anayollar, köprüler ve diğer ulaşım imkanlarının da en kısa surede yeniden kurulacağı sözü verdi. 
     Bush, Körfez bölgesindeki petrol tesislerinde ağır hasar meydana gelmesi üzerine sıçrayan benzin fiyatlarının makul düzeye inmesi için yeni önlemler alacaklarını belirtirken, Amerikan halkını da enerji kullanımında tasarrufa çağırdı. 

     
</TEXT>
</DOC>
