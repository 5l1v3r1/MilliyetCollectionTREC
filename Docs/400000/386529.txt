<DOC>
<DOCNO> 386529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/gun06.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yiyeyim de rahatlayın' 
</HEADLINE>
<TEXT>


Arınç'ın tavuklu iftar mönüsüne hükümet tam kadro katıldı. Erdoğan basının ilgisi üzerine, "Yememi bekliyorsunuz" deyip tavuğu yedi 

ANKARA Milliyet 

TBMM Başkanı Bülent Arınç'ın dün akşam milletvekillerine verdiği iftar davetinde hükümet üyeleri kameralar karşısında "tavuğa güven" mesajı verdi. Başbakan Erdoğan, yemekte "Tavuk yiyeyim de rahatlasınlar" diyerek tavuk yedi. 
Arınç'ın davetine Erdoğan ve diğer kabine üyeleri de katıldı. Konuklarını kapıda karşılayan Arınç, Erdoğan'ın salona gelmesi üzerine protokol masasına geçti. Milletvekilleri oruçlarını açtıktan sonra, ezogelin çorba servisi yapıldı. Mönüde, tavuklu salataya da yer verildi. 
Kameraman ve foto muhabirlerinin görüntü aldığı sırada yoğun ilgiyi kasteden Erdoğan, gazetecilere, "Bunu yememi bekliyorsunuz değil mi " diye sorduktan sonra Arınç'a dönerek, "Yiyeyim de rahatlasınlar" dedi. 
Salatadaki tavuktan bir parça yiyen Erdoğan, diğer parçayı da Sabah foto muhabiri Ali Ekeyılmaz'a ikram etti. Arınç da bir parça tavuk yiyerek görüntü verdi. Bakanlar ile milletvekillerinin çoğu tavuk salata yemekten çekinmedi. Gazetecilerin "Yiyecek misiniz " sorusuna rağmen radyasyonlu çay içen eski Bakan Cahit Aral'la benzer görüntü vermekten kaçınan Tarım Bakanı Mehdi Eker, "Her zaman yiyorum" demekle yetindi. 


Gazeteciye de ikram etti 


Fotoğraf Serdar Özsoy 

Başbakan Recep Tayyip Erdoğan, salatadaki tavuktan iştahla yedi. Başbakan, tavuktan Sabah gazetesi foto muhabiri Ali Ekeyılmaz'a da ikram etti. 


</TEXT>
</DOC>
